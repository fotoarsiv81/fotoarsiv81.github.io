<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>baytanrisonbaski.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="solbaslik" id="calibre_toc_6">Birkaç Örgütsel İlke</h1>

  <p class="normal">&nbsp;</p>

  <p class="normal">Sana azıcık öğüt verebilir miyim, Yeğenim, dedi Penelope Teyzem. Bir süredir üçümüz Boşlukta dolanıyor, varoluşlarımızın nasıl değiştiğinden bahsedip döküntüleri topluyorduk. Öğüt verme O’na, dedi eniştem. Öğüdümüze ihtiyacı yok O’nun. Sen sus bakayım, dedi teyzem. Yeğenime öğüt vermeye hakkım var benim. Hoşuna gitmiyorsa O’na kendi öğüdünü verirsin. Yerinde olsam dikkat ederdim, dedi eniştem. Cidden... Teyzem her zamanki sert bakışlarıyla sözünü kesti eniştemin. Gerçi artık saçını düzenli taradığından eskisi kadar sert görünmüyordu. Ama yine de...</p>

  <p class="normal">Penelope Teyzem beni yanına çekti. Eniştem geride kaldı. Şimdi, beni iyi dinlemeni istiyorum, dedi. Eleştirmiyorum seni. Eniştenle ben, seni daima etkileyici bulduk. Ama biz büyükleriniz ve burada neyin döndüğünü görüyoruz... Böyle aceleyle yapmamalısın işlerini. Aceleye getiriyorsun. Yavaşla biraz. Projende aceleci davranma.</p>

  <p class="normal">Aceleye getirdiğimin farkında değildim, dedim teyzeme.</p>

  <p class="normal">Şu uçuşan şeyler, dedi teyzem. Çok çabuk yaptın hepsini. Evrenlerinden <span class="ideitalik">birine</span> yoğunlaşsan önce... Gereğince yapıp yapamadığını görsen...</p>

  <p class="normal">Harika bir öğüt, dedi Deva Eniştem arkamızdan.</p>

  <p class="normal">Hangisini istersin, dedim teyzeme. Ciddi değildi sorum. Katrilyonlarca küre ve hiperboloit uçuşuyordu etrafta ama birkaç an öncesine göre 1017 kat genleşmişlerdi artık. Şunu, dedi teyzem ve uzanıp uçuşanlardan birini yakaladı. Al, bunla uğraş. Eniştenle ben, sana güveniyoruz ve gayet iyi becereceğine inanıyoruz. Bu projeye başladın madem, acele etme.</p>

  <p class="normal">Belki teyzemin verdiği öğüt, iyi bir öğüttü. Söz konusu evren şeklen neredeyse küreydi; yavaşça dönüyordu ve inatla, kararlılıkla genleşiyordu. İlkin genleşmesini yavaşlattım. İşte, dedi Penelope Teyzem, en azından inceleyebiliriz şimdi. Biz mi, dedi Deva Eniştem. Bırak Kendi incelesin.</p>

  <p class="normal">İşaretleyeyim ki diğerleri arasında yitip gitmesin, dedim. Azıcık çimdikleyerek ortasında minnacık bir çökme yarattım. Uçuşu yarıda kalmış, yakalanmış küre sakince duruyordu.</p>

  <p class="normal">Ad vermeliyiz buna, dedi Deva Eniştem. Her şeyin bir adı vardır. Şöyle kıvrak bir isim... Hoş bir şey. Amrita olmaz mı? Ya da Anki... Hatta Âlem?</p>

  <p class="normal">Yufka kılıklı, dedi Penelope Teyzem. Duygusallaştın gene. Ayrıca bir evrene toptan ad koyamazsın.</p>

  <p class="normal">Koyarsın, dedi eniştem. İsim dediğin, özü ifade eder. İsim dediğin, karakter verir; kişilik katar.</p>

  <p class="normal">İyi ama evrenlerin kişiliği yoktur, dedi teyzem. Benim anladığım, evren dediğin bir... bir bütünselliktir. Evren, içindeki için her şeydir.</p>

  <p class="normal">Ama biz dışındayız, dedi eniştem.</p>

  <p class="normal">İlla isim vereceksek, bir sayı olsun. Saydığın duygusal şeylerden biri değil.</p>

  <p class="normal">Sayı mı, diye bağırdı eniştem. Ne kadar kişiliksiz! Sayılar mesafelidir. Ne diyorsun, Yeğenim?</p>

  <p class="normal">Teyzemin, uçup gideceğinden korkuyormuşçasına sımsıkı tuttuğu çimdiklenmiş kozmosa baktım. Gayet sıradan görünüyordu gözüme. Ama belki adıyla büyürdü. Peki, dedim. Adını Âlem-104729 koyuyorum. Öyle olsun.</p>

  <p class="normal">104729 mu, dedi eniştem. Amma gelişigüzel bir sayı.</p>

  <p class="normal">Ondalık sistemde on bininci asal sayı, dedim. Unutmam böylece.</p>

  <p class="normal">Neden ad istediğimi anladın mı şimdi, dedi eniştem. Şimdi ruh koy bakalım içine.</p>

  <p class="normal">Bak şimdi kim O’na ne yapacağını söylüyor, dedi teyzem. Daha demin sen değil miydin...</p>

  <p class="normal">Her şeyin bir ruhu olmalı, dedi eniştem. Nasıl istersen öyle yap ama yeter ki bir ruh ver. Ve <span class="ideitalik">duygudan</span> yararlan. Büyük bir şey yarattın ama içinde duygu, güzellik ve ahenk olunca çok daha büyük...</p>

  <p class="normal">Deva, çenen düştü senin, dedi Penelope Teyzem. Yoruldum bu tartışmadan. Oturacağım biraz. Sandalyem nerede? Sandalyem nerede? Deva Eniştem koşturup Guptaçandraha adını verdiği sandalyeyi getirdi. Teyzem, elinde Âlem-104729, gidip sandalyesine oturdu. Gerindi, iç çekti ve söylenmeye başladı: Önce bu, sonra şu... Bu değilse şudur, o değildir, ötekidir, bu değildir, şudur... Söylenmeleri peyderpey azaldı ve uykuya dalmış numarası yapmaya başladı.</p>

  <p class="normal">Düşünmeliyim bu konuyu, dedim. Başka şeylerden önce ruh ve duyguyu koyarsam, maalesef bu şey karışır, kargaşaya sürüklenir. Birtakım örgütsel ilkelerle başlaması gerek oysa.</p>

  <p class="normal">İyi, tamam, dedi eniştem. Proje senin. Örgütsel ilkeler. Peki. Nasıl istersen öyle yap. Karışmayacağız. O şeyleri... örgütsel ilkeleri bitirince haber verirsin. Uyukluyor numarasına devam eden Penelope Teyzem, bırak O’nu kendi kendine, dedi. Eniştem gitti, Âlem-104729’u elinden koparıp bana uzattı. Örgütsel ilkeler, dedi bir kez daha. Acele etme, dedi Penelope Teyzem. Tek ricam bu senden.</p>

  <p class="normal">Genelde aynı anda her yerde birden olmaya çalışırım ama bu sefer Boşluğun yalnız kalabileceğim bir yerine gittim. Derinlemesine düşündüm, çimdiklenmiş evrenin içine dalıp etrafa bakındım. Bomboştu tabii. Uzayda çeşitli yönlere hareketle birlikte, zamanda ileri ve geri yolculuğu da hayal ettim ve bir yer ile bir anın herhangi bir diğer yer ve anla aynı olması için evrenimin zaman ve uzamda tamamen simetrik olmasına karar verdim. Yapabileceğim kozmosların açık ara en basitiydi bu ve ilk evrenimin basit olmasını istiyordum. Konum ve anın simetrisi. İlk yasam buydu. Ardından Âlem-104729’u bu yasaya uyacak şekilde yeniden yaptım. Evren birkaç saniyeliğine titreyip mırıldandı ve sakinleşti. İlk yasa gayet iyi göründü gözüme.</p>

  <p class="normal">Ama ardından geçmişle geleceği düşünmeye başladım. Herhangi bir akıllı varlığın <span class="ideitalik">bir şeylerin olduğunu</span> anlayabilmesi için, Âlem-104729’un içindeyken geleceğin geçmişten açıkça farklı olmasını istiyordum. Zaten uykumdan bu yüzden, <span class="ideitalik">bir şeylerin oluşunu</span> gerçekleştirmek için kalkmamış mıydım?</p>

  <p class="normal">Bunun üzerine kusursuza yakın bir düzende, ustura keskinliğinde bir enerji çerçevesinde olsun diye, evrenimdeki enerjiyi yeniden yaptım. Ustura enerji neredeyse derhal uç kısımlarında gevşemeye, donuklaşmaya ve dağılmaya başladı ki iyi bir şeydi çünkü artık belirgin bir gelecek ve geçmiş var demekti. Herhangi bir anda, zamanın herhangi bir noktasında geçmiş, zamanın şekil ve kesinlik bakımından daha belirgin yönüydü ve gelecek bu özelliklere daha az sahipti. Hoşnuttum.</p>

  <p class="normal">Ardından ikinci yasamı yarattım. Evrenimde hiçbir mutlak bulunmayacak, sadece göreliler olacaktı. Özellikle Âlem-104729’un içinde mutlak durağanlık diye bir şey olmayacaktı. Tek mutlak durağanlık noktası, tek sabit ben olacaktım. Bir bakış açısından durağan görünen bir şey, bir diğerinden bakıldığında hareketli görünecekti. Eğer somut bir nesne, hareketini bir hareketten diğerine doğru değiştirirse, bir hareketin diğerinden farklı olduğunu söyleyecek durağan bir referans noktası olmadığında her şey aynı kalacaktı. Bu ikinci yasa, ilki gibi bir simetri ilkesiydi ve içinde sanatsal güzellik vardı ve iyiydi. Ya da –bir ilke için iyi veya kötü denemeyecekse– en azından tatmin ediciydi ve Boşluğun müziğiyle uyumlu görünüyordu.</p>

  <p class="normal">Hareket ikisiyle birden ilgili olduğundan, bu ikinci yasa, uzayla zamanı birbirine bağladı. İkisi arasındaki oransallığın evrenin temel bir hızı olmasıyla birlikte, belli bir zaman aralığı uzayda belli bir mesafeyi belirtecekti. Uzayla zaman arasındaki bu ilişki de güzel ve iyiydi.</p>

  <p class="normal">Aceleci mi davranıyordum? Penelope Teyzem izliyor muydu, merak ettim. Âlem-104729’un içindeydim ama dışarı bakabiliyordum çünkü her yere bakabilirdim. Teyzemle eniştemin Boşlukta çok uzakta olduklarını ve benle ilgilenmediklerini gördüm. Deva Eniştem, nasıl becerdiyse, teyzemin sandalyesine kurulmuştu ve çok, çok uzun süre oturacakmış gibi yayılmıştı. Teyzemse, yerinden kaldırmak için itekliyor, dürtüklüyor, çekiştiriyordu eniştemi.</p>

  <p class="normal">Eniştemle teyzemin meşguliyetini görünce, üçüncü yasayı yaptım: Her olaya bir önceki olay yol açacaktı. Yeni evrenimde hiçbir şeyin keyfekeder olmasını istemiyordum. Nedensiz olaylar pervasız bir kozmosa, şansın egemenliğinde bir evrene yol açarlardı. Üçüncü yasama göre, her bir olayın ardında, olmaması halinde o olayın olamayacağı önceki bir olay olacaktı. İşbu önceki olay da bir önceki bir diğer olayı gereksinecek ve bu olayca belirlenecek ve böylece muazzam bir olaylar zinciri boyunca ta <span class="ideitalik">ilk olaya</span>, evreni yaratışıma kadar gidecekti. Bu yasa da iyiydi. Âlem-104729’a nedenselliği kattı. Mantık ve rasyonellik getirdi. Ve her şeyi birbirine bağladı. Artık sebep sonuç ilişkileri olaylardan olaylara hatta çoklu izleyen olaylara yayılacak, kozmosu dalgalandıracak, karşılıklı bağımlılık ve bağlanmışlık ağını mühürleyecekti. En ufak olaylar dahi diğer olaylarla bağlantılı olacaktı. Bir tür ruh değil miydi bu peki? Hâlâ varoluştaki tek sandalye için Penelope Teyzem’le didişen Deva Eniştem’e söylemek istedim bunu. Rasyonellik ve mantık ruhani olabilirdi.</p>

  <p class="normal">Ötesi, gizem için daha çok yer vardı. Çünkü bu evrenin içindeki çok zeki bir yaratık, her olayın izini bir öncekine ve ondan öncekine, vesaire, art arda sürebilse bile İlk Olay’dan öncesine geçemeyecekti. İlk Olay’ın nereden geldiğini asla bilemeyecekti çünkü İlk Olay evrenin dışından geliyordu ve söz konusu yaratık asla Boşluğa giremezdi. İlk Olay’ın kökeni daima bilinmez kalacaktı ve yaratık merakla dolanmaya devam edecek ve merakı geriye gizem bırakacaktı. Kısacası evrenimde mantık ve rasyonellik ve örgütsel ilkeler ama aynı zamanda ruhanilik ve gizem de olacaktı.</p>

  <p class="normal">Üç yasa... Âlem-104729’un içinde dolandım, yasalarımın işleyip işlemediğini görmek için boşluğun sağını solunu sıkıştırdım. İşliyorlardı. Ne açık uç kalmıştı ne de tutarsızlık. Yaptığımdan memnundum. Memnundan öteydim hatta. Geri dönüp baktığımda, ilkeli bir evren yaratmak pek zor görünmüyor şimdi. Boşuna endişelenmişim. Dördüncü yasayı yapma hevesindeydim. Belki bir düzine yapardım. Ya da iki...</p>

  <p class="normal">Dördüncüde ne yapmalıydım? Deva Eniştem ahenk istemişti. Simetri ilkelerim zaten ahenkliydi. Ama daha da iyisini yapabilirdim. Enerjiyi, her biri ilişkin kuvvete haiz parçalara ayırdım ve kuvvetlere en zayıftan en güçlüye dizilmelerini emrettim. Pekâlâ. Ahenk. Dizilişteki kuvvetlerin her birinin bir öncekinden, dengeli düzenlenmiş bir müzik parçası gibi sabit bir oranda güçlü olmasını buyurdum. Tamam. Bundan daha ahenkli ne olabilirdi? Ama neredeyse anında, evren kasılıp bükülmeye başladı. Uzayda çatlaklar meydana geldi. Çatlaklardan boşluk parçalarının haykırışları yükseldi. Çok geçmeden evren altüst olup yoklara karıştı. Boşluğun ötesinde kalakaldım. Dördüncü yasa, ilk üçüyle uyumlu çıkmamıştı anlaşılan. Kuvvetlerin sabit oranları, güzelliklerine rağmen, göreliliğin bağrındaki daha müthiş güzellikle çelişmişlerdi. Etrafıma bakındım; neyse ki teyzemle eniştem ortalıkta görünmüyorlardı. Hemen Âlem-104729 ile aşağı yukarı aynı ebat ve şekilde bir başka evren yakaladım, ortasını öncekindeki gibi azıcık çimdikledim ve ilk üç yasamı içine yerleştirdim. Aynı hataya düşmeyecektim bir daha.</p>
</body>
</html>
