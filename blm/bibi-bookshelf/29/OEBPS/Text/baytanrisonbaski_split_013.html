<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>baytanrisonbaski.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="solbaslik" id="calibre_toc_8">Madde</h1>

  <p class="normal">&nbsp;</p>

  <p class="normal">Üçümüz de Âlem-104729’u gözümüz gibi sakınıyorduk. Uçuşup duran katrilyonlarca diğer evren arasında yalnız bırakmak istemediğimizden, Boşluktaki gezintimize çıkarken onu yanımıza aldık. Kütlesi sonsuzdu ya, ufak bir sonsuzluktu sonuçta; taşıması hiç zahmetli değildi.</p>

  <p class="normal">Teyzem önden gidiyor, her zamanki gibi boşluk kıvrımlarını dürtüklüyor ve daha sonra sırf kendi bildiği birtakım işleri için kullanacağı Boşluk kırıntılarını topluyordu. Gayet formdaydı. Kendi kendine söylenişlerini, ufak ünlemlerini duyuyorduk. Eniştemle arkasından geliyorduk. Eniştem, bildim bileli teyzemden yavaştı; evliliklerindeki bir sürü didişmeden biri buydu. Teyzem her uzun uykudan Boşlukta yeni gezilere yönelik planlarla kalkıp fırlarken eniştem döner, homurdanır ve uykuya devam ederdi. İşin komiği, teyzem daha sabırlıydı. Ufacık şeylere (kendi üstü başı hariç) feci zaman ayırırdı. Oysa eniştem kaba darbelerle çalışırdı ve ayrıntılara hoş bakmazdı. Çiftin idealist üyesi eniştem, daha pratik üyesi ise teyzemdi.</p>

  <p class="normal">Ruh koymalısın, diye fısıldadı eniştem. Teyzenin dediklerini duydun.</p>

  <p class="normal">Düşünüyorum, düşünüyorum, dedim. Azıcık bu ruh muhabbetini kapatsak ve gezimizin zevkini çıkarsak? Müziğe kulak ver. Tam o sırada neşeli bir tını sarmıştı Boşluğu. Dinle. Evet, elbette, dedi Deva Eniştem. Azıcık. Teyzen nereye gidiyor hiçbir fikrim yok zaten.</p>

  <p class="normal">Ölçülemez zaman geçti.</p>

  <p class="normal">Madde yapacağım, dedim sonunda. Cansız madde. Ya sonra, dedi eniştem. O kadarıyla mı yetineceksin? Ondan sonrasını düşünecek zaman çok, dedim. Dediğimi şimdi halletsem olur mu? Omuz silkti eniştem. Hemen dönerim, dedim. Hatta gittiğimi fark etmeyeceksin bile.</p>

  <p class="normal">Yeni evrene tekrar girip envantere baktım. Madde... Âlem-104729’da şimdilik sadece saf enerji vardı. Ama iki simetri yasam, maddenin enerjiden yaratılabileceğini –hatta yaratımın enerji gerektirdiğini– söylediğinden tek yapacağım birkaç temel parçacığın parametrelerini belirlemekti. Bu, bu kadar döner, şu, şu kadar döner; bu, bu kuvvete tepki verir, falan filan. Tamamdı.</p>

  <p class="normal">Madde derhal ortaya çıktı! Dahası, madde patladı. Madde, sanki çağlardan beri bir potansiyellik halinde ve gücenerek bekledikten sonra nihayet kendisine var olma fırsatı tanınmışçasına, şiddetle patlayarak varoluşa ulaştı. Elektronlar, müonlar ve taular, üst kuarklar ve alt kuarklar, skuarklar, gravitonlar, fotonlar, nötrinolar ve nötralinolar, glüonlar, W ve Z bozonları, aksiyonlar, fotinolar, wino ve zinolar... Ve tabii maddeyle birlikte anti-madde de geldi: pozitronlar, anti-müonlar, anti-kuarklar, vesaire vesaire...</p>

  <p class="normal">Uzayın her köşesinde, enerji tepecikleri ve havzaları maddeyle çağladı. Bu maddenin bir kısmı derhal anti-madde tarafından yok edilerek yeniden enerji yarattı; yeniden yaratılan enerji yeni madde doğurdu ve böylece ikisi arasında sürekli bir alışveriş meydana geldi. Enerji maddeye, madde enerjiye, enerji maddeye yol açtı.</p>

  <p class="normal">Seyirlikti.</p>

  <p class="normal">Özellikle kimi yerde fotonlar salınan bir elektriksel ve manyetik enerji biçimine dönüştüler. Bu şeye “ışık” adını vermeye karar verdim. Fotonların çağıldayarak diğer maddelerle çarpıştığı yerlerde çıktı ortaya ışık. Fotonların bulunmadığı yerlerse karanlıktı. Yani maddeyle enerjiyi yarattığımda, aydınlıkla karanlığı da yaratmıştım. Neye yarayacaklarından henüz emin değildim ama bunların da iyi olduklarına karar verdim.</p>

  <p class="normal">Yani artık madde ile enerji vardı. Ben olanları izlerken evrenim büyüdü ve soğumaya başladı. Parçacık başına enerji ortalaması azaldı ve sonunda temel parçacıklardan bazıları daha büyük parçacıklar ve kütleler yaratmak üzere birleşmeye başladılar. Gelecekte, atomların ve moleküllerin oluşacağını, uzaya yayılan elektromanyetik enerji dalgalarının uzaya yayılacağını, muazzam gaz bulutlarının kütleçekimsel güç altında sıkışacaklarını ve ortalarına parlak gaz topları saplanmış spiral galaksileri hayal edebiliyordum. Nükleer reaksiyonlarla fokurdayan bu kürelerin içinde karbon ve oksijen, sülfür ve magnezyum gibi yeni elementler oluşacaktı. Muazzam nötrino yayılımları ve ışık. Ardından devasa patlamalarla evrene saçılan daha fazla element. Yıldız embriyoları çevresinde dönen uçsuz bucaksız gaz disklerini; eliptik yörüngeli kuyruklu yıldızları; sıkışarak silikat ve demirli kayalık gezegenlere yahut hidrojen ve helyumlu gaz devlerine veya donmuş metanlı buz gezegenlerine, sıvı sülfürden erimiş gezegenlere, ters dönüşlü gezegenlere dönüşen maddeyi; maddeyi azami hıza savuran manyetik alanları; gazsı sülfür dioksit atmosferleri; okyanusları, dağları ve silikon göllerini hayal edebiliyordum. Zamanla hepsi son bulacak, atıl maddeye dönüşecekti.</p>
</body>
</html>
