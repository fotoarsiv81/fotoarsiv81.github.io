<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>baytanrisonbaski.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="solbaslik" id="calibre_toc_33">Olmadık Yoldaş</h1>

  <p class="normal">&nbsp;</p>

  <p class="normal">Düşündüm. Düşünüyorum. Düşüneceğim.</p>

  <p class="normal">Boşluk, çağlardan beri sessiz ve kıpırtısızdı. Penelope Teyzem’le Deva Eniştem uyuyorlardı. Çok, çok öncesindeki, zamandan öncesindeki kadar sakindi Boşluk neredeyse. Bahsettiğim eski sonsuzluk anında, uzay ve zamandan önce, tüm düşüncelerim aynı anda düşünülürdü. Ama düşünecek fazla şeyim yoktu.</p>

  <p class="normal">Penelope Teyzem’le Deva Eniştem uyuyorlardı. Düşünüyordum. Ben düşünürken Boşluğun ebedî müziği, uykuya dalan dev bir hayvanın soluğu misali yumuşayıp yavaşladı, nefes alıp verişlerin arası uzadıkça uzadı; her nefes arası çağlar sürdü, her nefes silik bir notaya dönüştü.</p>

  <p class="normal">Belhor’u düşünüyordum. Tuhaf bir tipti. Karakter özelliklerinden tiksinmem bir yana, tanıştığım en ilgi çekici varlıktı Belhor. Yaratılış Dönemi’nin başlangıcında, ileride belki yeni evrenimdeki üstün zekâlı yaratıklardan bazılarıyla konuşabileceğimi düşünmüştüm. Seslerini duyuyordum. Ama onlar benim sesimi duyamıyordu. Yaptıklarımı görüyor ama beni duyamıyorlardı. Zekâları sınırlıydı. Anlayışları, kavramaları kesinlikle sınırlıydı. Hem nasıl kavrayabilirlerdi sonsuzu? Ölümsüzlüğü? Ya da Boşluğu? Bir madde ve kütle yaratığı, madde ve kütleden yoksun bir şeyi nasıl kavrayabilirdi? Öleceği kesin bir yaratık, sonsuza dek var olacak şeyleri nasıl anlayabilirdi? Fani varoluşun tüm bu özellikleri, yeni evrenle ben arasındaki gerçek birlikteliği önlüyordu. Ama Belhor, tıpkı benim gibi, etten ve kemikten değildi. Tıpkı benim gibi, hem Boşlukta hem maddi evrende dolaşabiliyor; sadece teki değil, çoğu da tecrübe edebiliyordu. Belhor da benim gibi, zaman ve uzaydan yoksun bir âlemde hüküm sürebiliyordu. Benim gibi, ölümsüzdü Belhor. Müthiş zeki ve kimi zaman nüktedandı. Soluk gölgemdi Belhor. Zıt yoldaşımdı. İnce, siyah çizgiydi. Ölüler Duvarı’nın çağıran sesiydi.</p>

  <p class="normal">Bekleyecek, bekleyecek, zaman bitene dek bekleyecektim. Ardından daha fazla zaman üfleyecektim. Ama... her şey kontrol altına alınamazdı. Öğrenmiştim. Istırap ve neşeye gem vurulamazdı; olaylar gibi, zaman gibi taşıp akarlardı. İrrasyonel, rasyonelle birlikte vardı. Bir diğer öğrendiğim şeyse kendimle ilgiliydi: Deneyebilir, riske girebilirdim. Kuşkulu bile olsam eyleme geçebilirdim.</p>

  <p class="normal">Kendi kendime düşünürken, “iyi” ile “kötü”nün kolayına tanımlanamayacaklarını; Belhor’un dediği gibi, tanımlansınlar veya tanımlanamasınlar <span class="ideitalik">gerekli</span> olduklarını itiraf ediyorum şimdi. Nasıl davranılıp hareket edileceğini şartlar belirlemiyor muydu? Kim şartlardan önce nasıl davranılması gerektiğini söyleyebilirdi? İnanılabilecek ilkelerin varlığı elbette faydalıydı ama ilkeler dahi iyiyle kötüyü her zaman belirlemeye yetmiyordu. Belki iyi, bir şeyi bütün yapan, bir yaşamı tüm çevresiyle ahenge sokandı. Belki kötü, bölüp parçalarken; iyi, tıpkı müzik gibi, bir varlık bütünlüğü oluşturuyordu. Bekleyecek, zaman bitene dek bekleyecektim. Ardından daha fazla zaman üfleyecektim. Ama her şey kontrol altına alınamazdı. Sorular bile.</p>

  <p class="normal">Boşluk tümden uykudaydı neredeyse. Teyzemle eniştem uyuyor, soluklaşıyor, dans eden iki noktaya, gittikçe yavaşlayan bir vals yapan iki noktaya dönüşüyorlardı. Ne kadar sürecekti uykuları? Çağlar. Belhor şatosunda uyuyordu. Ama yeni evren uyumuyordu. Dönüyor, evrimleşiyor, yapıyor ve yıkıyor, şarkı söylüyor ve geleceğe ilerliyordu.</p>
</body>
</html>
