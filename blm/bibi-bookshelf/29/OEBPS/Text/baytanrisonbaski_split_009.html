<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>baytanrisonbaski.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="solbaslik" id="calibre_toc_4">Boşlukta Bir Yabancı Beliriyor</h1>

  <p class="normal">&nbsp;</p>

  <p class="normal">Derin düşüncelere daldım. Düşündüm. Düşünüyorum. Düşüneceğim.</p>

  <p class="normal">Kafamı diğer düşüncelerden tümüyle arındırmama rağmen, uçuşup duran yeni evrenlerin farkındaydım. Zonklayan küreleri, aralarındaki hacim ve alanları hissediyordum. Daha önemlisi, şimdi Boşluğa yayılmış uzayın <span class="ideitalik">potansiyelini</span> hissedebiliyordum. Derin düşünce halimdeyken, artık zamandan ve şekilden yoksun bir Boşlukta değil, uzay ve zamanla mozaikleşmiş bir Boşlukta sürükleniyordum. Boşluk, ihtimallerle parıldıyor; her minnacık hacim sonunda yaratabileceğim mümkün her şeyin bulutsu bir biçimiyle titreşiyordu. Bir basınç, bir ağırlık, alçak bir mırıltı söz konusuydu. Boşluğun yanı sıra kendimi de değiştirmiştim. Varlığımın içinde, her bilinç seviyesi binlerce bilinç seviyesiyle çarpılarak çoğalmışçasına, her mümkün eylem binlerce başka mümkün eyleme çatallanmışçasına muazzam bir <span class="ideitalik">açılım</span> vuku bulmuştu. Yeni kuantum gerçekliğiyle birlikte, her varoluş noktasında mevcut, her biri sonsuz bir ihtimaller zincirine çıkan, kendi sonuçlarına haiz inanılmaz sayıdaki mümkün karar ve ihtimali coşkuyla fark ediyordum. Bundan böyle, bir şey yaratmaya karar verdiğimde sadece o şeyi yaratmakla kalmayacak, o şeyin akla gelebilecek tüm çeşitlemelerini, kendi ihtimalleriyle birlikte yaratmam gerekecekti. Varoluş artık çokluktu, çeşitlilikti. Bu yeni duygu ve gerçekler nahoş değillerdi ama belli seviyede bir uyum sağlama ve hesaba katma gerektiriyorlardı.</p>

  <p class="normal">Derin düşüncelerimden nihayet sıyrılıp kendime geldiğimde, yanı başımda dikilen bir yabancı buldum. Hemen arkasındaysa, tombalak, tıknaz ve sırıtışı yüzünde donakalmış görünen bir başka yaratık vardı. Varoluşun uçsuz bucaksızlığında ben, Penelope Teyzem ve Deva Eniştem’den öte hiç kimse olmamıştı daha önce. Konuşacak başka bir varlık bulmak hoşuma gitmişti ama yaratmadığım şeylerle tanışmaya alışık değildim.</p>

  <p class="normal">“İyi günler,” dedi yabancı. “Bu deyişi kullanmamı mazur görürseniz... Gelecekteki yaratımlarla birlikte ortaya çıkacak çünkü.”</p>

  <p class="normal">“Sizi davet etmemiştim buraya,” dedim.</p>

  <p class="normal">Yabancı, yorumumu anladığını ama özür dilemediğini belirten bir tavırla kafa salladı. Uzun boylu ve zayıftı; duruşunda hem rahatlık hem resmiyet vardı. “Pek şeker bir varoluşunuz var burada,” dedi. “Yakın zamanda gezdim bu diyarları; şahane bir huzur sunuyorlar. Herhalde burada mümkün mertebe uzun, hatta belki ebediyen kalmak istiyorsunuzdur.” Sesi zihnime teyzemle enişteminkiler gibi değil, Boşluktan gelen bir meltem gibi işledi. Boşlukta çağlardan, çok uzun çağlardan bu yana hiç esinti yoktu oysa.</p>

  <p class="normal">“Size gıpta ettiğimden değil,” dedi yabancı. “Ama müthiş rahat şartlarınız var doğrusu.”</p>

  <p class="normal">“Fazla rahat,” dedi arkada sırıtan yaratık.</p>

  <p class="normal">“Haddini aşıyorsun, Bafomet,” dedi yabancı. Yaratık aniden feci sert bir darbe yemişçesine inledi, ardından uzun boylu yabancıyı üç defa eğilerek ve yüzündeki sırıtışı hiç silmeden selamladı.</p>

  <p class="normal">Yabancı, bakışları üzerimde, “Bafomet’in kusuruna bakmayın,” dedi. “Yoldaşlığı iyidir.” Durakladı. “Şu boşluğu düşünüyordum,” dedi. “Kendisine dair algımızdan bağımsız bir varlığı yokmuş gibi duruyor. İlginç malzeme. Kişiye hoş ya da nahoş, güçlü yahut zayıf gelebilir ve nasıl geliyorsa gerçekliği o olur. Zihnin kendi yeri var, değil mi? Mesela müziği ele alalım. Gayet hoş. Tebrik ederim sizi. Bir süredir dinliyor ve beğeniyorum. Ancak bir başka zihne, bir başka bilince, diyelim ki nahoş gelebileceği akla aykırı mıdır acaba?”</p>

  <p class="normal">“Şahsen hiç sevmiyorum müziği ben,” dedi Bafomet ve hızla yine selam verip sırıttı.</p>

  <p class="normal">Yabancı, yaratığa sert bir bakış attıktan sonra tekrar bana döndü. “Ama size sormak istediğim daha ciddi bir soru var,” dedi. “Bir şeyin hem kendisinin hem zıddının doğru olması mümkün müdür sizce?”</p>

  <p class="normal">Gelivermelerinden irkilmeme rağmen, yabancıdan etkilendiğimi, hatta büyülendiğimi fark ettim. Sorusunu yanıtlamaya karar verdim.</p>

  <p class="normal">“Rasyonel bir düşünce sisteminde, bir şeyin hem kendisi hem zıddı doğru olamaz,” dedim. “Ama rasyonel düşünceler sadece rasyonel düşüncelere yol açar. Oysa irrasyonel düşünceler...”</p>

  <p class="normal">“Yeni deneylere yol açar.”</p>

  <p class="normal">“Evet,” dedim. “Aklım hem rasyoneli hem irrasyoneli alıyor. Ama belli şeylerin mantıksal tutarlılıkları, haliyle rasyonellikleri olması şart.”</p>

  <p class="normal">“Kesinlikle,” dedi yabancı. “Matematik gibi. Ama mantıksal tutarlılık yanıltabilir. Matematikte bile bazı teoremlerin doğruluğu ya da yanlışlığı kanıtlanamaz. İlginç, değil mi?”</p>

  <p class="normal">“Mesele bu değil ama. Matematiğin sınırları dâhilinde kanıtlansın yahut kanıtlanmasın, her matematiksel teorem ya doğrudur ya yanlıştır.”</p>

  <p class="normal">“Öyle, öyle,” dedi yabancı. “Sohbet edebildiğimizi görüyorum sizinle.”</p>

  <p class="normal">Biz konuşurken, Bafomet acımasız sırıtışıyla bizi izleyip taklalar, perendeler atıyordu. Efendisi hiç aldırmıyordu yaptıklarına.</p>

  <p class="normal">“Kesin öyledir diyemem ya,” dedi yabancı, “bence siz rasyonelde daha akıcısınız. Çekiciliği bariz elbette. Ama irrasyonel çok daha büyük bir, nasıl demeli... <span class="ideitalik">g</span>ücün uygulanmasına olanak tanır. Hedefiniz buysa tabii. Şu anda gücünüzü uygulamaya ihtiyaç duyar görünmüyorsunuz.”</p>

  <p class="normal">“Her bir durumun gerektirdiği ölçüde ve büyüklükte güç kullanmayı yeğlerim ben,” dedim. “Ama lazımsa sonsuz güce sahibim.”</p>

  <p class="normal">“Bir ara göstermenizi isterdim doğrusu.” Yabancı yaklaştı biraz. “Ama gücün hedefi, şiddetinden daha ilgi çekicidir. Söyleyin bakalım: Amaç aracı her daim haklı kılar mı? Yoksa hedeflerinize ulaşmaya çabalarken, belli bir fedakârlık ve bedel seviyesinde, ötesine geçmeyeceğiniz bir sınır çizer misiniz?”</p>

  <p class="normal">“Genel anlamda ele alamam bu soruyu.”</p>

  <p class="normal">“Ah, mutlak ilkelere inanmıyorsunuz demek. Düşündüğümden çok daha iyi geçineceğiz sizinle. Verdiğiniz yanıt, kimi durumlarda amacınıza ulaşmak için her türlü bedeli ödeyebileceğinizi ima ediyor. Duruma göre. Evet. Bu, kişinin kendi hakkında bilmesi önem taşıyan şeylerdendir.”</p>

  <p class="normal">Yabancı, bakışlarını benden ayırıp boşluğa çevirdi. Belli bir şeyle, kozmoslardan biriyle, yamru yumru ve patlamak üzereymişçesine zonklayan biriyle ilgili görünüyordu. Büyülenmiş gibi bakıyordu. Derken yan döndü. Öyle inceldi ki neredeyse gözden yitti, simsiyah bir çizgi kaldı geriye. “Var olmuş ve olacak her şeyi” dedi, “hayal etmek mümkün müdür yoksa hayal gücümüzün ötesinde bir şeyler var mıdır, merak ettiniz mi hiç?” Ses çıkarmadan, başımla evetledim. “Şu haliyle tüm ihtimaller sonsuzken,” diye devam etti, “hayal edebileceğimiz minnacık bir ihtimaller demeti dahi varsa hayal edemeyeceğimiz sonsuz sayıda ihtimal var demektir. Bu durumda, sonsuz güce sahipken bile gelecekte olabilecekler bizi şaşırtabilir. Değil mi?” Uzun boylu yabancı tekrar bana döndü, kafasını yana eğdi ve tuhaf bir ifadeyle yüzüme baktı.</p>

  <p class="normal">“Öyle.”</p>

  <p class="normal">“Yarattığınız bu evrenlerin,” dedi ve uçuşan küre ve elipsoitleri işaret etti, “çoğu trajediyle sonlanacak. Daha doğrusu, içlerini doldurduğunuz canlı maddeler, akıllı varlıklar kıvranacak, ıstırap çekecek ve mutsuz sonlarla karşılaşacaklar.” Gülümsedi.</p>

  <p class="normal">“Öyle bir niyetim yok,” dedim. “İzin vermem o tip şeylere.”</p>

  <p class="normal">“Söylediklerim canınızı sıkıtıysa özür dilerim.”</p>

  <p class="normal">“Yok olmanı emrediyorum,” dedim.</p>

  <p class="normal">“Maalesef onu yapamazsınız.” Yabancı sanki o ana dek çömelmişçesine iyice uzadı. “Parıltılı çeşitlilikler,” dedi. “Toplamı hiçe varan onca minik yaşam. Sorarım size: Sonsuzluğu sıfırla çarparsanız ne çıkar? Tartışmamıza değmez... Teyzenizle eniştenize selamlarımı iletin.” Belden eğilerek selam verdi. Ardından biteviye sırıtışıyla bana bakmaya devam eden yaratığıyla birlikte Boşlukta yitip gitti.</p>
</body>
</html>
