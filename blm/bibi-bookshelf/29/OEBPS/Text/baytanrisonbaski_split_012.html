<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>baytanrisonbaski.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="solbaslik" id="calibre_toc_7">Evren İçin Bir Ruh</h1>

  <p class="normal">&nbsp;</p>

  <p class="normal">Penelope Teyzem’le Deva Eniştem üç yasalı evrenimi görünce hoşnutsuzluk belirtmediler.</p>

  <p class="normal">Eniştem, her zamankinden daha fazla yüz ekşiterek, eee ne var bakalım elimizde, dedi. Evreni evirip çevirdi, göz kısarak her açıdan inceledi. Deminki halinden farklı görünmemekle beraber, dedi, bunun bir dolgunluğu var ve titreşimi daha yüksek frekanslı. Evet, dedi, üç yasan evreninle uyumlu görünüyor.</p>

  <p class="normal">Aynen Kendisine söylediğim gibi, aceleye getirmediği için, dedi teyzem. Acele etmezsen iyi iş çıkarırsın. Aceleye getirdin mi evrenleri mahvedersin. Yazık olur.</p>

  <p class="normal">Deva Eniştem, yeni Âlem-104729’u Penelope Teyzem’e uzattı; teyzem kendi incelemesine koyuldu. Yuvarladı, baş aşağı çevirdi. Evrenim hâlâ genleşiyor, büyüdükçe büyüyordu. Başıyla onayladığını belirtti teyzem. E, Yeğenim, dedi. Sırada ne var?</p>

  <p class="normal">Hâlâ boş, dedim. Belki içine bir şeyler koymaya başlama vakti gelmiştir.</p>

  <p class="normal">Son bir öneride bulunmamı kabul edersen, dedi Deva Eniştem. Şimdi, evreninde ruh bulunduğunu söylüyorsun. Sebep sonuç, vesaire şeylerini tam takip edemiyorum; o tür açıklamalarda hep beni alt edersin zaten. Yalnız, öyle yahut böyle, evrenine bir de hakiki ruh, bir <span class="ideitalik">nefes</span> verirsen sana minnettar kalırım. Evrenindeki her şeyin sadece birbirlerine değil, sana da ilintilenmesini sağlamalısın. Yaratıcı sensin sonuçta.</p>

  <p class="normal">Bana şart gelmiyor o kısmı, dedim. Yaratıcı benim, biliyorum. Ama yaratımlarımın bunu bilmesine gerek yok. Sen biliyorsun. Penelope Teyzem biliyor. Yeter bana o kadarı.</p>

  <p class="normal">Mütevazı davranma o kadar, dedi Penelope Teyzem. Bu seferlik eniştene katılıyorum. Her şeyin Yaratıcısı sensin. Yaratımlarının bunu kavraması gerekir. Sen ve sonsuzluklarının biraz farkında olmalılar. Ayrıca konu sırf senle de ilgili değil. Ailemizle, biz Boşluktakilerle ve namımızla ilgili. Sen bir sanatçısın, Yeğenim. Deva ve ben, sanatsal çalışmalarını takdirle izliyoruz. Ama biz ufak bir hayran kitlesiyiz.</p>

  <p class="normal">Penelope Teyze, lütfen, dedim. Beni bilenleri değil, sadece <span class="ideitalik">bilinçlileri</span> bir yana, daha canlı yaratık yaratmaya bile karar vermedim ben. Bilmemek daha rahatlatıcı olabilir. Sadece cansız madde yaratmaya karar verebilirim.</p>

  <p class="normal">Ne israf, dedi eniştem. Bunca güzel evreni yaratıp cansız maddeyle mi dolduracaksın? <span class="ideitalik">Sıkıcı</span> olur. Lafıma kulak ver, sıkıcı diyorum. Bir ben miyim sıkıcı olacağını düşünen?</p>

  <p class="normal">Sıkıcı olur, dedi Penelope Teyzem.</p>

  <p class="normal">Evet, dedim. Sıkıcı olabilir.</p>

  <p class="normal">Anlaştık o zaman, dedi eniştem. Zekâ sahibi canlı maddeler yaratılacak ve her canlının içinde senle bağlantılı ölümsüz bir ruhu olacak.</p>

  <p class="normal">Bir dakika, bir dakika, dedim. Sadece biz ölümsüz olabiliriz. Bir de Boşluk. Âlem-104729’da ölümsüzlük yok. Onun, enerjinin dağılımının yol açtığı zamansal bir yönü var ve içindeki her şey sonunda çözünüp dağılacak. Âlem-104729’da ve yarattığım diğer evrenlerde ebedî hiçbir şey yok. Ruh düşünebilirim ama ölümsüz olamaz. Diğer her şey gibi zamanın okunu izlemek zorunda kalır. Peyderpey bozunup çözülmelidir. Öyle kafamıza göre kural istisnaları yaparsak yine kaosta son buluruz. Bir düşüneyim... Belki her yaratığın yaşam süresi boyunca kısa bir anlığına uçsuz bucaksız bir şeyi, beni hissetmesine izin verir, değişmez ve sonsuz Boşluğa dair bir ipucu sunabilirim.</p>

  <p class="normal">E, sonra ölüp gidecek mi o yaratıklar, dedi Deva Eniştem. Öylece çözünüp ölecekler mi? Ruhları da mı? Hiç değilse ruhlarının yeni bedenlerde tekrar geri gelmelerine izin ver. Öteki türlüsü pek hüzünlü.</p>

  <p class="normal">Gene duygusallaştın, dedi Penelope Teyzem. Sen ne anlarsın hüzünden? Hangimiz anlarız? Hüzün belki yoktur bile. Gelin, yürüyelim. Azıcık gerinmek geldi içimden.</p>
</body>
</html>
