<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>baytanrisonbaski.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="solbaslik" id="calibre_toc_9">Yabancının Dönüşü</h1>

  <p class="normal">&nbsp;</p>

  <p class="normal">Mutlu bir yorgunlukla parıldayan Penelope Teyzem bir yerlerden ortaya çıkıverdi. Sırtında topladığı boşluk yığınlarıyla neredeyse iki büklümdü. Bunun gibisi yok, dedi. Yok. Deva Eniştem’e bakarak kaşlarını çattı. Azıcık daha hızlı davranabilseydin. Şu haline bak. Feci yavaşsın. Ya sen, dedi eniştem, ortalığı böyle paralamak... Derdin nedir bilmiyorum ama illa yapıyorsun. Durup müziği dinlesen olmuyor mu? Bir kereliğine <span class="ideitalik">birlikte</span> yürüyemeyecek miyiz? Uzanıp öptü teyzemi. Deva! Ortalık yerde olmaz! Enişteme taşımaya yardım etmesi için birkaç parça verdi, iç çekti ve arkamızdan gelmeye başladı.</p>

  <p class="normal">Maddeyi yarattım, dedim.</p>

  <p class="normal">Sahi mi, dedi Penelope Teyzem. Âlem-104729’u elimden alıp salladı. Tıkırtılar geldi içinden. Evet, dedi, içinde bir şeyler var artık. Yine tebrikler. Bu kadar tebrik yordu bence. Bir süreliğine vazgeçsek en iyisi.</p>

  <p class="normal">Ruh koymanın zamanıdır, dedi Deva Eniştem.</p>

  <p class="normal">Ama sadece cansız madde var daha, dedim. Henüz...</p>

  <p class="normal">Lafımızı, bir ulumayı izleyen sinsi bir gülüş kesti. Ardından her zamanki sırıtışıyla Bafomet belirdi önümüzde. Bakışlarını benden ayırmadan hoplayıp zıplamaya, yuvarlanmaya başladı.</p>

  <p class="normal">“Ne istiyorsun?” dedi teyzem. “Defol!”</p>

  <p class="normal">“Onu,” dedi yaratık beni işaret ederek. “Efendim, O’nla konuşmak ister. Efendim şu tarafta bekliyor.” Tıkız yaratık Boşlukta bir yönü gösterdi.</p>

  <p class="normal">“Rezilin tekisin sen,” dedi teyzem. “Yeğenim kimsenin yanına çağrılamaz. O çağırır başkalarını yanına.”</p>

  <p class="normal">Yaratık, iğrenç sırıtışıyla teyzeme döndü, hırıldadı ve gülmeye başladı. “Haddini aşıyorsun, Penelope.” Ardından, sırıtışını hiç kımıldatmadan ama tüm bedeni üç yüz altmış derece dönerek tuhaf bir perende attı. “Efendim bekletilmekten hoşlanmaz,” dedi. “Siz bilirsiniz.” Bir daha hırladı ve koşarak uzaklaştı.</p>

  <p class="normal">“Kabul edilir şey değil,” dedi teyzem. “Bu yaratık, her ne ise artık, benle sanki... Yok, kabul edilir şey değil. Rezalet.”</p>

  <p class="normal">“Yasaların yapımının başladığını görüyorum,” dedi arkamızdan bir ses. Yabancı gelmişti ve ilk gelişindekinden iki kat uzundu. Penelope Teyzem’le Deva Eniştem’i belden eğilerek selamladı. “Bakabilir miyim?” dedi ve nasıl becerdiyse hiç kımıldamadan Âlem-104729’u eline aldı. “Onca evren arasında bunu seçmişsiniz. Neden acaba? Fark etmez aslında. Buysa budur.” Dikkatle inceledi evrenimi, kokladı. Evrenim elleri arasında titrer gibi oldu.</p>

  <p class="normal">“Sana ait değil o,” dedi Deva Eniştem.</p>

  <p class="normal">“Hepimize ait,” dedi yabancı. “Bu... nasıl desem? Bu, bize kendimizi bütünleyecek, bizleri şimdi olduğumuzdan fazla kılacak yolu sağlayacak.”</p>

  <p class="normal">“Yok et şu ucubeyi,” dedi teyzem bana bakarak. Yabancıya döndü. “Kimsin sen?”</p>

  <p class="normal">“Adım Belhor,” dedi yabancı. “İsterseniz Fedir veya Belial da diyebilirsiniz. Canınızın çekeceği bir başka adı da kullanabilirsiniz. Herhangi bir rahatsızlık verdiysem özür dilerim ayrıca.” Yabancı bir daha belden eğildi ve çimdikli evreni teyzeme uzattı. “Yeğeninize daha evvel söylediğim gibi, buralarda gayet hoş şartlardasınız. Ayrıca güzel müzik için de takdirlerimi sunmalıyım.”</p>

  <p class="normal">“Var olmaya hakkın yok senin,” dedi teyzem. “Yeğenim yaratmadı seni.”</p>

  <p class="normal">“Tam aksine, O yarattı beni,” dedi Belhor.</p>

  <p class="normal">“Tam aksine O yarattı, O,” dedi Bafomet ve kahkahayı patlatarak iki perende daha atıp selam verdi. “En şahane yanı da bu zaten!”</p>

  <p class="normal">“Ne işiniz var burada?” dedim. “Gücüm sonsuz ama sabrım sınırlıdır benim.”</p>

  <p class="normal">“Doğru,” dedi Belhor. “Yasalarınızı, evreniniz için hazırladıklarınızı tartışmak istiyorum.”</p>

  <p class="normal">“Tartışacak bir şey yok,” dedim. “Yasalar yapıldı çoktan.”</p>

  <p class="normal">“Ya,” dedi Belhor. “Ama yaptığınız yasalar sadece temel parçacıklarla kuvvetleri idare eden fizik yasaları. Yanılıyor muyum? Gelecekte evreninizde akıllı varlıklar olacak. Benim istediğim, bu tür varlıkları idare edecek yasalar hakkında konuşmak. Canlı maddenin cansız maddeden çok daha ilgi çekici olduğu konusunda hepimizin fikir birliği edeceği kanaatindeyim.”</p>

  <p class="normal">“Canlı maddeler, cansız maddeleri idare eden yasalara tabi olacak,” dedim.</p>

  <p class="normal">Güldü yabancı. “Sizin kadar güçlü biri için... maalesef konu o kadar basit değil. Daha önce sözünü ettiğimiz üzere, zihnin kendi yeri vardır. Hiçbirimiz, özellikle de siz, ortaya çıktıktan sonra zihnin gücünü küçümsememeliyiz. Evreninizdeki akıllı bir yaratığın her bir düşünce ve eyleminin önceden belirli fizik yasalarınca belirleneceğini mi söylüyorsunuz sahiden?” Sessizce evetledim. “Bu durumda,” dedi Belhor, “akıllı varlıklarınız hareket veya düşünce bağımsızlığına sahip olmayacak, tamamen sizin kontrolünüzde, daha doğrusu yarattığınız fizik yasalarınızın kontrolünde, ki aynı şey aslında, olacaklar. Hatta yaşamlarının şimdiden belirlendiğini, önceden yazıldığını söyleyebiliriz, değil mi? Doğru mu anlıyorum sizi?”</p>

  <p class="normal">“Ne eğlenceli!” dedi Bafomet. “İyi ki gelmişim.” Teyzeme dönerek biteviye sırıtışını sundu. “Efendim önemsenmemeye gelmez dememiş miydim size? Dememiş miydim?”</p>

  <p class="normal">“Bu konu üzerinde düşündüğünü görebiliyorum,” dedim Belhor’a. “Evet, dediğin, mantığa uyuyor. Canlı maddenin –tabii böyle bir madde var olursa– düşünce ve eylemleri sebep sonuç ilişkileri çerçevesinde yarattığım fizik yasalarına tabi tutulacak. Niyetim bu. Kural varsa kural var demektir ve canlı madde için istisna olmayacak.”</p>

  <p class="normal">“Yani, canlı cansız tüm yaratımlarınız üzerinde tam kontrol arzuluyorsunuz,” dedi Belhor.</p>

  <p class="normal">“Bu canavarı kovala buradan, Yeğenim,” dedi teyzem. “Hakaret ediyor sana.”</p>

  <p class="normal">“Hayır, Teyze. Tartışma ilgimi çekti.”</p>

  <p class="normal">Belhor belden selam verdi yine. “Saygı göstermenize müteşekkirim,” dedi. Konuşmadan, bir süre beni süzdü. “Aynı saygıyla size, egonuzun önünüzü kesmesine izin verdiğinize inandığımı söylüyorum. Neden tam kontrol gereksiniyorsunuz? Akıllı yaratımlarınızın gözetiminizden uzak eylemlerine güvenmiyor musunuz? Sizi utandıracak yahut size olmadık veya değersiz gelecek şeyler yapacaklarını mı düşünüyorsunuz?”</p>

  <p class="normal">“Mesele güven değil,” dedim. “Kendi kendimle tutarlılık.” Endişelendiğimi fark ettim ve endişemi incelemek, evirip çevirmek ve açıklıkla izah edebilmek istedim. “Evrenimin gelişigüzel olay ve çelişkin kurallarla dolmasını istemememi anlarsın herhalde. Neye yol açardı öylesi? Belli miktarda muğlaklık ve anlaşılmazlığı hepimiz takdir ederiz ama sınırlar konmalıdır... Canlı madde, cansız maddeyle aynı yasalara tabi kalmalıdır. Söz konusu yasalar cansız maddenin hareketini tamamen belirlediklerinden, canlı maddenin davranışını da tamamen belirleyeceklerdir.”</p>

  <p class="normal">“O zaman canlı maddenin ilgi çekici yanı kalmayacak,” dedi Belhor. “Hayal kırıklığına uğradım doğrusu. Bu durumda şimdilik sizinle işim kalmıyor.”</p>

  <p class="normal">“Ah, efendim hayal kırıklığına uğradı,” dedi Bafomet ve evreni Penelope Teyzem’den kapıp, oyuncakmış gibi havaya atıp tutmaya koyuldu. “Efendim çok ama çok büyük hayal kırıklığına uğradı. Efendi Belhor’u hayal kırıklığına uğratmak hiç iyi değildir.”</p>

  <p class="normal">“Bafomet’in kusuruna bakmayın, lütfen,” dedi Belhor. “Görgüsüzdür ve çabuk heyecanlanır. Biz gidelim artık.”</p>
</body>
</html>
