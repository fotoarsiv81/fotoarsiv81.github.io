<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>baytanrisonbaski.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="solbaslik" id="calibre_toc_5">Tereddütler</h1>

  <p class="normal">&nbsp;</p>

  <p class="normal">Öfkeye kapılıp, yeni oluşmaya başlayan evrenlerden binlercesini kırıp döktüm. Bazılarını sıkıp içlerinden uzayı çıkardım; geriye bomboş, kupkuru hiçlik kabukları kaldı. Boşluktan gelen Boşluğa gitti. Kimilerinin içini öyle enerjiyle doldurdum ki sessiz felaketlerle patladılar. Birkaçını savurup diğerleriyle çarpıştırdım. Uzayı yırttım. Geometriyi un ufak ettim. Ezdim ve paraladım. Öyle bir hisse hiç kapılmamıştım. Boşluk öfkemle köpürdü; Boşluğun müziği birbirine çarpan akorların cayırtısına dönüştü.</p>

  <p class="normal">Ne yapıyorsun, diye haykırdı eniştem. Eğilip paraladığım evrenlerin parçalarını toplamaya koyuldu. Korkuttun beni. Teyzeni de. Saklanacak bir yer ararcasına kaçmış, ardından uzakta bir yere çömelmiş, birbirlerini korumaya çalışmışlardı.</p>

  <p class="normal">Deva Eniştem’le Penelope Teyzem’e zarar verecek bir şey yapmazdım asla elbette ama kendimi kaybetmiş ve hiç düşünmeden hareket etmiştim. Saf eyleme dönüşmüştüm ve başka bir varlık ortalığı dağıtıyor, yabancı yaratımları yok ediyormuşçasına izlemiştim kendimi. Kendimin dışına çıkmıştım. Ne kadar sürdüğünü kestirmem zor. Sonunda öfkem dindi ama. Etrafıma bakındığımda, yarattığım birçok evreni yok ettiğimi gördüm. Ama çok daha fazlası sağlam kalmıştı ve büyümeye devam ediyordu. Her şeyi yok etmemiştim.</p>

  <p class="normal">Eniştemle teyzeme yabancıdan bahsettim. Küstah, dedi Penelope Teyzem. Buraya, hem de bu şekilde gelmeye hiç hakkı yoktu. Bırak gelsin gene. Yitirme cesaretini.</p>

  <p class="normal">Bilemiyorum, dedim teyzeme. Haklıydın belki. Her şeyi olduğu gibi, sonsuz hiçlikte bırakmalıydım. Yaratımlarımın trajedilerle sonlanmasını istemiyorum. Her şeyi olduğu halinde bırakmalıydım.</p>

  <p class="normal">Trajediler mi, dedi teyzem. Evrenlerinde canlı varlıklar yaratmayı mı kastediyorsun? Dinle beni, Yeğenim. Birincisi, canlı varlıklar yapmamıştın. Şu ana dek tek yaptığın boş kozmoslardı. İkincisi, canlı varlıklar yaratsan bile, sırf pozcu sahtekârın teki öyle dedi diye sonlarının trajik olacağını bilemezsin. Kendi gücünü unutuyorsun, Yeğenim. Bu kozmosları sen yaptın. Canlı varlıkları yaratmayı seçersen yaratırsın. Ayrıca canın nasıl istiyorsa öyle yaratırsın. Yaratımlarına inan. Evet, evet, dedi Deva Eniştem. İnan. Teyzenle enişten arkandalar. Arkasındayız, değil mi, Penelope? Kesinlikle.</p>

  <p class="normal">Boşluğa, uçuşan milyarlarca kozmosa baktım ve her birini hem canlı hem cansız maddelerle doldurduğumu hayal ettim. Atom ve molekülleri hayal ettim. Silikat ve toprağı, atmosferleri, kimyasal elementleri, deniz ve gölleri, dağları, ormanları, kocaman bulut kümelerini, gökte elektrik akımlarını, iyonların hareketlerini, jelatinsi duyargaları, bakterileri hayal ettim. Kimi maddeden kimi saf enerjiden beyinler hayal ettim. Akıllı yaratıklar hayal ettim. Ve <span class="ideitalik">bu yaratıkların</span> yaratımlarını hayal ettim. Kentlerini... Geleceği kafamda canlandırmayı denedim. Canlı yaratımlarım ıstıraba boğulacaklar mıydı? Öyle olması şart mıydı? Yoksa sadece haz ve neşeyi bilebilirler miydi? Geleceği hissettim hissetmesine ama duyamadım. Kulak kabarttım. Varoluşa gelebilecek trilyonlarca yaratığın sesini duyabilir miydim? Hayatı anlatabilirler miydi bana? Duyamadım ama. Tek duyabildiğim Boşluğun yumuşacık, yavaş tempolu ezgisiydi. Geleceği hissediyordum ama gelecek henüz yoktu. Milyarlarca evrene boşluk ve ihtimallerinden ürkerek baktım ve merak ettim. Belki sadece cansız madde yaratmalıydım. Daha basit ve daha emin olurdu. Ama üretimimi cansız maddeyle sınırlayabilir miydim? Canımın çektiğini yapabilirdim yapmasına ama yarattıktan sonra her bir atomun her bir hareketinden emin olabilir miydim? Trilyonlarca donuk ve ölü atomun bir araya gelip yaşama sahip bir şeyi asla ortaya çıkarmayacağından emin olabilir miydim? Çok fazla evren vardı üstelik.</p>
</body>
</html>
