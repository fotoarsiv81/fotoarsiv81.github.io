<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
  <title>buzulcagi</title>
  <link href="../Styles/stylesheet.css" rel="stylesheet" type="text/css"/>
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>
<body class="calibre">
  <div class="chapter">
    <p class="normal">&nbsp;</p>
    <p class="normal">Dar alın. Alaprus saçlar. Akıtma, yenice tüye durmuş bıyık, çizgi üst dudakla pot burun oyuğu arasını dikeyine belirsizce taramış. ‘Anacığım, gözlerim ne diyor biliyor musun? Öl de öleyim.’ Bakışabiliyoruz: Doğru. Ölüm sürmeli; ama zaman büyüteci altında kendini eleveren aşırı, yapma mutsuzluğa yer yok artık, gerçek yıkımlarını bile gölgeleme, gülmeceye dönüştürme becerileri edindi soluk fotoğraf, kalp duyarlılık, kıl akıllılık görüntüleri sergilememeyi de öğrenmiştir umarım. Bırakıp gitti beni, bilemeyeceği, kestiremeyeceği geleceklere.</p>
    <p class="normal">Çilenti durdu.</p>
    <p class="normal">Ilıca’dan ilçe merkezine inen yolu ikinci kez yarıladık. Güneş, incir ağaçlarının bodur yükseltisinde epey duraksayacak.</p>
    <p class="normal">Hemen her akşam üzeri içmemeye karar verilen yitik saatler, Bektaşi özrü oluyor, gün batımından sonra pencerelerin tıkırdatılarak, genellikle birinin dermeçatma evinde ya da Lezzet Lokantası’nda beklenildiğini haber vermenin.</p>
    <p class="normal">Taşköprü’nün paslı korkuluklarına tutunmak. Kendi duru akıntısını yorulmadan sürdüren dereye salt bakmak, boş, uzun. Arada bir atlı geçerse öteyakaya ayak değiştirmek. Susadığını sanmak, çıpırtı uyarısına bağlamayarak. <span class="ideitalik">Pavlov</span> kuralı.</p>
    <p class="normal">Aynılık, deprem beklentisini unutmuşluğumuza bile güvensizliğini koruyan, karşı konulmaz, somut güç.</p>
    <p class="normal">Dün, kavak ağacına güdüsel iniş çıkışını yakaladığımız karınca dizisinin yuvasını araştırmıştık, öç almayı düşünüyorduk aksaksız işleyen bir düzenden. Bugün gene bakınacağız sağa sola. Olay.</p>
    <p class="normal">Tutturmuştu: ‘Beni al!’ Gebeymiş kırığından. Dul ev sahibimin tam on üç yaşındaki kızı. Bir avuç kinin yutmuş. Canından oluyordu az kalsın, bebek düşmedi. Aldırışsız sokulgan, türlü cinsel oyunlara yatkın, kızlık koruyuculuğuma gülüyor, deli! Çalkandı kasaba. ‘Büyüğünü vereyim sana. Erkeğimiz ol. Gitme evladım, senin suçun yok.’ Savcı Kemal’le çabuk dostluğa yol açacak ilk çatışma. Sağlam kadın, gizlemedi olanı biteni, Ayça’cık bile, ablası da. ‘Bakamam yüzünüze. Hakkını helal et teyze. Allaha emanet olun.’</p>
    <p class="normal">O tabansızlığın sefil utancını mı besleyip büyütmüştüm yüreğimde? Üçüncü kadehten sonra birkaç damla gözyaşı anlayışla karşılanıyordu. Mülayim’in ‘saygı duruşu’ komutu cankurtaran sayıldı. Benim için de. Ayağa kalkıp kıkırdamalara katıldığıma göre. Sofra arkadaşlarına ilk tepki Faik’ten gelmişti: ‘Bu hayvanca şakalara dayanamıyorum.’</p>
    <p class="normal">Kestim ağlamayı. Oyun da kendiliğinden sona erdi. Gene de yıkıla yıkıla bağ içindeki kulübeme vardığım kimi geceler, elbiselerimle üzerine devrildiğim ot minderli kerevette, bacaklarımı karnıma toplayarak hıçkırdığımı anımsıyorum. Olmasın mı o kadar?</p>
  </div>
  <div class="calibre1" id="calibre_pb_9"/>
</body>
</html>