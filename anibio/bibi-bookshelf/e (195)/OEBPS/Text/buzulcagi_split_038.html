<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
  <title>buzulcagi</title>
  <link href="../Styles/stylesheet.css" rel="stylesheet" type="text/css"/>
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>
<body class="calibre">
  <div class="chapter">
    <p class="normal">&nbsp;</p>
    <p class="normal">“Doktor Doğan Alp’in ifadesi okundu:</p>
    <p class="normal">Osman Yaylagülü bence komünisttir. Çünkü ahlâksızdır. Ders alma bahanesiyle güvenimi kötüye kullanarak eşimi etkilemeye çalışmıştır. Bir gün kitaplığımızda <span class="ideitalik">Harp ve Sulh</span> adlı bir roman gözüme ilişti. Daha önce görmemiştim. Kapağı yepyeniydi. Karıma okumasını adı geçenin salık verdiğini anladım. Derhal geri gönderttim ve kendisine bir daha evimize gelmemesi gerektiğini söyledim. Bu şahıs herkesçe komünist olduğu bilinen Savcı Kemal Yurdakul’un en yakın arkadaşıdır. Bir kızcağızı iğfal ettiği halde, bu savcının yardımıyla ceza yemekten kurtulduğu muhakkaktır. Aşırı derecede içkiye düşkündür. Karıma sarkıntılık etmiştir. Birlikte oturduğu arkadaşının intihar nedeni anlaşılamamıştır. İzmir’de bulunduğumuz sırada bizden de kuşkulanılmış, ancak masum olduğumuz anlaşılmıştır. Öyle sanıyorum ki, bizi emniyete bu adam ihbar etmiştir. Diyeceğim bundan ibarettir.”</p>
    <p class="normal">“Soruldu.”</p>
    <p class="normal">Ona bu akılları Viola vermiş olmasın? Ne şeytandır o! Hadi canım sen de! ‘Baş kırılır fes içinde, kol kırılır yen içinde’ tuhaf deyişini unutmuşa benzer doktor. Yargıç bile keyiflendi.</p>
    <p class="normal">“Sayın yargıcım, biliyorsunuz, <span class="ideitalik">Harp ve Sulh</span>, 1910 yılında ölen ünlü yazar <span class="ideitalik">Tolstoy</span>’undur. Yapıtı tüm dünya dillerine çevrilmiş, oyunlara, filmlere konu olmuştur. Doğru değil a, salık versem ne çıkar? Tanık, kuruntuludur, kıskançtır. Tuğbay Müfit Savaşer’in kızıyla, Üsteğmen Zafer Erkoç’un düğününde kapıldığı anlamsız, taşkın öfkenin nedenini şimdi daha iyi anlıyorum. Bana herkesin içinde sövmüştü, karakolluk olmuştuk. Savcılıkta barıştırıldık. Savcı Kemal Yurdakul’un savunmasını yapmak bana düşmez. Öbür savlar yanıtlanmaya değmeyecek kadar gülünç.”</p>
    <p class="normal">“Soruldu.”</p>
    <p class="normal">“Kasaba dedikoduları efendim. Açılan soruşturmayla ilgisi ne?”</p>
    <p class="normal">“Soruldu.”</p>
    <p class="normal">“Tanığın ricasını anlayışla karşıladım. ‘Kusura bakmayın, küçük yer, kaldırmıyor’ dedi. Aralarındaki tartışmadan haberim yok. Roman benim değildi ki, geri verilmesi sözkonusu olsun.”</p>
    <p class="normal">‘Ders aldığımı da nereden çıkarmış?’ diyemedim artık. Kurgu bozulmasın! Roman benim değildi canım! Ne diye yalan söyleyeyim. Salık verdiğim doğru. Ama o gece yerden göğe haklıydı Prens. İçki bol, çeşitli, karıştırdım, başıma vurdu. Viola’nın sinirli, ‘yapma-etme’li işaretlerine aldırdığım bile yok. Gülüyorum. Gözlerimi edepsizce dikmişim, ikide bir kadeh kaldırıyorum onurlarına! Sema, sen yoktun. Birdenbire karşımda buldum doktoru. Tebeşir gibiydi yüzü. Cazbantın gürültüsüne gitti kıpkırmızı sesi: “Terbiyesiz herif! Hemen defol, yoksa paralarım seni!” Kimsenin duyduğunu sanmıyorum. Kemal sezdi, geldi yanıma, sordu. Ne bilirim büyüteceğini olayı. Amacı başka. Doktora illet oluyor, fırsat geçti eline. Meraktan da ölüyor, sorguya çekecek Viola’yı.</p>
    <p class="normal">Saatine göz attı yargıç. Bire geliyor. Dışarı çıkarıldım. Polislerden biri köfte-ekmek getirdi. Üçümüze eşitçe bölüştürdü. Aralarına alarak oturttukları tahta sıranın üstünde iştahla yedik. Uzatılan sigarayı somurarak içtim. Can havliyle ipin ucunu kaçırmış Prens. Bakalım bizimki ne dedi? Övmüştür evladım. Efendim şöyle, efendim böyle.. Atma, din kardeşiyiz! Bilgiliye, akıllıya gel. Düştüğü çukura eğil bak da, saçını başını yol! Payıma düşen alınmadı. Yüreğim kabardı. Dolanımlı akım bile loş koridorların yıllanmış toz, mazot, ağır ayak kokularını bastıramıyor. Gecekondusunu anlatıyor solumdaki polis. Bir göz oda daha ekleyeceklermiş bu pazar, imeceyle. Öteki hastaneye yatıracak karısını. Yaklaşmış. Göz kırpıyor. Topuz gibi bir oğlancık doğurur inşallah. Üst üste geyirdim. Ağzıma geliyor yediklerim. Gastrit. Azdı. Yağ içmiş ekmekten kopardığım iri lokmaları iki çevirip yutuyutuverdim, köfteleri hapır hupur, ondan. Yargıca, üç gözlü sefertasıyla yemek geldi. Afiyet olsun. Susadım iyice. Sıkılıyorum söylemeye. Neyse çaycı yetişti imdada. Yalvar yakar çay paralarını vermeme razı geldiler, karşılığında bir birinci daha tutmayı unutmayarak. Geçti bile.</p>
    <p class="resimalti">* * *</p>
    <p class="normal">“Sanığın sorgusuna devam edildi.”</p>
    <p class="normal">Maskaralık. Fakülte kantininde, ben, dayımın oğlu, iki arkadaşı limonata içiyormuşuz. Kımız yoktu da ondan! Arkamızdaki masada çayını yudumlayan –geçenlerde öldüğünü öğrendim, gazetelerdeki boy boy ACI BİR KAYIP’lı duyurulardan, ne çok anonim şirket kurucusu, ortağıymış, ruhu cehennemlik olsun!– Fevzi Karabigalı adında öğrenci, yan cebimden zarf çıkardığımı görmüş. Sık sık kantine gelip, fısıl fısıl konuşmalarımızdan kuşkulandığı için, bakalım ne çıkacak içinden diye, çaktırmadan sandalyesini biraz daha yanaştırarak dikkatle bakmış, ki ne görsün? Kâğıdın başlığında ‘JÖN TÜRKLER-PARİS BÜROSU’ yazılı. Çok alçak sesle okuduğumdan kâğıtta neler yazılı olduğunu anlayamamış, ama Türkçe olduğundan eminmiş. Hemen usulca kalkıp Fakülte sekreterine giderek durumu anlatmış. Sekreter, masasının gözünden çıkardığı kâğıdı uzatarak, ‘Bak bakalım bunun aynısı mıydı?’ diye sormuş. Tanık şaşırmış. ‘Evet aynısı’ demiş, ‘siz nasıl ele geçirdiniz?’ Sekreter anlamlı anlamlı gülümsemiş. ‘Sen orasını karıştırma. Biz biliyoruz, solcu tanınan kişilerin adreslerine postalıyorlar. Sen bunların adlarını ver şimdilik. Sonra belli etmeden izle bakalım, kimlerle görüşüyorlar başka?’ Tanık aldığı buyruğa göre uzun süre peşimizden ayrılmamış, saptadığı elebaşıların adlarını, soyadlarını ‘İdare’ye bildirmiş.</p>
    <p class="normal">Yargıca, ‘Efendim, bilmem yanılıyor muyum, biz öğrenciyken, <span class="ideitalik">Kızıl Sultan</span>’a karşı, ülkeden kaçarak, Fransa’da savaşım vermeye çalışan genç aydınlar olarak tanıtmışlardı bunları bize. Şimdi padişahlık yok. Allaha şükür, özgürlükçü, çoğulcu, demokratik yönetim dönemine de eriştik. Nereden çıktı gene bu Jön Türk denen kişiler, yoksa ötekilerin torunları mı?’ gibilerden sorular sormak, geçmedi değil aklımdan, ama sorun başka. Haberim olmadan da gönderilmiş olsa, ben, o kâğıtta neler yazılıysa –ki ne bileyim, olur a, ‘Yoldaşlar, arş ileri!’ soyundan alıkça sözlerle bağlanıyordu ise bildirinin sonu, bu incileri birden çok kişiye, üstelik ortalık yerde okumak yoluyla propaganda yapmak suçunu işlemiş olacağım. O nedenle gevezeliğin yeri değil, boz oyunu, kestir at.</p>
    <p class="normal">“Tanık yanılmış. İyi anımsıyorum. <span class="ideitalik">‘Varlık’</span> dergisinin başlıklı kâğıdıydı zarftan çıkardığım. Polisin toparlayıp götürdüğü evrak arasında vardır, sinirlenip yırtıp atmadıysam. Basılmak üzere gönderdiğim şiirin çok karamsar, biçim yönünden özensiz olduğu, açıkça <span class="ideitalik">Fazıl Hüsnü Dağlarca</span> etkisi altında kaldığından söz edilerek, kendime özgü ‘üslup’ geliştirmeye çalışmaklığım öğütleniyordu. Propaganda yapacak adam, herhalde Fakülte kantini gibi girenin çıkanın belli olmadığı, kalabalık bir yeri seçmez. Tanık gördüğü nesnenin Türkçe okunduğuna özellikle dikkat çekiyor. Kulak kesildiği halde anlayamadığına göre, yabancı dille yazılmış olması daha akla yakın.”</p>
    <p class="normal">İstese bile demagojiye ‘ofsayt’ diyecek hali yok hakemin, ‘gol’ düdüğünü çalacak. Zor işi. Kanıt diye önüne getirilen deli saçmalarından o da bezmişe benzer. Dediklerimi tıpatıp değilse bile, yanlış anlaşılmasına olanak vermeyecek biçimde yazdırdı. Gene de, sesimin alayımsı tınısını yeterince gizleyemediğim için fıkfıklanıyorum. Ya, en sona saklıyorsa kozlarını? Öyle umudu kırılmış gibi görünmesine aldanma, adamı açmaza düşürebilecek denli maniplesi profesyonel! Baksana nasıl kısıyor gözlerini. Bastırdı bile.</p>
    <p class="normal">“Hangi gazeteleri okursunuz?” Sana ne be! Yediği halta bak. Kızma. Bakalım altından ne çıkacak?</p>
    <p class="normal">“Ayrım yapmam.”</p>
    <p class="normal">“<span class="ideitalik">Tan</span> gazetesini okur muydunuz?” Vış! Nasıl da izlenmişiz. Rengim attı bayağı. <span class="ideitalik">Tan Basımevi</span>’nin yakılıp yıkıldığı haberi ulaşır ulaşmaz, kesip sakladığım ‘hodri meydan’lı yazıları, ince kıyım yırtıp atmıştım helâ çukuruna. Abone de değildim. ‘Hayır’ desem? Yoksa, boş atıp dolu tutmak mı istiyor, amacı ne, durup dururken niye sordu bu soruyu? Dosyada bir belge vardır belki. Tümden yadsımayalım, ne olur ne olmaz.</p>
    <p class="normal">“Arada bir alırdım. Ne bulursam okurum, meraklıyımdır.”</p>
    <p class="normal">“<span class="ideitalik">Sabiha Zekeriya Sertel</span>’in yazılarını beğeniyordunuz herhalde?”</p>
    <p class="normal">Tamam, kesin kanıt var elinde, gammazlayan ya da. Ama nasıl olur?</p>
    <p class="normal">“Bu kitap sizin değil mi?” Tanıdım, gri, mürekkep lekeli bez cildini. <span class="ideitalik">Honoré de Balzac, Vadideki Zambak.</span> Eeee?</p>
    <p class="normal">“Evet?”</p>
    <p class="normal">“Açın bakalım, üç yüz seksen altıncı sayfasını.”</p>
    <p class="normal">Olacak şey değil! Kupür de, sayfa gibi ciltlenmiş. Hırçın yazarın, aklımda yanlış kalmadıysa, ‘Açık açık söylüyorum, ben sosyalistim’ başlığını koyduğu köşe yazısıydı sanırım. Sıkılmadan gülüyor mu ne üstelik, arkasını dönmüş. Şaşkınlıktan sarılınacak en çürük dala yapıştım:</p>
    <p class="normal">“Sahaflardan almıştım, çok eskiden. Kim bilir kim koymuştur arasına, öylece ciltlenmiş demek.”</p>
    <p class="normal">“Okumadınız bu kitabı tabii!”</p>
    <p class="normal">“Okumamışım zahir. Yoksa koparır atardım.” O niye?!</p>
    <p class="normal">“Ya!”</p>
    <p class="normal">Daktilo bile, durumun iç açıcı olmadığını anlamışçasına acıyarak bakıyor yüzüme. Gel de çıldırma.</p>
    <p class="normal">“Ne aksilik değil mi? Öbürlerini yok etmişsiniz de, bir bu unutulmuş!”</p>
  </div>
  <div class="calibre1" id="calibre_pb_39"/>
</body>
</html>