<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
  <title>buzulcagi</title>
  <link href="../Styles/stylesheet.css" rel="stylesheet" type="text/css"/>
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>
<body class="calibre">
  <div class="chapter">
    <p class="normal">&nbsp;</p>
    <p class="normal">Sözgelişi dostça bakışıyorlar.</p>
    <p class="normal">“Kendi kendime konuşurum ben. Evde, sokakta. Tersyüz edilmişimdir aynada. Kadınca bakarım yani suratıma. Siz bari yutmayın deneyimli Komiserim, attığım zokayı. Efendim? Ne mi olur? Hiç, ikileşiriz. Arka, yan duvarlara birer içbükey ayna daha koyduracağım. Böylece sayısal yönden değil sadece, biçimsel, dolayısıyla tinsel başkalaşım açısından da kuramsal olarak artı sonsuz çoğalacağım. Nasıl değerlendiriyorsunuz buluşumu? Çişiniz geldi, doğru on para etmez, hayır, dikkatiniz dağıldı. Üzülmeyin, zararı yok. Övünmek gibi olmasın, benim uzmanlık dalım, ‘anlamak’ bilimi üzerine sürekli, karşılıksız doktora bursu ele geçirmek, kapağı bir an önce yabancı ülkelere atmak kurnazlığıdır. Eğer sizin de bilim düşkünlüğünüz, özlemine dayanılmaz boyutlara ulaşmışsa ne gelir elden? Bu yaştan sonra zor işiniz. Ama sıkı durun, biraz daha sabredin lütfen, zira on yıl kadar kısa bir süre sonra, toplumun bilisizliğine ışık tutacağı muştulanan <span class="ideitalik">Cinsiyyet Mes’elelerimiz</span> adlı yerli yapıt, inanıyorum ki, çölde kaynak bulmuşçasına susuzluğunuzu dindirecek, devasız derdinize derman olacaktır.</p>
    <p class="normal">Şu halde, ben sizin yerinizde olsam, olamam ya – ne yaparım? At binicisine göre eşinir, isteyen geçsin altından, daha orada eleğimsağma, her aşın kaşığı olmak bana mı düştü, der, istifimi bile bozmam şimdilik.</p>
    <p class="normal"><span class="ideitalik">‘A little raki’</span> alır mısınz akşamları? Desenize başka türlü nasıl çekilir dünya gailesi. Köpoğlu salatasından bir lokma atarken ağzınıza, sanırım çok dinlemiş, hoşlanmışsınızdır: <span class="ideitalik">‘Ne yaptım, kendimi nasıl aldattım?’</span> Sözlerine önem vermediğiniz bu uşşak şarkı, hangi gereksinme sonucu ezgilenmiş, sevdirilmek istenmiştir halkımıza? Anladınız tabii! Kutlarım. Gerçekten zekisiniz. Evet, karım niye aldattı beni? Aldattı mı? Aldatabildi mi? Aldatması gerekir miydi? Uzatmayalım, tümü aynı kapıya çıkar, asıl sorunumuz buydu yanılmıyorsam! Rica ederim, sıkmayın canınızı, konunun ilgi alanımın dışında kaldığını, beni hiç ırgalamadığını ileri sürerek tartışmayı başkalarına bırakmak niyetinde değilim. Çünkü, şu dolaşık görünen yumağı çözmeye sıvanmak herkesten önce bana düşer.</p>
    <p class="normal">Nasıl anlatsam bilmem ki? Canlı insan yüzü kaç değişim gösterir? Say sayabildiğin kadar değil mi? Oysa önemli mi bu? Oynamakla yaşamak arasındaki sıkı bağı araştırmalı. Bana sorarsanız, o ağlıyorsa <span class="ideitalik">‘misâl-i cûy-i bâr’</span> ağlıyordu, gülüyorsa şebboyçiçek gülüyordu, sonracığıma, içi sıkılıyorsa yaman sıkılıyordu! Hele sevişiyorsa can çekişircesine! Oynayan oyununu yaşıyorsa ko gitsin. Ya hem oynuyor, hem yaşayamıyorsa? Ben neyin tutsağıyım bilmiyorum; oynarken oynadığımı ayrımsıyorum desem, hayli aşırı kaçacak, yaşadığımı ayrımsayamıyorum desem, kendime bile inandırıcı gelmiyor; test sonuçlarına bakılırsa <span class="ideitalik">nymphomanie</span> galiba hocam, şey Komiser Beyciğim. Buldum! Çekilmez bir maymuncuk, her kilidi açan, karşı konulamadığı için olacak. O yüzden de ciddiye alınmıyorum herhalde. Bırakılmazsam, bırakamıyorum. Onlar da kolay usanma bilmiyor, koyvermiyorlar yakamı, posamı çıkarmadan. Çubuklu demir kafesinde çırpınıp duran enayinin poposu meydanda, lakin trapezindeki cambazlıkları kimine göre sevimli, ha deyince becerilir gibi değil, dahası göz kamaştırıcı; benim fikrime göreyse, güllabicilik sanatı zemzem suyunca saftır, taşdelen gibidir, bayağılığı ayırt edilemezse.</p>
    <p class="normal">Bir ölü dölüt doğurdu karım, hınk demiş, burnumdan düşmüş, bildiğim kadarıyla yedi aylıktan gün almamış, can borcunu peşin ödemiş bir bebek. Kıyameti kopardı, erkekliğimi suçladı, tırmaladı, yırttı, yüzümü gözümü. Dövüştük, vuruştuk kıyasıya. İstersen çileden çıkabiliyorsun. Oysa ben doğal karşılamıştım olayı. Ölü doğmayı yeğler benim çocuğum. Çok duyguluydu o. Köpekdişim çekilirken bayılmayı denedi. Ölüler korkmayı unutmuşlardır, ama korkutmamak ellerinde değil. O içi buz gibiliğim mi tutkusunu azdırıyordu, kimbilir? Aman Komiserim, yapmayın Allah aşkına! Kaçtım sanıyor şaşkın! Ne bilsin, belleğinde <span class="ideitalik">carcinoma</span> gibi büyüyeceğimi. <span class="ideitalik">‘Zoro’nun intikamı!’</span> Belki her ilişki böyle sonuçlanacak, beni benden ayırmaya, iyileştirmeye kalkışırlarsa. Uykunuz mu geldi? Sağ olun, gidebilirim demek istiyorsunuz.”</p>
    <p class="normal">Dağılan cam kırıklarının doluştuğu yatağına uzandı gün ağarırken, boynu vuruldu, düştü başı giyotin sepetine.</p>
  </div>
  <div class="calibre1" id="calibre_pb_19"/>
</body>
</html>