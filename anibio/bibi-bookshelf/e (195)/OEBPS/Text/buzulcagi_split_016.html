<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
  <title>buzulcagi</title>
  <link href="../Styles/stylesheet.css" rel="stylesheet" type="text/css"/>
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>
<body class="calibre">
  <div class="chapter">
    <p class="normal">&nbsp;</p>
    <p class="normal">Çeşmibülbüller gibi bitirmiştir fakülteyi. Cin gibi kızdı. Bebek’te bir kitapçıdan eli kolu dolu çıktılar. Taze cilt kapaklarını kokluyor, hafif çilli yanaklarında doğal allık, özenti çocuksuluk. O gece, çok istemişti birlikte olmayı.</p>
    <p class="normal">Ne işi vardı aralarında? Dillerinden düşürmedikleri <span class="ideitalik">D.H. Lawrence</span>’ın Türkçe’ye yalan yanlış çevrilen birkaç romanını o da okumuştu, ama neden öylesine ayılıp bayılıyorlardı bu yazara, pek aklı kesmemişti. Kişiliğini oldukça bulmuş saydığı yirmi, yirmi beş şiiri o dönem dergilerinde boy göstermiş, bir kitapçığı da yayımlanmıştı. Herhalde bu yüzden ilgilerini esirgemiyorlardı ondan. Sustum. Gırtlak derdine düşerse insan böyle olur. Söylentiye bakılırsa, <span class="ideitalik">Musorski</span>, soğuktan donayazken bile notalarını duvarlara, kapı arkalarına yazarmış. <span class="ideitalik">Vivaldi</span> yoksulluk içinde ölmedi mi? <span class="ideitalik">Orhan Veli</span>’nin, <span class="ideitalik">Orhan Kemal</span>’in, kıyasıya verilen savaşımlara, başarılara karşın, yaşam öyküleri daha mı az acıklı? Sözün özü, kişinin doğası, yüreğindeki ateşi sürekli canlı tutabilecek harlı çakımdan yoksun olmamalı! Gerisi palavra. Göle maya çalmanın laf ola beri gelesi.</p>
    <p class="normal">Dört yıl oldu mu görmeyeli. ‘Mantonu alayım’ bile diyemeyen ödlek. Yanan parmağını emdi, ezdi sigarasını yanık lekeleriyle delik deşik, bakalit tablada. Kontrplak dolap, pirinç başlıklı gelin karyolası, lavabo, bir küçük kitaplıktan arta kalan boyutları altı metre kare pansiyon odasının. Dünyamız. Duvarda, işini bilir, kadidi çıkmış, tilki burunlu bir <span class="ideitalik">Picasso:</span> ‘Un Sabio’. Tut kelin perçeminden. Hava boşluğuna bakan pencere pervazında art ayakları üstüne dikilip içeriyi gözetleyen besili lağım faresini anımsadı. Kapıcıyı çağırıp öldürtmüştü kürekle. Düz duvara tırmanan çevikliği, söyler misin arkadaş, neye yaradı? Seni de bir gün öldürürler, üstelik kıpırdanamazsın. İnsaf bekliyorsun bir de utanmadan. Leşine nasıl mı basıp geçerler? Uygulamalı göstereyim: tıpkı böyle, itişe kakışa, eze eze! Zaten ölmemiş de. Tutmuş bir de neler kuruyor. Özgürmüş artık. Al o özgürlüğü... çık bakalım pazara, ediyor mu iki delik metelik. Gülme. Vardı bir zamanlar, ortası delik kuruşluklar. Kalk züğürt şef, kalk. Doğru Posta Caddesi’ne. Afyonlu şaraptan üç büyük bardak boşalt bir türlü delinemeyen midene, açılırsın belki. Selam sana ey ‘meçhul asker’, yoksul olduğu için çifte kahraman! Yarına Allah kerim, amma Kerim’in de.. hadi canım sen de! Bu gidişle daha nasıl sürüneceğiz kimbilir. Bu günler de aranacak. Kır kafanı <span class="ideitalik">Ahab</span> kaptan. Nedir bu ‘kültür çorbası?’ Duyuyor musun <span class="ideitalik">Oğuz Atay!</span> Çınar elli, kızdı mı kezzap gibi bakan, oysa iri çağla gözlü, kapılardan sığmaz, güzel adamım! O zamanlar, pek ayırdında değildin sanırım, <span class="ideitalik">‘tutunamadığının.’</span> “<span class="ideitalik">Sabahtan kalktı erken, piyano çaldı derken!</span> Çok karışık, pek muazzam mes’ele/ Apışır, <span class="ideitalik">‘allâme-i riyâzi Newton’</span> bile!” <span class="ideitalik">Canımların</span>, katılırdı gülmekten. Oturduğun salıncaklı koltuk yıllardır soğumadı. Ne vardı büyütecek beynini o kadar? Suçlusun! Bu tutturulan koşu ne? <span class="ideitalik">‘Glayöl sokaklar getirdin düşüme,/çekince ipini Dünya’nın/alnım sıcaklığını duyuyor daha/olmaz geceleri sabahın/ceylan bileklerinden ince/sağrılarında terli atların/gurbet ağrısından bıktım/uzatma dillenirim/deli çaylardan geçtim/boğulmadım hiç bilemem/el sallardı sevdiğim/yakın çağrılardan gel/gitmem derin sulara sığ/çabuk ölümlere yok zaman.’</span> Bu karikatür duygusallık ne demeye girdi araya? Olabilir. <span class="ideitalik">‘Bu çocuk doğar, büyür, babası kadar olur’</span>, neden yalnız babası? <span class="ideitalik">‘Sonra efendim ölür.’</span> Yaa! sanki ben seçtim eli mahkûm anamı, babamı, onlar ayıkladılar adaylar arasından yaratıcılarını. Baldırı çıplaklar, benden besbeter olanlar, niye bıraktınız yazgınızı rastlantılara? Formülünü kendiniz yazsaydınız ya bileşim öğelerini genlerinizin, neredeydi aklınız? Hurra! hele ki dank etti kafanıza! Sen kuluçka çocuğu, şair kadavrası dostum, patırtı istemem. Düşeceksin! Neden diye hıçkırma, biliyorsun, sen mangal yürekli bir fukara değil, yürek fukarası bir mangalsın da ondan. Peki, hiç mi bir şey gelmiyor elinden? Çık kürsüye, avazın çıktığı kadar bağır: BEN YAŞAM İBNESİYİM! İyi. <span class="ideitalik">Hyde Park</span> mı burası, gülüp geçsinler. Hemen oracıkta, mundar bedeninizin işi bitirilmemişse, kargatulumba karakolda alırsınız soluğu. Hastanede birkaç gün kobaylık, ‘Buyrun serbestsiniz, özür dileriz, biz sizi akıllı sanıyorduk.’ Vah, kabarmış parmağı. Sabun mu sürsek, ne yapsak? Aylardan Nisan <span class="ideitalik">‘ve herhalde’</span> ilkbahar. Kuş sesleri yok. Olsa, <span class="ideitalik">‘ovalara yayılır’</span>. Lap lap terlik, takır tukur takunya sesleri ulaşıyor kulaklarına. Bu gün pazar. Öyle ya, ‘güneşlenme’ değil, yıkanma günü. Bitişik odanın boz ayısı <span class="ideitalik">‘J’attendrai le jour et la nuit’</span>yi tutturdu bu kez de ahlat sesiyle. Favorileri karyağdılı. Yoksa, ne diye dolasın diline bizim madama’nın bile sinirine dokunan, titrek su muhallebisi frenk ezgilerini. Kaçı bu gün ayın? Yirmi biri mi? Çıkar bakalım akıl defterini. Alacak: 927 lira. İyi para. Borç? kaç kez gözden geçirdi: 200.– pansiyon; 100.– Nâlân’a; 200.– buzdolabı taksiti – daha yirmi ay sürecek. Hem de <span class="ideitalik">Prestcold</span>. Ah, Moiz Mordahay kardeş, beğendin mi yaptığını? Canım nereden bilsin adamcağız, üç ay geçmeden boşanacaklarını. Elde bavul, dral dedenin düdüğü gibi kalacağını ortada.</p>
    <p class="normal">Birazdan kaşınsam? Duyabildiğini sandığı incelikleri, başkalarına da sezdirmeli ivecenliği, gereksizliğinden mi destek alıyor kaypaklığa, anlaşılmaza yönelişi? Suflörlük, tam ona göre biçilmiş kaftan sayıldı! Açık, bağırgan, şirretse, sulandırılmış şiirselliklere, tülsülüklere bürünme yeteneğine olumlu tepkidir bu. Beğenilsin, beğenilmesin! Götürüyordu da, gidemiyordu. Söylenceleşmek çekiciliği, kaçış. Bir kırık prizmadan süzülegelen çelişki: Sürekli çarpıntı/öldürüldüğünü bilmek. Sabahı bulamadık, bekledik, benim yüzümden gecelerce. Dayanım yok sevinçlere. Pastel duyarlıklı ağzın, kalın ağzımda, irkiltmeye zorluyordu durmadan. ‘Kusurlu öpüşemiyoruz!’ Millet açıkgöz, sabahın köründe kalkıp.. kaç saat? Aman kulak asma, yıka kelleni, koltukaltlarını lavaboda yeter. Berduşlar özlemişlerdir. Bir haftadır uğramıyor. İspirtocu İsmail’e de sözü var. Yanlamasına oturduğu karyoladan eğilip, fırlattığı defteri almaya zorlanırken pıt! atıyor patiska donunun lastiği. Hay Allah kahretsin! Doğum günü armağanıydı, düğmesine basılınca açılır türden, zamazingosu yaylı. Ahı tuttu anlaşılan. Ona da kim verdiyse? Pantozot. Bir alay birim, yıl, ay, gün, coğrafya bilgileri var son sayfalarında. Tonton, azımsamış, yanına Amerikan Pazarı’ndan aldığı kâğıt para cüzdanını da eklemiş. ‘Aman karıcığım, niye zahmet ettin!’ Her bir şeyleri demir gibi sağlam doğrusu bu gâvur oğlu gâvurların. Ne çıtçıtı bozuldu, ne soldu parlaklığı. Kalkayım derken, belini tutan çengelli iğne açılmış, bu kez de pijama pantolonu iniverdi aşağı. Bol kıllı, dolgun bacaklarına baktı bir süre. Anasını, avradını sinkaf ettiğimin bacakları! Şu düzgünlüğe bak! Ne doluksuyorsun ulan. Zırlayacaksan zırla!</p>
    <p class="normal">Eh, bu iş de bitti. Şimdi ne yapmalı? İmgelem gücü, yardımıyla bir güzel boşalmalı. Ola ki, rahatlar. Gevşekliğin üzerine şarap da iyi gider. Kel Ramiz’e, Muharrem Usta’ya ezberinde kalabilen manzumecikleri dinletmeye çabalayacağına, günün eğlencelik ağlatısını süslemeye kalkışmadan oyunlaştırmayı başarabilse, kimbilir nasıl yerlere yatarlar.</p>
    <p class="normal">Pişmanlık ara vermeden oturdu yüreğine bu kez de. Kurtlanma, ayrışım. Boşalttı ayaklarına dolanan yığıltıyı. Bulsa ne olacak adresini. Giyinmeli. Hiç değilse, iç parçalayıcı zavallılığı saklanır, ağzı sulanmış gözlerden. Dizvermiş pantolon. Yakası yağlı gömlek. İp kravat. İyice bak da kurtul saplantından. Neydi soyadı? Üzeri çizilmiş, karalanmış, kimi nedense bırakılmış. Tümünü battal etse yeri. Kimseyi ne arayacağı var, ne aranacağı. Hoppala, var! Tuhaf, eğri büğrü yazılmamış ötekiler gibi. Kitap harfleriyle özene bezene. Başını sallıyor acımsı, süngüsü düşük. Bakalım orada mı oturuyor hâlâ. Atsa mı bir taş? Bakarsın vurulur kuş! Yeniyetmelik hayranlığından medet ummak. Hayranlık da nereden çıktı a zırzop. Umut arsızlığının bu kadarına pes doğrusu. Abullabutluk, hüsnübeylik. Yok, yok yetmez, daha ağırı, zehir zembereği gerek. <span class="ideitalik">Crocodile Kâmil</span> önerdi: <span class="ideitalik">‘Espèce d’idiot! Débilité.</span> Nasıl?’ <span class="ideitalik">Mille merci.</span> Çok cici. Rica ederim yapma, lütfen. Yoksa biliyorsun, yüzüne vurulmasa bile, ufak ufak makaraya alınacağını. O günkü ayıplı sinmişliğin anımsanır, mor budalalığın, ‘Mor budalalık’, iyi laf. Hıh, hep o kuşku, kimden çaldım? Geç bir kalem, tut yolunu ‘Erenler Meyhanesi’nin. Hele cazgır Sülo da oradaysa, seyreyle gözüm cümbüşü.</p>
  </div>
  <div class="calibre1" id="calibre_pb_17"/>
</body>
</html>