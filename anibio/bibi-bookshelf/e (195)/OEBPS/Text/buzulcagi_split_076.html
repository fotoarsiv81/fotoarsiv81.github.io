<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
  <title>buzulcagi</title>
  <link href="../Styles/stylesheet.css" rel="stylesheet" type="text/css"/>
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>
<body class="calibre">
  <div class="chapter">
    <p class="normal">&nbsp;</p>
    <p class="normal">Ne karışık dondurma yiyebildik, ne kıra gidebildik bir daha. On beş gündür susuluyor. İçki yasağını sürdürüyorum inatla, ama dayanma sınırlarını zorlamaya başladı huzursuzluğum. Günde üçe çıkardığım uyku hapları iştahımı kesti, hayali fenere döndüm. Kemal’in yanaşma manevralarına yüz vermiyorum. Çatık kaşlı, kuru bir selam, nesine yetmez. Kabuğuma çekilmiştim, ne güzel. Yıllık iznimi alsam? Nakit Saymanlığı üzerimde. Vekil atanması gerekli yerime. Uzun iş. Bizimkilere mi gitsem? Van nere, bura nere. Gözüm yemiyor. İznin yarısından çoğu yollarda geçer. Eli boş gidilmez. Hani para? Hadi bulduk borç, babamla kapışırız daha ikinci gün. Her gece küfelikmiş. Oradan oraya bu yüzden sürülüyor. ‘Doksan kiloluk adamı, sürükleye sürükleye zor sokuyorum sokak kapısından içeri,’ diye yakınıyordu anacığım, üç ay önce yolladığı mektubunda. Çilyavrusu gibi dağıldık hepimiz. Mudanya’yı geç bir kalem. Teyzemin küçük kızı ebe. Öğrenciyken gitmiştim bir kez. Kocası berber. Kıskandı. ‘Gözüm tutmadı bu oğlanı,’ demiş, üç günde sepetlendik. Müjgân Zara’da. İlkokulu zor bitirdi. İki yaş küçük benden. Bir kamyon şoförüne kaçtı. Yola gitti mi, en az iki ay yok adam. Geldiğinde basıyormuş dayağı. Gösterişli, güzel kızdı. Hayvan! Biri elinde, biri eteğinde. Harçlığı yetiyor mu, soran kim. Avuç içi kadar yerde kırıştıracak da duyulmayacak! Orhan, Harp Okulu’nda. Şimdi emekli. Anılarını yazıyormuş. Curcunanın ortasında Nâlan. Canım, çok özledim. Şükrü komutandan da ses yok. O akşam, kuşkusuz, ağzından bir şeyler kaçırmıştır Ferda’cık. Hastalanmış olmasın da. Bire bin katarak, birlikte geçirilen iki üç saatin, onca masalsı serüvenini anlatmaya can atarken, birbirine girmiştir ana, baba, neye uğradığını şaşırmıştır küçüğüm. Herhalde, sevgili karısına el kaldıracak kadar kendisini yitirmemiştir Prens.</p>
    <p class="normal">Bu sabah, kapının altından atılmış bulunca, üstü boş, kapalı zarfı, sevincimden deliye döndüm.</p>
    <p class="normal">“Amacım, seni meraktan öldürmek değildi. İki gün otuz dokuz ateşle yattı F. Neden yazmadım? F.’ye baskı yapmamaya, işi oluruna bırakmaya kararlıydım. Sayıklayabilirdi, sayıklamadı. İyileşti, konuşmadı. Tabii sorulmuştu: ‘Neredeydiniz bu zamana kadar?’ Seninki arkasına sakladığı koca buketi çıkardı ortaya, oralı değilden, ‘Kıra gittik, çiçek topladık, dondurma yemedim,’ dedi. Sanki benimle bile konuşulması yasaklanmışçasına ağzına almıyor adını. O günden söz açmıyor. Ha babam, laf olsun, oyalansın diye aldığım sulu boyalarla, renkli kalemlerle, eline geçirdiği kâğıtlara sözde ağaç, çiçek, böcek resimleri yapıyor. Parmağını sokan arıyı, belki on misli büyük çizmiş, sarıya boyamış gözlerini. Bayağı hain hain bakıyor arı. Bir tane de kaytan bıyıklı, faraş ağızlı, ‘<span class="ideitalik">Tepegöz’</span> bir adam var! Kolu yok. Göğü gösteriyor upuzun parmağı, omzuna yapışık. Bu kim? diye soramadım. Korkumdan. Büyük aşkı Yılmaz’ı unuttu, işi başından aşkın geleceğin büyük ressamının!</p>
    <p class="normal">Nasıl olsa boşboğazlık edecek, bir süre bekleyeyim dedim, anlayacağın. Baktım sır tutma devam ediyor, sen de eziyet çekiyorsun...</p>
    <p class="normal">Zeliş’e, sandığımı karıştırıp bulduğum, kızlığımdan kalma kırmızı beyaz çizgili, çok şık bir etek bluz verdim, uçtu. ‘Ablacım!’ diyerek nasıl boynuma atıldı, görecektin. Arkasından da, ‘Allah sevdiğine kavuştursun,’ demez mi! Bilmem ki uzun süre güvenebilir miyiz? Malum a sütten ağzı yanan.. Ağaç kovukları daha mı emin sence? Her çarşamba okula giderken evinin oralarda biraz oyalanacak. Bekletmesen iyi olur.</p>
    <p class="normal">Yazacak mısın? Nah, öpücük!</p>
    <p class="sagnormal">Senin</p>
    <p class="sagnormal">V.</p>
    <p class="indentmetin1">P.S. Dişçi K.A. ile ahbaplığımız ilerliyor. Çok zeki, bilgili, esprili adam. Tombalak karısına da katlanıyoruz, ne yapalım. Ağzını aradım. Seninle ilgili düşüncelerini yazmayayım, kan tepene çıkar. Önümüzdeki ay, Konak Caddesi’nde yeni yapılan apartmanın teras katına taşınıyoruz. İlçenin ilk, üç katlı apartmanı. Sık sık rastlaşabiliriz yolda, kaçma!</p>
    <p class="indentmetin2">Türküsünü öğrendim. Allı pullu bir yemeni göndersene bana. Bende dursun. Gerekirse silerim gözyaşımı.”</p>
  </div>
</body>
</html>