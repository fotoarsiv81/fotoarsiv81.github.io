<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
  <title>buzulcagi</title>
  <link href="../Styles/stylesheet.css" rel="stylesheet" type="text/css"/>
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>
<body class="calibre">
  <div class="chapter">
    <p class="normal">&nbsp;</p>
    <p class="normal">Sorgu yargıcı, üstüne kırmızı ıstampa mürekkebiyle çift ay vurulmuş, kapağı yırtık dosyadaki kâğıtları parmağını arada tükürükleyerek duraklaya atlaya çevirdikten, sarı kabarık zarfı ağırlığını kestirmek istercesine birkaç kez tartıp bıraktıktan sonra, kalın camlı gözlüklerini çıkardı, cüceleşti surat, ileri miyop demek, çipil gözlerini kırpıştırıyor, çeneleri kopacak esnemekten. Boynunu da kütletti. Toz içinde, havı dökük, kırmızı kadife, şano perdesi. Verevine toplanık kanatları. Tavana dek raflara tıkıştırılmış klasörlere baktı uzun uzun. Burnunu kaşırken üzerindeki tek uzamış kıla takıldı parmağı, tırnak ucuyla kökünden sökmeyi denedi, beceremedi, pofurdadı. Cımbız gerek. Karşısında dikilip durduğumu görmezden geliyor, çıkarılan kelepçelerin bileklerime oturmuş acısını ovuşturarak gideremiyorum, paylanabilirim, bacaklarımın beyincik tepkisini önlemeye çalışan aklımın hazıroldalığını korumalıyım. Pencereler zıngırdıyor, caddeden Anafartalar yokuşuna vururken zorlanan, Ulus yönüne inerken hızlanan kamyonların, belediye otobüslerinin yolu sallamasından. Yorgunluğunu, iç sıkıntısını, tekdüzeliği geçici bir süre için unutturacak öfkenin bir türlü oluşamayışına sinirleniyor belli. Sarışınlığı, karmakarışık saçları yaşını gizliyor. Kırk yok, sanmam, otuz beş artılar içindedir olsa olsa.</p>
    <p class="normal">Dönüşümlü vantilatör vınıltısı. Buyruk bekleyen, telleri erken ağarmış saçları, tepesinde topuz, boyun damarları şişik, daktilosunun gerisinde, bel ağrısını iki de bir eğilip doğrularak geçiştirmeye çalışan boz önlüklü genççe kadının, ufarak, karası lekeli gözlerinde bile belirgin sabırsızlık. Kara silindirinde ak kâğıt: Tek tek vuruşların hızla birleşerek, ayrılarak noktasız, virgülsüz, doluşumunu bekliyor bir çoğul anlamsızlığın, alabık yüzeyine.</p>
    <p class="normal">Yürüdü sarı tüylü el, süslü kapağına Sipahi paketinin, açılıp kapanma çıtı arasında mavimsi yalımı görünüp yitti çakmağın, <span class="ideitalik">Zyppo</span>. İki üç nefes çekildi, nedense hemen bastırıldı tablaya bükülerek ortasından, yılık ağzında eğri duran uzun sigara. Dağılırken solundum dumanı, benzin kokusunu, başımda hafif dönme, içim durulmaya yüztutmuşken..</p>
    <p class="normal">“Otur!”</p>
    <p class="normal">Sırtım dayalı tahta sandalyeye. Ellerim kucağımda. Topuklarım bitişik. Arttı yangısı yanaklarımın. Çevremde dolanıldı. Manga dizisi karşımda. Doğrultulmuş uzun namlular bağlandığım direğe.</p>
    <p class="normal">“Yaz kimliğini kızım sanığın.” İşaret verildi: ateş! Bakalım ne zaman vurulacağım?</p>
    <p class="normal">“Bekârsın demek?”</p>
    <p class="normal">“Evet?”</p>
    <p class="normal">“Niye gizledin nişanlı olduğunu?”</p>
    <p class="normal">Biz her şeyi biliyoruz. Anladık, aklımdan geçenleri de biliyorsunuz, tamam. Bırakın gideyim öyleyse, gereği ne bu oyunun?</p>
    <p class="normal">Renk değiştirmediğini umarım yüzümün, sıkıyorum yumruklarımı. Üç aydır tutukluyum. İlk kez çıkarılıyorum yargıç karşısına. Dilekçelerim yanıtlanmadı. Tepinen bir kuzeyli <span class="ideitalik">Lincoln</span> torunu: Ben avukatımı isterim. Savcı Kemal’in uyarılarını anımsıyorum. ‘Başına bir iş gelirse tehlikelidir öfke. Gevezelik. Her sorunun altında bir bit yeniği vardır. Eveleyip geveleme. Hep inkâr et. Hayır de elinden geldiğince. Gerekirse terslen. Arada sırada bilemeyecekleri, beklemedikleri önemsiz doğruları söyle. Mal bulmuş magribî gibi üstüne atlarlar.’</p>
    <p class="normal">“Kimlik kâğıdımda bekâr yazılı sayın yargıcım.” Yani? ‘Medeni durum’ kapsamına girmez nişanlılık ilişkisi. Usuldan çatışma başladı, kızardı gibi avurtları. İyi mi ettim acaba?</p>
    <p class="normal">“Burada numara sökmez anladın mı, ben ne sordumsa onun cevabı verilecek. Kimlik kâğıdıymış. Ne yazar! Biz ne anasının gözü geçinenlerin dilini çözdük anladın mı..”</p>
    <p class="normal">‘Anladın mı’ hastalığı var anlaşıldı adamcağızın. Oyunbozanlık etme. Onayladım üstünlüğünü başımla. Gene de tepeden bakma haksızlığını çürütmek dürtüsüne kapıldım.</p>
    <p class="normal">“Efendim, siz bana nişanlı mısınız diye sordunuz da, hayır mı dedim?”</p>
    <p class="normal">Yutmadı, duraladı. Elleri arkasına bağlandı, gidip geliyor bezekli halının üstünde, durdu önümde.</p>
    <p class="normal">“Hadi anlat bakalım!”</p>
    <p class="normal">Şimdi bu soru mu, arkadaş ağzı mı? <span class="ideitalik">Aragon</span>’un, <span class="ideitalik">Prévert</span>’in bilmediğim, o kadar çok ki –şiirlerinden birinin ilk dizesi olmasın? Neden ilk? Ya da şifre anahtarı, parola? Nasıl yanıtlasam haşlanacağım, amaç açık.. Bönlükten mi gelmeli? Çocuklaşmalı. Bir, iki, üçler/Yaşasın Türkler/Dört, beş, altı/Polonya battı/Yedi, sekiz, dokuz/Almanya domuz/On, on bir, on iki/İtalya tilki/On üç, on dört, on beş/Amerika kardeş.. Bayağı Kâğıthane safası! Ölüyordum korkudan.</p>
    <p class="normal">“Ne anlatayım bilmem ki, sayın yargıcım? Sıradan bir memurum işte, bildiğiniz gibi. Öyle ilgi çekici bir yanı yok ki, hayatımın.” Hayatım, bildiğiniz gibi, güzel.</p>
    <p class="normal">“Vaar, vaaar!” Tarhana tartar/boğazımı yırtar/Amerika kardeş/gel beni kurtar./</p>
    <p class="normal">“Vallahi ne diyeyim, varsa lütfedin, siz söyleyin ben de öğreneyim.” İleri mi gittik? Kolu savruldu boşlukta. Kovsa da gitsem.</p>
    <p class="normal">“Susmakla ne geçecek sanıyorsun eline? Kafası çalışan birine benziyorsun. Ne demeye bulaştın bu pis işlere. Yazık, acıyorum doğrusu sizler gibi az çok mürekkep yalamış, devlet memuru sorumluluğu yüklenmiş, devletine, milletine gönül vererek hizmet ifa etmek üzere.. ş’eytmiş..” Ne etmiş? söylevinin sonunu bağlayamayacağını anlayanların telaşıyla kesiverdi birden sözünü. “Ben de kime laf söylüyorum sanki!” Daktilosunun başında akşam aşını düşünen, adamı boşta gezer, horantası kalabalık kadına döküyor derdinin gerisini. “Kös dinler bunlar. Kanları zehirlenmiş bir kere. Ne desen boş!” Gene neyse, tutabildi kendini, ‘Moskof tohumu!’ demedi. Birinci Şube Müdürü kadar kaba değil. Gitti hışımla masasına, kaykıldı koltuğuna, başı çatlıyor ağrıdan, iki parmağıyla sıvazlayıp durduğuna göre alnını. Migrense ergotaminli bir hap alsanız?</p>
    <p class="normal">Kapıyı tıklatarak girdi odacı içeri, su istendi.</p>
    <p class="normal">Bardak uzatıldıktan sonra geri geri gidiliyor, bir damarlı el göğüste.</p>
  </div>
  <div class="calibre1" id="calibre_pb_14"/>
</body>
</html>