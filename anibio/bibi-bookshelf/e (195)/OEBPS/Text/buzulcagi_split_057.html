<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
  <title>buzulcagi</title>
  <link href="../Styles/stylesheet.css" rel="stylesheet" type="text/css"/>
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>
<body class="calibre">
  <div class="chapter">
    <p class="normal">&nbsp;</p>
    <p class="normal">Güldü Kemal. Çatalıyla yarıp ortasından, attı ağzına zeytinyağlı yaprak dolmasının gerisini, büyük bir yudum alıp yarıya indirdiği kadehini sertçe vurdu masaya. “Mübarek yürek ha! Sevsinler. Ne bilsin senin ne zındık oğlu zındık olduğunu. Gidecek misin?” “Bilmem, korkuyorum galiba. Biraz daha içersem belki.”</p>
    <p class="normal">Benimle bozuşuk dostlarla, o da pek sık buluşmuyor artık. Arada sırada meyhanede ya da evinde başbaşa, az içki sınırında durduğumuza inanarak dertleşiyoruz Kemal’le. İlgi çekici buldu Viola’yı. “Çıkar bazen yapmacık burcuvalar arasından böyleleri. <span class="ideitalik">Kont Tolstoy</span> gerçek, büyük burcuvaydı, ama aklı başında adamdı. Görmedin sen bizim kellifelli solcularımızın kâşânelerini, yalılarını! Düşünebileceğin her türlü konfor, su gibi akıtılan envaı türlü içki, şıklıkta, kibarlıkta, zarafette birbiriyle yarışan hanımefendiler, beyefendiler, hararetli köşe sohbetleri. Vatan, millet edebiyatı gırla. Bu ne biçim sosyalistlik diyeceksin, işte ne bileyim, o biçim. Onun için inanmıyorum, hadi hepsini bir torbaya sokmayalım, ama bunların çoğu... Herifler dünyalıklarını yapmışlar, işin cakasındalar kardeşim. <span class="ideitalik">Mareşal</span> gibi işlevini tamamlamış, tarihe mal olmuş, direk gibi doğru, bence saygıdeğer bir adama çengel atmaya kalkışmalar falan. Yenecek nane mi şu! Senin de için cız etmedi mi, adamcağızı faytona koyup sokaklarda dolaştırdıkları gün? Anlayacağın, politikanın kaymak tabakası iş bölümü yapmış. Kimi liberalcilik, kimi sosyalistçilik, kimi <span class="ideitalik">Kemalist</span>’çilik oyunu oynuyor. Sırası gelsin, ümmetçiliğe sermaye yatıranları da göreceğiz. Bunlar, aralarından bazıları işi ciddi tutup sivrilmeye kalkışmayagörsün, hemen bir olup canına okuyuverirler ötekilerin, hem de bir daha belini doğrultmamasıya. Uzağa gitmeye ne hacet, işte <span class="ideitalik">Sertel</span>’lerin başına gelenler. Birbirinin gözünü oymayı, ayaklarına karpuz kabuğu koymayı marifet belleyen Perapalas, Tilla, Çiçekpasajı solcularına gelince, hehe, zabıta vak’ası, esamisi mi okunur bunların. Arada salarsın ipleri, kendilerini köpeksiz köyde sanır, yaygara eder, atar tutarlar. Sonra bahane mi yok, topla elebaşılarını, tık içeri, sesleri solukları kesilsin yıllarca. Bu dalavera hep böyle sürecek. Çoğu, lümpenlere her devirde ikili oynayanlara, kavuk sallayanlara kalacak meydan. Ama umut kırıp aynı telden çalmak günah. Çıkarcılar kervanına katılmak namussuzluk, ayıp. Ciddi, sağlam, organize çalışmak gerek. Tarihi fırsatı kaçırmayalım. Hazır, daha teşkilatı çok noksan olduğu halde, millet çoğunluğunun sahip çıktığına inandığım büyük, genç bir parti var elimizde. Her türlü herzeyi yediler. Kazandık sanıyorlar. İdare mekanizması ellerinde şimdilik. Birinci raund önemli değil, sen sonuncuya bak. Yaz şuraya. Önümüzdeki seçimde, lehlerine sandıkları seçim sistemi ters tepmezse adam değilim. Göreceksin, eşekten düşmüşe dönecekler. Mesele başka. <span class="ideitalik">Truva Atı</span>’nın karnından çıkar gibi fırlamak, gafil avlamak kerataları. Gerçek halk temsilcilerini Meclis’e sokabilecek potansiyeli harcatmamak. Bana ikbal budalası gözüyle bakıyorsan, yanılıyorsun. Sanma ki, hor görüyorum sevginizi. Amenna, ama hasat sonu, Ayşe’ler, Fatma’larla kolkola halay çekilecek, horon tepilecek günler gerçekleşinceye kadar faydalanmak koşuluyla bu tür ilişkilerden. Ben de bilirim belden aşağı espri yapmasını, Havana puromun dumanlarını havaya savurarak, köylü, işçi kardeşlerim! deyip arkalarından laz, kürt taklidi yaparak, aşağılık fıkralar anlatarak eğlenmesini. Bunun adına düpedüz ibnelik derler, anladın mı? Sen bile kalkmış, Viola diye bir ad takmışsın. Menekşe desen, âdi kaçardı değil mi ya! Çoğu hizmetçi, gündelikçi kadın adıdır çünkü Menekşe. O da ayılmış bayılmış buluşuna! Türk kaşığıyla Fransız boku karıştırmak derler buna! Kızma. Yalan mı? Milyoner babanın el bebek gül bebek kızı. Muhakkak kan tükürerek cenneti boylamıştır anacığı. Vah, vah! Firketeyle, bir kutu kininle, maydanoz sapıyla düşük yapmaya kalkıştığından ötürü değil yani. Senin sülalen öz be öz köylü. Toprak ağası deden bile, köylüsünden farklı değildi. Ondan dolayı, daha bir nesil bile göçüp gitmeden, çobanlar, kâhyalar kapışmış mirasını, zırnık kalmamış sizlere. Yoksul doğmuş, yoksul öleceksin, kader ne diyelim. İmdi sen, ona ne kadar kültürlü olduğunu kanıtlamak için didineceksin, o da, ne ulu idealler peşindesin diye kasideler döktürecek sana! Bunların hepsi boş efendim, boş iki gözüm. Biraz sıkıştır da bak, hoş sıkıştırmaya ne gerek, şimdiden garantiye alıyor kendini, anlayamadın mı? Kocamı da seviyorum, seni de. Buz gibiymiş de bilmem ne, sen onu külahıma anlat benim!”</p>
    <p class="normal">Yanılıyor. Görürüz! Kedinin fareyle oynadığı gibi nasıl oynayacağım onunla. Ama bir yandan da, burnumun direği sızlıyor. Milyoner kızı olmamak onun elinde miydi? Hem niye olsun! Onun da değişmez yazgısı bu mu? Neden bizim saflarımızda yer almasın, dövüşmesin bizimle? Kiminle, kime karşı, nerede, nasıl, niçin ve ne suretle dövüşeceğiz, o da belli değil a, neyse!</p>
    <p class="normal">“İçin karmakarışık. Boş ver. Usta, çek bir istavrit tava daha! Oh be! Yaşamak güzel! Biraz da şaka. Ben de dut gibi âşıkım epeyidir, ne sandın. Biz de odundan yaratılmadık ya! Seninki gibi o kadar yüksek okumuş yazmış değil. İlkokul öğretmeni, hanım hanımcık, lâkin iyice civelek, tombul kuş, iyi mi?”</p>
    <p class="normal">“Deme yahu, vay anasını! Demek? Haydi öyleyse prozit!” Tokuştururken kadehlerimizi, bir yumuşak yumruk dokunduruyorum sağ böğrüne. Boş bulunup sıçrıyor. “Oynama!”</p>
    <p class="normal">“Ne sinsi herifsin yani. Saman altından ha? Ee, nerede bacımız, ne zaman göreceğiz?”</p>
    <p class="normal">“Bandırma’da. Karımın ölümünü bekledi, ister istemez. Hâlâ bekliyor şırfıntı!”</p>
    <p class="normal">“O kadar mı eski tanışıklığınız?”</p>
    <p class="normal">“Öyle gibi.”</p>
    <p class="normal">Dalıyor ötelere. “Beklesin ne yapalım. Üstte yok, başta yok. Kızımı okutmalıyım adam gibi.”</p>
    <p class="normal">“<span class="ideitalik">Dame de Sion</span>’da mı mesela?”</p>
    <p class="normal">“Dalga geçmesene hergele! Allah belasını versin, hiç değilse Erenköy Kız Lisesi’nde.”</p>
    <p class="normal">“Ne farkeder?”</p>
    <p class="normal">“Aptalca bir teselli işte. Zaten gücümüz yetmez de ondan. Orada da polka öğretmeye kalkacaklar, badi badi yürümekle bale yaptıklarını sanacak çocuklar. Herkes gibi, ne yapsın, kızım da, <span class="ideitalik">Kerime Nadir</span> okuyacak gizli gizli. Ya da <span class="ideitalik">Güzide Sabri</span>’nin <span class="ideitalik">Bir Kadının Evrak-ı Metrukesi</span>’ni.</p>
    <p class="normal">“Evet, tam üstüne bastın, aynen böyle olacak. Peki ne yapacağız?”</p>
    <p class="normal">Yumruğunu indiriyor, bacakları sallantılı masaya. Aman! şişemiz devrilmesin, yetişip yakalıyorum, yuvarlanırken.</p>
    <p class="normal">“Kalk, oldum ben, bize gidelim. Viola için bir karar yazdım. Sana vereceğim. Götür ona. Bakma, mis gibi haklısın. Elhak çok güzel, tapılacak kadın! Boşuna kıymadı Faik canına.”</p>
  </div>
  <div class="calibre1" id="calibre_pb_58"/>
</body>
</html>