<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
  <title>buzulcagi</title>
  <link href="../Styles/stylesheet.css" rel="stylesheet" type="text/css"/>
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>
<body class="calibre">
  <div class="chapter">
    <p class="normal">&nbsp;</p>
    <p class="normal">Dalgın, kayıtsız, yaklaştım ağır ağır, iliştim, başka yer yokmuşçasına, oturduğu, sırt latasında T.C. Ziraat Bankası yazılı bankın öbür ucuna. Gelemiyoruz göz göze. Kaşlarını içine alan, büyük camlı güneş gözlüklerini takmış gene, boynu çöp. Zayıflamış iyice. Yanında etamin üzerine rafyayla koyungözü işli, büyücek bir torba, tahta saplı. Etekliğinin çukurunda çift yün yumak. Acemi; bu yüzden erken başlamış olsa gerek, kışa doğru bir atkı oluşur belki, üçüncü sıra ürememiş bile, ilmek atışından belli, iki şişi birden kullanamıyor. Hangimiz lafa girsin önce, ilk adımı atsın. İkinci sigarama davrandım. ‘Buyurmaz mısınız’ ‘Teşekkür ederim, biliyorsunuz öksürtüyor Bafra.’ Beğenmedim. Gelsin paskallık. “Selamünaleyküm!” Yumuşayacaktır. Oralı olunmadı. Heyhat, ciddi dargınız demek. Bozulacağıma merhabamı kendim alayım. “Ve aleyküm<span class="ideitalik">bonjour!</span>” Hadi buna da surat salla bakalım. Bir elini kapadı ağzına. Yaa! <span class="ideitalik">“How are you?”</span> Kekeliyor. <span class="ideitalik">“Te-te Thanks. Et vous?” “Moi? ô, là, lâ! Comme-ci, comme-çâ!”</span> Arkası yok. Soluk soluğa gelip, karşımda kızaklayarak, gözlerini dikmeseydi yüzüme Ferda, bana öyle gelmişti ki, kahkahalarla sımsıkı sarılıp birbirimize, deliler gibi ağlaşacağız. “Ne arıyorsunuz siz burada?” Apıştım. ‘Asıl sen ne arıyorsun?’ Kimsiniz değil, ne arıyorsunuz? Makina başında haberleşildi. <span class="ideitalik">‘Dakika fevti ber muceb-i idamdır’.</span> ‘Ne demek oluyor bu şimdi? Aklını kaçırdın galiba!” ‘Vızgelir, göze aldım ben her şeyi.’ Yani?</p>
    <p class="normal">“Tesadüf, Feri’ciğim. Osman Bey de sıkılmış, temiz hava alayım diyerek gezintiye çıkmış, öyle değil mi efendim?”</p>
    <p class="normal">Bir beni, bir anasını süzüyor, kuşkusunu yoğaltarak: Peki, siz niye cevap veriyorsunuz? Dili yok mu şunun? Ne çabuk boy atıyor kız çocukları, hayret. De bir şey sen de.</p>
    <p class="normal">“Terlemişsinizdir kızım. Oturup biraz dinlenmek istemez misiniz? Hasta olursunuz sonra.”</p>
    <p class="normal">Büzdü, pembe ağzını.</p>
    <p class="normal">“Ben sizin kızınız falan değilim.”</p>
    <p class="normal">Piç kurusu! Alırım ayağımın altına şimdi! Bereket sevdiğim girdi araya.</p>
    <p class="normal">“Ama çok ayıp. Hemen özür dile bakayım. Büyükler, kızım, oğlum diyebilirler, kendilerinden çok küçüklere.”</p>
    <p class="normal">“Ben çok küçük değilim. Küçük de değilim. Büyüğüm.”</p>
    <p class="normal">Haklı. Bugünlerde kırkına basmak üzere. Açtığı resim, fotoğraf, seramik, karikatür sergilerine çağrı kâğıtları gönderiyor bana. Hakkında sık sık övgü yazıları çıkıyor dergilerde, seviniyorum. Siyatiklerim azdı, yaşlandım, nasıl gideyim? Başkent’e geldiğinde bende kalıyor birkaç gün, klasik Batı müziği dinliyor, eski günleri anıyor, tartışıyoruz: Yaşamın anlamı, cinsel özgürlük, soylu sanatın gerekliliği üzerine. Tuzumuz kuru; Ortadoğu bunalımı, İsrail saldırıları, Afganlı göçmenler, İngiltere’nin <span class="ideitalik">Falkland show</span>’u, Filistin soykırımı, Cezayir’de ortaya çıkarılan toplu gömütler, İran-Irak savaşı, <span class="ideitalik">Asala</span> canileri kimlerin kuklası, ne zaman bunların haklarından gelinecek? <span class="ideitalik">Friedman Ekolü</span>, enflasyon canavarı, bankalar operasyonu, hazırlanan Anayasa taslağının özellikleri gibi konularla ilgilenmeye gerek görmüyoruz. Gülüşü aynı, boynunu kısarak, kıs kıs. Paris’te yerleşme düşleri kuruyor. Dümdüz, arkaya taralı, kumral saçları. Takı, süs, koku sevmiyor. Oğlundan yana dertli. Takma ad adaşım Nejat, yirmi yaşında, daha liseyi bitirecek. Babası gibi hız merakı yüzünden kafasını patlatacak bir gün. Geri zekâlı değil. Tersine çok akıllı, ama maymun iştahlı, tembel. Tutturmuş: ‘İsveç’e yolla beni.’ Oyuncak tank, uçak, füze, dritnot, otomatik tüfek, denizaltı koleksiyonu, gökdelen, cami, kilise, otel, villa maketleri yapıyor, ders çalışacağına. “Rahmetli anneciğim çok şımarttı.” Giyimi, biraz da bilerek galiba –savruk. Bu yönden benzememiş anasına. Renk renk türban bağlardı başına, her gün değişik. Platin-lale broşunu yakasından, tek sıra, gerçek inci gerdanlığını boynundan eksik etmezdi.</p>
    <p class="normal">İlk buluştuğumuz gün, kapılanmamıştım daha dayıoğlu’nun ofisine –götürdüğüm ucuz lokantada çevrenin dikkatini çekmemeye çalışsak da, tutamamıştık kendimizi, birkaç damla gözyaşı süzülmüştü yanaklarımıza. Yıllarca ilenmiş bana, mutlu sandığı yuvalarına musallat bir yarasa. Ahmet Samim vermişti telefonunu. “Arayın. Peşpeşine ölümler, ikinci kocasından da boşandı, küskün, içine kapanık bir kadın olup çıktı. Mal, mülk, kiracı, miras, vergi sorunları; bunalıp duruyor. Ben yardımcı olamıyorum. Çok yalnız. Oğlu da garip bir delikanlı. İnanıyorum ki, sizi tanıyınca yanıldığını anlayacak.”</p>
    <p class="normal">Babasıyla da çekişirlermiş sağlığında. Alay edermiş yeteneğiyle, aşağsarmış yapıtlarını. <span class="ideitalik">‘Nasreddin Hoca’</span> birincilik ödülünü alınca, “Allah allah, iş varmış meğer sende,” diyebilmiş de, aralarındaki buzlar erimiş biraz. “O yönünü bilemezsiniz. Ellisinden sonra başladı. Tabii amatörce. İnce ruhlu adamdı aslında. İstanbul’a yolunuz düşer de uğrarsanız bize, gösteririm. Çok ustaya parmak ısırtır heykel çalışmaları. Bodruma atılmış duruyordu öyle. Çıkardım, sildim, temizledim. Sergi düzenlemeyi düşünüyorum anısına.”</p>
    <p class="normal">“Anımsıyor musun kıra gittiğimiz günü? Dönüşte el ele tutuşmuştuk. Kararmıştı ortalık bayağı, ikinizi bıraktığımda.”</p>
    <p class="normal">“Uydurmuş olmayayım, çok hayal meyal.”</p>
    <p class="normal">İçimi çektim. Anlaşıldı, alttan almak gerek.</p>
    <p class="normal">“Tabii Sema, aman Ferda, sana değil, bana düşer özür dilemek. Özür dilerim.”</p>
    <p class="normal">Adını yanlış söylememe de, düzeltmekliğime de şaşmış görünmedi. Çocuk işte, neresinden baksan.</p>
    <p class="normal">Kaldırdı başını, duru, temiz, ışıklı gözlerinin içi. “Mersi. Peki, biraz oturayım aranızda.” Gülümsüyor. Yaşasın! barıştık. Kırk yıl bir yastığa baş koyduktan sonra boşanmaya kalkışan, gene böyle bir bankın iki uzak ucuna ilişmişlerdi –anamla babamı uzlaştırmak uğruna, benzer sözleri söyleyecektim, Gençlik Parkı’nda: “Azıcık yaklaşsanıza birbirinize!” Utangaç bakışıyoruz Viola’yla. Torbasından tülbent çıkarıyor anne: “Sırtına koyabilir miyim canım?” Huysuzluk yok. İyi. Top ağacın gölgesine çekmiş tenteli arabasını, ak önlüklü dondurmacı. Birkaç çocuk çevresinde. Yutkunduğunu sezdim, benim de canım istedi, neme gerek yanlışlık yapmayalım. Allahtan önermemişim, “Anneciğim..” Önlendi hemen. “Daha yeni düzeldin Feri’ciğim, lütfen. Kızamık geçirdi de efendim.” “Ya! geçmiş olsun. Sanırım anneniz haklı. Başka bir gün birlikte yeriz olmaz mı?”</p>
    <p class="normal">“Ne zaman?”</p>
    <p class="normal">“Kaymaklı mı seversin, meyveli mi?”</p>
    <p class="normal">“Karışık olsun.” Gülüşüyoruz hafiften. Ayaklar sallanmaya başladı ama. Kötü belirti. Oyalayacak konu da gelmiyor aklıma. Çıkışsa yeri. ‘Ne susuşup duruyorsunuz? küs müsünüz?’</p>
    <p class="normal">“Sizin işiniz yok mu?”</p>
    <p class="normal">“İzin aldım yavrum, bir saatliğine. Altıda paydos zaten.”</p>
    <p class="normal">“Kimden?” Lafı değiştirmeli. Açık verebiliriz. Birden esiyor aklıma:</p>
    <p class="normal">“Bir kır gezintisine ne dersiniz?” El çırpılıyor sevinçle. Viola şaşkın, yüzüme bakıyor: “Geç kalmaz mıyız?”</p>
    <p class="normal">“Hiç de değil, n’oolur.”</p>
    <p class="normal">“Bak ama, mızıkçılık yok. Bir saat. Anlaştık mı?”</p>
    <p class="normal">“Okey!”</p>
    <p class="normal">Annesi hemen bırakmıyor elini, ben tutmuyorum. Ufak taşları sektirerek, hoplayıp zıplayarak yürüyor ortamızda. Uçuşan pamukçukları kavak ağaçlarının.</p>
    <p class="normal">“Ne demek Sema?” Bacak kadarken böylesine zekiydin, sızlanıp durma hiç.</p>
    <p class="normal">“Onun için bir veledin hakkından gelemiyorum.”</p>
    <p class="normal">“O iş başka, bu başka.”</p>
    <p class="normal">Önce gözlerine baktım: “Gözlerin demek.”</p>
    <p class="normal">“Aa!” Göğü gösterdim. “Gök demek. Ama seninki gibi masmavi, berrak, bir tek ne ak, ne kara bulut yoksa içinde.”</p>
    <p class="normal">Sustu. İncecik kıyı şeridi görülebiliyor, Kuştepe’ye çıkabilsek.</p>
    <p class="normal">“Ben bu adı çok sevdim.”</p>
    <p class="normal">Aramızdaki gelişme, canını sıkmış gibiydi Viola’nın. Çekiştirdi çocuğu. Değirmen arkının üzerinden kucaklayıp geçirdim, korkuluksuz, küçük, taş köprüye yönelmeden. Onu da tuttum elinden, atlattım karşıya. “Ferda daha güzel ama.” Domuz! “Tabii canım. O da, ‘gelecek’ demek. İleride, mutlu, özgür, huzurlu günler yaşanılacağına inanılması gerektiğini düşündürür insana.” Kırgın özlemi <span class="ideitalik">Fikret</span>’in. Vazgeç, şunların ayaklarıyla.. Çalılıkların gizlediği, bir görünüp bir kaybolan keçiyoluna vuralım en iyisi, bakalım nereye götürür bizi. Düştüm önlerine. “Isırgan onlar, dikkat! Elleme, canın çok yanar. Arı mı soktu! Vay edepsiz. Azıcık sıkalım. Ooo, uzun ettin ya! İğnesi çıktı. İştee, bak, minnacık. Şimdi de biraz emelim.” “Ayy, içim bir tuhaf oluyor.” “Dur kızım aa, amonyak iyi gelir buna. Kolonya? yok, esans işe yaramaz, ne yapalım, tütün basacağız. Annesi, mendil rica etsem?” Kenarları iğne oyası bir küçücük, pembe mendil uzatılıyor. “Vezirparmağına döndü di mi!” Anlamadı. “Hamur tatlısı. Nah böyle, benim başparmağım gibi. Annen yapmaz mı hiç? Yapsın.” Hıhıhı! Viola da yarım ağız gülüyor. “Off, çok acıyo..” “Geçer! Yürüü!”</p>
    <p class="normal">Üstünden zahmetsizce aşılıveren, çevresine kırmızı toprak çamuruyla saman karılarak kerpiç edilip kurutulduktan sonra, üstünkörü sınır duvarı çekilmiş, seyrek ağaçlı, yemyeşil bir alanın ortasında bulduk kendimizi. Kimsecikler yok ortalıkta. Kır çiçekleri öbek öbek. Yolda Viola’nın elinden aldığım torbayı pat, bıraktım yere. “Oh, canımız çıktı, ama değdi değil mi çocuklar?” Uzaklardan çıkrık sesi geliyor. Kanter içindeyim. “Üşenmezseniz, buz gibi bir suyla elimizi, yüzümüzü yıkayabiliriz. Susadık da.” Ferda, acısını unuttu, koptu gitti bile, çimlerde yuvarlanıyor sıpa! “Körpecik hıyarlar, dipdiri domatlar! Parasız verirler, bir sepet. Var mısın?” Niyeti yok. Ceketimi serdim, gözüme kestirdiğim koyu gölgelikli bir ağacın altına. “Gelsene!” Üstübaşı toz içinde. Topuklu ayakkabıları vurmuş, çorabı kaçmış olmalı. “Spor pabuç giyseydin. Baloya mı gidiyorsun!” Gülmüyor, “Çıkar at şunları!” Ağzım kupkuru. “Buzluk getirseydik bari akıl edip!”</p>
    <p class="normal">“Bu ne Osman Amca?” Aman ne iyi, amca olduk.</p>
    <p class="normal">“O mu? bakayım. Kokla bak, ne güzel kokuyor. Siz anlar mısınız Şükûfe Hanım?” Yanıt yok. Şükûfe Hanım! “Sanırım şerbetçiotu. Hekimlikte, bira yapımında kullanılır. Gelincik toplasana! Tee, orada, eğri büğrü ağacın, zeytin ağacının berisinde, dolu, kıpkırmızı, ne güzel.”</p>
    <p class="normal">Durgun, somurtuk, sevgilim.</p>
    <p class="normal">“Nen var?”</p>
    <p class="normal">“Hiç. Bazılarını alakoydum, kıyamadım da.”</p>
    <p class="normal">Çenesini tutup, çevirdim yüzünü, domurmuş iki damla, yuvarlanmak üzere. Aldım kollarıma yumuşakça, öptüm ağzından. Hıçkırmaya başladı.</p>
    <p class="normal">“Yapma canım, yapma. Ne bu hâl?”</p>
    <p class="normal">“Hakkın yoktu bu kadar zalim olmaya.”</p>
    <p class="normal">Uzaklara baktım. ‘Fazla incelmişliğiyle –övündüğünü sanan..’ ‘Övünen’ diyecekti, dili varmadı. Köylü incelmişliğini över görüneyim bir de, bakalım sezebilecek mi kaba kurnazlığımı?</p>
    <p class="normal">“Bizim oralarda, gönlü kaydı mı kızın oğlana, ‘babamdan iste,’ ya da, ‘kaçır beni,’ der. Bilmez nedir flört mlört. Oğlan da, çok çok, allı pullu yemeni yollar, ‘köylü güzeli’ sevdiğine. Alfabeyi sökmüşlerse, ağaç kovuklarına, ‘seviyorum Osman, kurban olayım, dayanamıyorum gayri’, ‘ben de seni mor menevşem, sabret askere gideyim, tezkere bırakayım, başlık parasını denkleştireyim’ –ölme eşeğim ölme– yazılı pusulacıklar bırakırlar. Hercai değil. Bilmezsin elbet türküsünü. Baş tarafını unuturum hep, şöyle bir şey, ıslıkla başlayayım, bağlarım sonunu sözleriyle. <span class="ideitalik">‘Menevşem oy, bir tanem oy, haydi de hayda!’</span> Çeşme başlarında fiskos, fıkırdaşır kızlar aralarında, iplik su, doldururken güğümlerini. Yeşil başlı ördekler. Çamaşır tokaçlayan anaç kadınlar. Meleyen kuzular. Günbatımı ağıllarına dönen inekler, mooo! Ahır. Anam, sarı danam. Zızzzt, bızzzt, çömelmiş kadın ana, süt sağıyor. Birazdan hamur karacak. Dikkat! Böyle görür kafa köylülüğü, köyü. Beni tanıdığını ileri sürebilecek misin hâlâ?”</p>
    <p class="normal">Ayakuçlarına basa basa arkamızdan dolanıp gelmişsin meğer, başımın üstünden burnuma inince bir alay gelincik, sıçradım. “Hihi, korktunuz mu? Buyrunuz, sizin için bunlar.” Aldım ufacık ellerinden. ‘İkiniz için’ demek istedi bence. Çekinmeden bıraktı kendini bana, kucaklayıp öptüm yanaklarından.</p>
    <p class="normal">“Teşekkürler Ferda’cığım, çok çok naziksin.”</p>
    <p class="normal">“Bi şiy’diil. Şey, Osman Amca, sizin çocuğunuz yok mu?” Beklediğim soru. Ne diyeyim?</p>
    <p class="normal">“Sen varsın ya, yetmez mi?”</p>
    <p class="normal">“Ama olmaz ki.”</p>
    <p class="normal">“Neden?”</p>
    <p class="normal">“Bir çocuğun iki babası olur mu?” Eyvah, kaşındık. Teslim olmaktan başka çare yok.</p>
    <p class="normal">“Haklısın. Şaka yaptım.”</p>
    <p class="normal">“Demek yok.” Başımı iki yana salladım. “Anneciğim, ne fena, Osman Amca’nın çocuğu yokmuş.”</p>
    <p class="normal">Haydaa, amma tatava! Bir sessizliktir gidiyor. Çabuk nida eyle, gelsin tulumbacılar, yangın var.</p>
    <p class="normal">“Tonton, çok yoruldun, yeter ha? Gel otur artık yanımıza. Ooo, ateş gibi saçların, güneş geçecek, niye düşünemedik. Susadın mı?”</p>
    <p class="normal">“Haayır. Bunlar dursun. Daha çok var.”</p>
    <p class="normal">“Dur, dur, bir şey bağlayalım başına. Annesi..” Neyse, razı oldu.</p>
    <p class="normal">“Hani sen çocuk sevmezdin?”</p>
    <p class="normal">“Sevmem.”</p>
    <p class="normal">“E, nasıl oluyor bu, bayıldı sana?”</p>
    <p class="normal">“Olabilir.”</p>
    <p class="normal">“Beni de böyle avuttun değil mi? Çocuk kandırır gibi.”</p>
    <p class="normal">“Doğru.”</p>
    <p class="normal">“Alçak!” Güldüm. “Yakışıyor sana öfke.” Doğruldu, döndü arkasını. Parmaklarımı çıtlattım, teker teker. Kerrat cetveline başladım. Bir kere bir, bir. Bir kere iki, iki. İki kere bir, gene iki. İki kere iki, yirmi iki. Burnumu sildim, hort hort, çileden çıksın. “Yapmasana!”</p>
    <p class="normal">“Viola!” Ses yok. Oynuyor dizleri. “Daya sırtını, koptu belin.” Omuzlarından bastırıp yaslamaya çalıştım ağaca. Karşı koydu. “Dinle. Çok ciddiyim. Bu böyle devam edemez. Bubana kulağasmazsan, tezkere beklemeye gerek yok, aldım ben, kaç!”</p>
    <p class="normal">“Mektuplarını getirdim, dedim ya.”</p>
    <p class="normal">“Hepsini değil.”</p>
    <p class="normal">“Üç ay sokmadım yanıma. Gölge gibi peşimde. Onu da seviyorum, hercailik dediğin buysa.”</p>
    <p class="normal">“Neden yalnız gelinmedi?”</p>
    <p class="normal">“Oldubittiye getireyim diye.”</p>
    <p class="normal">“Yüzüme söyleyemiyorsun, küçüğü kullanmak istedin.”</p>
    <p class="normal">“Evet. Hayır! Bıktım artık. Nasıl olsa gelinecekti bir gün bu noktaya. Sevebilmek önemli, anladın mı? Acıyorum sana.” Tuttum titreyen ellerini, terli, soğuktu avuçları.</p>
    <p class="normal">“Keşke nefret edebilsen.”</p>
    <p class="normal">“O benim işim değil. Sen de beceremeyeceksin, biliyorum.”</p>
    <p class="normal">“Peki, ne yapacağız? Kopabilecek miyiz böyle birdenbire?”</p>
    <p class="normal">“Bilmiyorum canım! Bilmiyorum. Bildiğim tek şey, benim için, hiç, işte öyle.”</p>
    <p class="normal">“Geliyor Ferda. Topla kendini.”</p>
    <p class="normal">“Ben çok susadım. Aa, ağlamış annem.”</p>
    <p class="normal">“Gözüne toz kaçmış da. Geçer, merak etme.”</p>
    <p class="normal">“Olur mu ama, üflesenize. Ciciannem öyle yapıyor.”</p>
    <p class="normal">Bağdaş kurup oturdu karşımıza. Çatlamış dudakları. “Başım ağrıyor.” “Tabii, bu kadar kalırsan güneşte. Miden bulanıyor mu?” “Şunları nasıl götüreceğiz?” “O kolay, ben hallederim.”</p>
    <p class="normal">Döktük ganimetlerimizi ortaya. Otları, gereksiz yaprakları ayıklıyor, boy eşitliyoruz. Bir yandan soruyor. “Şu ne Amcacığım?” “Lavanta çiçeği. Kurutur, güzel koksun diye çamaşırların arasına koyarlar.” “Biz de kurutalım e mi anne.” “Ah canım, bu ne?” “Düğün çiçeği derler, bizim oralarda.” “Sizin oraları neresi?” “Kafdağının ardı!” “Ya! Peki bu?” “Bu mu, şey, katırtırnağı.” Hepsini soracak. İyisi mi, bildiğim kadarıyla ben açıklayayım. “Bunlar hüsnüyusuf. Bak saat çarkı gibi tırtıklı kenarları. Nasıl gelmiş bir araya bu kadar güzel renk değil mi? Eflatun, bordo, beyaz. Hindibaları ayıralım ha? Hem zengin, hem fukara aşı. Evet yenir. Salatası da yapılır. Bunlar yonca çiçeği. Hadi bakalım, tamam. Şimdi de bağlayalım.”</p>
    <p class="normal">“Osman Amca! Hadi bana masal anlat.”</p>
    <p class="normal">“Feri!”</p>
    <p class="normal">“Hadi bana masal anlat. Hadi bana masal anlat. Hadi bana–”</p>
    <p class="normal">“Feri!”</p>
    <p class="normal">“İsterseniz ben biraz daha oynarım.”</p>
    <p class="normal">Kaşları kalkıyor annesinin. “Hayır, hayır Feri! Unuttun mu, ne demiştik?”</p>
    <p class="normal">“Ama daha erken.”</p>
    <p class="normal">Karar kesin, sert:</p>
    <p class="normal">“Gidiyoruz. Laf istemem!”</p>
  </div>
  <div class="calibre1" id="calibre_pb_75"/>
</body>
</html>