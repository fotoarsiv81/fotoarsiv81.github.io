<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
  <title>buzulcagi</title>
  <link href="../Styles/stylesheet.css" rel="stylesheet" type="text/css"/>
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>
<body class="calibre">
  <div class="chapter">
    <p class="normal">&nbsp;</p>
    <p class="normal">Beş yıl geçti, onun yeni kurulan Yasa İşleri Şefliği’ne, Özlük İşleri Şefi’nin Saymanlık Müdürlüğü’ne atanmasından bu yana.</p>
    <p class="normal">Genç karakaş yakışığı müdürlerinin Yönetim Kurulu Başkanlığı koltuğuna birdenbire oturtulmasına şaşırıldı nedense. Oysa kolalı, çizgili gömleği, her gün değişik giyilen takım elbiseleri, glase, domuz derisi, sivri burunlu iskarpinleri, kravat seçimindeki tartışılmaz beğenisi, akıl, bilgi yoksunu, ama adı kurt politikacıya çıkmış bir milletvekilinin yeğeni olması, odasından eksik olmayan kart kahkahalar, böyle birkaç basamaklı yükselme için yeterli öğelerdi, kulağı kesik, memur eskileri açısından. Müdür Yardımcısı, tüm nabız yoklamalarına, kadın memurların koruyucu melekliği, sır ortaklığı, her buyruğa başüstüne efendimci niteliklerine karşın yitirdi savaşımı. Kakao derili, kurbağa gözlü, yüksek öğrenim görmemiş biri, kapı aşındırmaktaki sabrının ödülünü aldı. Divan Edebiyatı meraklısı, işinde mırmırık, kalem efendisi sayılıp dökülen özelliklerinden başlıcaları.</p>
    <p class="normal">Bir ay yetti, yeni Personel Müdürü ile deneyimli şefin dalaşmasına. Bay müdürün buyruklarını almak üzere çağrılan şefler, bloknotlarını, dolmakalemlerini, yanlarında bulundurmalıymışlar. Önemli genelgelerden derlenmiş birer klasör hazırlanarak odasındaki gösterişli, maun dolaba konacak, yayımlandıkça yenileri, ilgili dosyasına eklenecek aksatılmadan. Tınmadı. Ortadan kaldırdığı dinleme-konuşma aygıtını arayan malzeme memuruna kapıyı gösterdi. İş arkadaşları dört uyumlu genç. Ondan sekiz on yaş küçükler en azından, biriyle, maviş, zeki, en güvendiği kızla, Fakülte’nin aynı dönem öğrencilerindenmiş; onlara göre çok yaşlı, sıkılganlıklarından arka sıralarda oturmayı yeğleyen birkaç öğrenciye ‘amcalar’ derlermiş kendi aralarında, anımsayamadı, pek bayıldılardı, ödün vermez tutumuna. Daha göreve başladığı sıra, ayrıldığı memuru kalabalık şefliğe odasını verdirerek, bir ölçüde rahat çalışılmasına olanak sağlayan özverisi de övgüyle karşılanmıştı.</p>
    <p class="normal">Yeni müdür, odacının eline tutuşturduğu pusulalarla ya da müdür yardımcısı aracılığıyla bildiriyor artık isteklerini; önemli, önemsiz ayrımının göreceliğini, gereksineceği her konuda bürodan bilgi alabileceğini, diktafon denilen –adı üstünde aygıtın, tepki oluşturmaktan başka yararı dokunmayacağını bir çırpıda, sert, kesin dille yüzüne vurduğundan beri. İstemedi mi ama! Şimdilik sinmiş görünüyor ya da kadro alınabilirse Hukuk Danışmanlığı’nda görevlendirileceğine söz verildiğinden haberli, hem sıcağı sıcağına öğrenim düzeyi, kuruluşta yarattığı olumlu izlenim kendisinden üstün biriyle maraza çıkarmanın kimin zararına sonuçlanabileceğini kestirebilecek kadar da kurnaz.</p>
    <p class="normal">Sessiz, düzenli, verimli çalışıyorlar. Arada beş on dakika, bayağılığa kaçmadan dedikoduya, sanat konularına değinmeye, üstü kapalı solumtrak konuşmalara izin var. Bir onların odasına neredeyse ayak uçlarına basılarak girilebiliyor. Gazete okumak yasak, ara dinlenmeleri dışında. Boşandığı duyulduktan sonra adaylık düşleri kurulduğunu da sezer gibi. Şaşkınlar! Adam belliyorlar onu. Büyük söylemesin, manastır yaşamında kararlı, nikâh masasına devlet zoruyla bile oturtamazlar.</p>
    <p class="normal">Müdür Yardımcısı’yla o gün kapışmıştı belleği yanıltmıyorsa; şefliğini ilgilendiren bir genelge, Sicil Şefliği’nden çıkarılmıştı. Müdürlük görüşünü paylaşmadığını, büyük yanlışlıklara yol açılacağını daha önce uzun uzun anlatmaya çalışmıştı oysa, karı kılıklı budalaya. Daldı odasına hışımla, verdi, veriştirdi. Apıştı kaldı herifçik. Yerine geçtiğinde soluğu düzelmemişti daha. Gömgök suratı. Görmüyor gözü hiçbir şey. Bas ulan istifayı, ne bu be! Mantelli bunlar, kuş beyinli kuş! Başını çevirdi. Unutulmaya yüztutmuş uzunluk. Boydan boya ilikli, dört düğmeli ceket. Kim bu? Herhalde basketbol koçu. Dikiliyor kapı dibinde, soğuk, kıvamlı saygısı. Yel esti sanki odada. Toparlandı.</p>
    <p class="normal">“Buyrun, oturun!” Baştan savma, yersiz dilekleri atlatmaya alışık bakışı, berikinin sarı halkalı gözbebeklerinde. Yanaştı, yanlamasına yerleştirilen koltuğun arkalığına eğilmeden tutunma devinimini durdurdu:</p>
    <p class="normal">“Meşgulseniz başka zaman geleyim.”</p>
    <p class="normal">“Değilim, görüyorsunuz!” Üşüme ağartısı gibi bir aklığın belirmesiyle ısı artımının pençelenmesi bir oldu adamcağızın çökkün yanaklarında. Terslemeseydi keşke. Çocuklara göz attı. Başları önlerine eğik. Zehra, dosya kapağının kıvrık kartonunu yatırma telaşında. Maviş, masa camının altında eğri duran manzara kartını düzelteyim derken daha ileri kaydırdı, taktı kafasına, camı kaldırmak için üstündekileri boşaltmak gerek, derdi büyük. Cavit, hohlaya sile eskitecek camlarını gözlüklerinin. Gülten yok, raporlu.</p>
    <p class="normal">“Sigara?”</p>
    <p class="normal">“Mersi, kullanmıyorum.” ‘Çok mersi’, sıralı sırasız ‘iyi günler’ diyenleri de var. Sıkıntısı ne bakalım. O sıra girdi içeri, mintanı yeşil düğmeli çaycı. Kırmızı bardaklar gevşetir gibi oldu, odayı saran biraz da zoraki gerginliği. Gene de usul usul götürülüyor ağızlara, terbiyeli yudumlar tadını tattırmıyor besbelli, içilenin. Koyduğu kurala uymadı ya, sinirlenmedi çay tabağının ettiği gecikmiş oyuna. Dahası, gülümsedi. Zehra’nın gözleri bile çabuk küçüldü bu kez. Dalgınlıkla sakarlık eşanlamlıdır gözünde, kolay bağışlanmaz bilirler. Bilerek her olasılık irdelenebilir; kabul görülebilir oluşu açısından. ‘Uğurdur’ denmedi. Misafir de, ‘geçmiş olsun’la yetinmeyi bildi. Süpürgenin faraşa çekmesini beklediler kırıkları, kırıntıları, kapının kapanmasını da.</p>
    <p class="normal">“Bir kere daha gelmiştim.”</p>
    <p class="normal">“Evet?”</p>
    <p class="normal">“Unutmanız doğal adımı. Ben Ahmet Samim Alanyalı.” Açık, üstüne basılarak söylendi soyadı. Alanyalı mı? Karşısındaki doğruluyor, yanılmadınız demeye getiriyor, gösterişli omzunun kıpırtısız duruşu, ağzının sımsıkı kapalılığı.</p>
    <p class="normal">“Yaa!” Allak bullak.</p>
    <p class="normal">“Bire çeyrek kala nasıl? Kantinde?”</p>
    <p class="normal">Anımsıyor. Baskı kurabilir, solgun, kemikli yüz. Ağız içiyle konuşurken merakını gizleyememek huzursuzluğunu mu sezinsemişti? Dimdik oturan, tepeden tırnağa onur, kaskı, örme zincir gömleği noksan ortaçağ ulağı.</p>
    <p class="normal">“Tabii, tabii..” Alnında birikiveren ıslaklığı elinin tersiyle silerken çarçabuk, suç kanıtlarını ortadan kaldırdığı sanısının verdiği tedirginlik oyuluyor suratına, uğurluyor kapıya kadar düz, geniş sırtı bir adım gerisinden, başını eğerek eşiği aşanın elinde kayboluyor eli.</p>
    <p class="resimalti">* * *</p>
    <p class="normal">Adakale sokak. Çatı katı. Özenle döşenmiş salon. Pikapta <span class="ideitalik">Schubert</span>, tanış <span class="ideitalik">lied</span>’leri. <span class="ideitalik">Crouvoisier</span>’ydi konyak, şişenin yarılanışı gözlerimin önünde. Dördüncü sorulmadan dolduruldu. İlk gelişinde ‘cesaret edememiş’ açılmaya. Giyinişiyle doğru orantılı kurduğu düzen. Ben de, kendisini ilk gördüğümden bu yana, ara sıra yakın beklenti önsezisiyle kıvrandığımdan söz ettim galiba.</p>
    <p class="normal">“Çok düşündüm, bunca ayrılık yıllarından sonra sizi buluşturmak fırsatını kullansam bir türlü, kullanmasam bir türlü. Şükûfe Abla açısından kaygılı değilim. Tüm yaşamını ortak anılarınıza adadı. Hep canlı tutuyor sevgisini. Ama siz? Bilmem ki, ne desem? Umduğumdan genç görünüşlüsünüz bir kere. Üzülerek söyleyeyim o çok değişti.”</p>
    <p class="normal">“Hasta mı yoksa?” Uçarılıklarına, değişkenliklerine ayak uydurmakta güçlük çektiğim sevişmiş gözlerini eskitemez, nice etkili olsa zaman.</p>
    <p class="normal">“O da var.”</p>
    <p class="normal">“Önemli mi rahatsızlığı?” Rahatsızlık deyiminin inceliğine sarılıyorum, kuşkusuz ölüm döşeğinde! <span class="ideitalik">La Dame Aux Camélias</span>’vari acıklı-son sahnelerine ne çok gülüşürdük oysa.</p>
    <p class="normal">“Bronşektazi. Şimdilik tehlike yok, üzülmeyin.”</p>
    <p class="normal">“Şimdilik?” İçimi çektim.</p>
    <p class="normal">Ayrılık gecesi uzun öpüşleri. İki paramparça yüreğin ayrılma bilmezliğini, sürekli birlikteliğin öldürücü tekdüzeliğine kıymamak, sevdamızı alışkanlıkların sığlığında soldurmamak gereği, gelecekteki tehlikelerle dolu yaşamımı tek başına taşımak zorunluluğu üstüne kalpazanca akıl yürütmeler! Gramofonda, ‘<span class="ideitalik">Green Eyes.’</span> Gün ağarmadan, üç katlı apartmanın cilalı trabzanlarından kayarak, koltuğunda ağır bir paket, sokak kapısını yavaşça aralayıp karanlık sokaklarda kaybolan, yıkılmış genç adam. Gömütlük arkası ıssız bahçe duvarında oturulup, omuz omuza okunan Fransızca mektup. Büyük dayısındandı. Samim’in ağabeyi Halit. İlişkimizi anlayışla karşılayacak biricik aile bireyi olarak ona açılmak gereksinmesini duymuştu Viola. Siyasal görüşünün ılımlı sola eğimli olduğu kanısındaydı. Yadsımıyordu Halit. Samim’den söz edilmemişti aramızda, o sıralar lise çağında olmalıydı. Halit’le tanışamamıştık. Konya’da öğretmendi. Soyadı yer etmiş belleğimde. Halit sandım, Samim’i.</p>
    <p class="normal">“Ağır sorumluluk altındayım. İstanbul’a gittim birkaç kez, sizi gördükten sonra. Şiirlerinizi hemen hemen ezbere bilir. ‘Yaşayamayan I’ hariç. Yataklara düşmüş o yüzden. Sözü size getirmediği gün, abartmıyorum hattâ saat yok gibi. Dayanmak zor. Biliyorum, mutlaka görmek isteyecekti sizi.”</p>
    <p class="normal">“Beni göründüğümden katı, dengeli sanıyorsunuz.”</p>
    <p class="normal">“Öyle tanınıyorsunuz. Kişisel izlenimim de aşağı yukarı doğruluyor söylenenleri. Hem yıllarca susabildiğinize göre.”</p>
    <p class="normal">Bu yaşa değin birçok ilişkimin olması doğal. O da genç değil artık, yaşından çok daha fazla gösteriyor, gençlik anıları kanatılmamalı, yıkım olur onun için, beklediği sıcak ilgiyi göremezse. Geçirdiğim evlilikten söz etmeyecek kadar dikkatli!</p>
    <p class="normal">“Susmak zorundaydım, biliyorsunuz.”</p>
    <p class="normal">“İzmir’den yolladığı son mektubun her şeyi berbat ettiğine inanıyor.”</p>
    <p class="normal">“Haklıydı. Açıkça yazamazdı. Kınamadım hiç. Kırılmak bir yana, hep suçladım kendimi. Ayrıntıları anlatsanıza.” Öğreniyorum.</p>
    <p class="normal">“Hâlâ peşinizdeler mi?”</p>
    <p class="normal">“Güvenlik Âmiri arkadaşımdır, uyardı. Üç ayda bir rapor veriliyormuş hakkımda.” Başını kaldırdı, hesapladı:</p>
    <p class="normal">“On dört yıl oldu, değil mi?”</p>
    <p class="normal">“Öyle.”</p>
    <p class="normal">Ağzını açacakken susturuyorum: Genellemeyin, suç işlemeyin! Pencerelere bakınıyor. Gülümsüyor. Onun da ‘takipsizlik’ kararıyla sonuçlanan bir soruşturma geçmiş başından, Felsefe Bölümü’nü o yüzden bırakmış. Teknik Üniversite’den güçbela alabilmiş mühendislik diplomasını. Kitaplığına göz atıyorum. Yazınla ilgili, sosyal içerikli araştırmalara dayalı kitaplar çoğunlukta. Alt dudağımı kemiriyorum durmadan.</p>
    <p class="normal">“Denemeleriniz vardır herhalde.” Düzgün, bilimsel, yanıltıcı alnı pembeleşiyor hafifçe. “Şiir mi?”</p>
    <p class="normal">“Evet.”</p>
    <p class="normal">“Görebilir miyim?”</p>
    <p class="normal">“Tabii, ama değmez. Gerçekten. Oyalanıyorum işte. Başka bir gün belki.”</p>
    <p class="normal">Üsteliyorum. En beğendiği birini okusun. Sonuncusu ezberinde ya da elinin altındadır. Uzunca susku. Giz saklı bir bakış sonra, ilkin yorumlayamadığım. Kolay karşı konulmaz bu türlü önerilere bilirim. Başını dikerek tavana, okuyor dayanamayıp, sesi yumuşak, yanaklarında beklenmedik yalım değişimleri, burun kanatlarında seyrime, titreştiren bir akım gelgiti aramızda. Bilgiçliği belirgin, dayanılır gibi değil, acemiliğine yenikliği güzelce, gene de umarım, ‘Nasıl buldunuz?’ denilmez, herkesleşiyor yazık ki!</p>
    <p class="normal">“Vallahi sevdim!” Ama ne! “Saf, sade, içten.” Kendim de şaşıyorum, iğneleme huyumun depreşmemesine. Yapaylık, açık öykünme, sulu duygusallık öğelerinden birini ya da birkaçını öne sürmesem çatlarım.</p>
    <p class="normal">Sessizce kalkıyor ayağa, o demin çözümleyemediğim, bu kez artık açığa vurulmasından çekinilmeyeceği belli, tuhaf duraksamayı gözlerine yansıtarak.</p>
    <p class="normal">Dörde katlı bir kâğıt tutuşturuldu elime.</p>
    <p class="normal">“Nedir bu?”</p>
    <p class="normal">“Açın bakalım!”</p>
    <p class="normal">Hemen tanıdım yazısını. Seçilen sözcükleri, uyakları yadırgamayışımın nedeni de anlaşıldı böylece. Titremesini önleyemedim ellerimin.</p>
    <p class="normal">“Kusura bakmayın. Oyuna getirmiş gibi oldum ama.”</p>
    <p class="normal">Ortaya çıkmasından utanılan ergenlik çağı karalamaları yüzüme vurulmuştu. Bez bebeklerini, bebelerinin donlarını, nazarlıklarını çeyiz sandıklarının dibinde saklayan kocamış kadınların anı merakı ne olacak. Boğuk çıktı sesim:</p>
    <p class="normal">“Bunun bana ulaştırılacağından haberi var değil mi?” Suç ortaklığınız ortada. Ağır sorumluluk altında’lık masalı. Duru yüzünde birden beliren mor lekeler boynuna yayıldı.</p>
    <p class="normal">“Kesinlikle hayır.”</p>
    <p class="normal">Acıyorum, acılaşarak uyuşturmaya çalışıyorum, nedense –incinmiş gururumu. Kökeninde haklı çekimserlik yatıyor elbette, işbirliği gereksinmesinin. Yoklanacağım. Önbilgiler değerlendirilecek. Ona göre dönülecek ya da dönülmeyebilecek bana. Tutumu doğal da, nasıl güvenir böylesine kelek yöntemlere? İçi ne diyor, ne diyorum, değer kargaşalarına, kuşku özgül ağırlıklarına yol aldığımız şu sıra?</p>
    <p class="normal">Bellek tam silmiyor, yenilemiyor, pek değiştiremiyor, geliştirmiyor odakçıklarına dizimlediği negatifleri. Gerektikçe yıkayıp duyarlı imge yüzeyine yansıtıyor yaşananları; kimi aynı gözalıcı parlaklıkla, kimi yas peçesi altına gizleyerek, uçagitmiş leylak kokusunu duyurtarak.</p>
    <p class="normal">Birbirimizi mumyalamıştık özenle, ölüm sevincini tatmadan! Belki bu yüzden alabildiğine yüceltebiliyorduk tutkunluğumuzu –anımsadıkça. Açlığımıza, merakımıza yenilir açarsak sargılarını o üstüne titrenen saklantı’nın, boşuna aramaz mıydık plazmalarında dondurulmuş, bozulmaz sandığımız büyüyü?</p>
    <p class="normal">İnanmış, hiç değilse önemsemez yüzümü takındım hemen:</p>
    <p class="normal">“Özür dilerim. O kadar iyi niyetlisiniz ki, onu kıramamış olabilirsiniz diye düşünmüştüm. Hep hoşlanmıştır, beni gönendireceğini umduğu şaşırtıcı buluşlara başvurmaktan.” Ferahladı, ama kırgın.</p>
    <p class="normal">“Akılsızlık bende. Yok yere kuşkuya düşürdüm sizi. Artık ne desem boş galiba.”</p>
    <p class="normal">“Bilmeseydiniz, bilmemiş görünmek huzursuzluğunu yaşayamazdınız! Aldırmayın!”</p>
    <p class="normal">Dalgınlaştı. Daha anlayamadı galiba, ne demek istediğimi.</p>
    <p class="normal">“Başka bir şey dinlemek ister miydiniz?”</p>
    <p class="normal">Evet, <span class="ideitalik">İzmir Marşı</span>’nı.</p>
  </div>
  <div class="calibre1" id="calibre_pb_37"/>
</body>
</html>