<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
  <title>buzulcagi</title>
  <link href="../Styles/stylesheet.css" rel="stylesheet" type="text/css"/>
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>
<body class="calibre">
  <div class="chapter">
    <p class="normal">&nbsp;</p>
    <p class="normal">Erken uyandım. Dinginlik, çoraklığı anımsatmayan. Bedenim bedenine yerleşik. Nabzımı yokluyorum, vurgusunu duyurmaktan yakınmalı değil, uysallığının sezilmesinden sıkılıyora benzer. Bütün gece yıkandım galiba yağmurla, öpüştüm meltemle. Daha soğumayan buğusunun çim kokusunu alıyorum tenimin. Merdivenlerde bıraktığı kaçış sesi yinelenmedi. Çırılçıplağım. Bozulmamış yatağı. Kendimle sevişmiş gibiyim. Kemal’de almıştır soluğu. Anlattıysa eğer –neyi?– alınlarında kırışmışımdır. Bıkmıştım zaten bana güvenilmesinden, ama sanmıyorum katılmamıştır yargıya, kapanıklığını sürdürmüş, üstlenmişliği yeğlemiştir Faik. Canlılık canlılığını dengeliyor ne yapıp edip, adına açıklayabileceğim bir başka gerekçe gelmiyor aklıma. Gelse de, o bildiğini okuyacak. İyisi mi, hiç değilse kısacık uyanıklık sürecinde bozmayalım birbirimizle uyumluluğumuzu. Haydi fırla, kendini katla, tamamla, kaytan bıyık, eşkin düldülüm benim! Önce aç pencereleri –piştov patlamadan, ciğerlerine gereksindiği serin, ölgün sardunyaları uğrun ayıltmış sabah havasını doldur başın dönesiye, ki senin için arıtılmış, damıtılmıştır.</p>
    <p class="resimalti">* * *</p>
    <p class="normal">Rakam dolu, ‘ü’leri yukarıda ‘saygıyla arz ederim’le bağlanan adım açılmış kâğıtlar yığılıyor önüme. İmzalar yaygaracı, burnu büyük. Hızlı, sıkılmasız, arada sigaramdan nefeslenerek, sorulmadan masama bırakılan kahve fincanlarını üç beş yudumda boşaltarak işliyor parmaklarım.</p>
    <p class="normal">“Doğru otursana kızım!” Neden beklendi, parlamış dar etekliğin altında ayrık duran kalın, tembel bacaklara ekili anaç tüylerinin dikildiğini görünceye kadar?</p>
    <p class="resimalti">* * *</p>
    <p class="normal">Helâdan çıktım, kapıda odacı Abdülvahap.</p>
    <p class="normal">“Nöbet mi tutuyorsun?” Sırıtıyor.</p>
    <p class="normal">“Doktor Bey seni rica ediyor da!”</p>
    <p class="normal">“İhzarlı götüreceksin! Ulan ne iş, memişhanede de rahat yok.” Domuz. Dinlemediyse bileklerimi keserim. “İyi, git söyle, geliyorum.” Tam sırası zaten. Ölümcül hastayım. Çağrı pekiştirilecek herhalde. Kopuyoruz incelikten. Başka nedeni de olabilir rica’mızın.</p>
    <p class="normal">Eylemlerin en sıkılmazına alet ettiğin aracın sence bilinmesi, onca bilinir olmasından daha kötü. Anladık, ne yapalım.</p>
    <p class="resimalti">* * *</p>
    <p class="normal">Masanın üstünde telgraf. Babası hastaneye kaldırılmış. İlk otobüsle gitmek zorunda. Doğal gelmiyor bana rastlantı. Özür, sade, kesin. Doktorun aldığı haberden pek etkilenmemiş tavrı, mesleğinin gereği sanısı uyandırabilir, ben başkası değilim. İlişkisinin sağlamlığına belki hiçbir zaman güvenememiştir, ama bu kez yaklaşan tehlike, geçiştirilebilecek, önemsenmeyebilecek türden olmasa gerek. Sezgisi sezgimmiş gibi, erinçli, dengeli görünümünü doğrulamamak geliyor içimden. Artık oyuna gelebiliyorum, açmazlar imgeleyebiliyorum üçümüz adına. Üç boyuttan biri miyim sorusu, üçgenin oluşmasından cayılamayacağı kanısına dönüşüyor. Geciktirmeleri sağladığı sanılan engeller, ivmeyi hızlandırıyor galiba aslında. Öyleyse hastaneye kaldırılan baba oyunbozanlığına o kadar bel bağlamamalıydı doktor.</p>
    <p class="resimalti">* * *</p>
    <p class="normal">İki beş oynadık kunduracı Nedim’le. İlkini beş dört zor kapattım. O, iki mars bir oyunla rahat yendi. Zar tutuyor, tutmasa. Gelsin kahveler, çaylar, tarçınlar. Zıkkım gibiydi, ama yumuşacıktı Cafer’in arnavut ciğeri. Güya dayanacaktım akşama kadar. Nargilemi tokurdatırken, kasap İsmail çıkageldi. Surat beş karış. Temennah çakıp oturdu. Artık dinlemediğime kulak asmaz. Ağzını burnunu kırmıştır gene üvey oğlunun. Kendinden büyük bıçkınlarla düşüp kalkıyor, esrar çekiyor, bir gün bir hal gelecek başına, adı çıkacak. O zaman çarşının göbeğinde doğramaktan gayrı çaresi yok namussuzu. Bunun anası er kadın, hamarat kadın, tombul kadın oysa. Kaçırdı, kuma getirdi, belediye nikâhlı karısının üstüne. Tıkılırsa mahpus damına, seksenlik dedesi, karıları, büyüğü, başını bağlayamadık –on yedisinde, ikisi kız, iki erkek aç enik, üvey oğul geberdi nasılsa, etti mi sana yedi nüfus. Kim besleyecek bunları? Ben ne bileyim! Ardından okuryazar değil bir kere– ırzına geçilir tüm devletlilerin, küçük oğlanı orta birden yukarı geçirtmeyen öğretmenin. Kahvesini höpürdetiyor bir yandan. “Boş ver İsmail. Düzelir, düzelir. Sen var mısın şimdi benimle bir beşe?”</p>
    <p class="normal">Kahvenin beton direklerinde, taş duvarlarında yankılanıyor şakırtısı kırasıya vurulan pulların. “Beye çarşaf ver! Lan kemik, lan allahsız gel!”</p>
    <p class="normal">Sallanan bileklerde, körüklenen ciğerlerde, sararan suratlarda hırpalanıyor, kendini nereye yönelteceğini bilmeyen öfke.</p>
    <p class="resimalti">* * *</p>
    <p class="normal">Cüce Veli’nin tütüncü dükkânından dört kutu Bafra aldım. Soktum yan ceplerime ikişer ikişer. Çift çizgi yapmış yatak ütüsü pantolonumda. Gazanfer Usta’ya uğrasam mı? Çeker terzi ütüsü, altı ay gider. Belini de daraltır. Ama çekilmez çenesi. Tezgâhın altından uzattığı yarım fincan susuz rakıyı boşaltmak zorundasın midene, vazgeç. İç güveyisinden halliceymiş Veli. Akşam rızkımı uzatıyor burnuma. Duraksıyorum. Nasıl içinden çıktığı anlaşılmaz, yaprakları marullaşmış bakkal defterine yazacak nasıl olsa, zulamızda beleş yedeğimiz yoksa. Attım iç cebime. Bostanlara doğru yollanırken arada bir fırt çekeriz. Sıcak leblebi de alayım bari.</p>
    <p class="resimalti">* * *</p>
    <p class="normal">Söve saya uzaklaşan ihtiyarın arkasından baktım, küçüldü, yitti karanlıkta. Tek tük sarı noktacıkların ipilediği koca bir lekenin dışındayım. El ayak çekilmiştir sokaklardan. Gece yarısı akımı kesilen on beş mumluk ampullerin gölgelerini oynattığı başı çevreli kadınlar, sümüğü parlayan çocuklar, pos bıyıklı erkekler, yer sofralarında mantıya, kuru fasulyeye, bulgur pilavına kaşık çalıyorlardır sessizce. Tatlı soğan, sarımsak içli, kereviz sapına sarılmış patlıcan turşusu ne de güzel gider yanında. Üşüyorum. Benim evim, ocağım yok. Olmayacak. Bacası tüten. Avuçları kınalı bir el alıverse ya, benim de elimden zembilimi, akşamüstü yorgun argın kapıma dayanmadan, ayak seslerimden tanıyıp. Koca bir yudum iniyor gırtlağımdan: Lırk! Leblebi de mis ha! Gevrek, ılıksı. Güllü yorganların altına giriversek, isteklenince hemen. ‘A be hepten sakız kokar bizimkinin ağzı.’ Başucumuzda <span class="ideitalik">Kur’anı Kerim. Bismillahirrahmanirrahim.</span> Koyveriyorum makaraları, kim duyacak. Faik’i de bıktırdık. Giderken bana devredecekti kümesini. Şimdi ne olacak? Arkamdan hışş.. süzüldü, dalgalanışını imgeledim, paçamdan içeri dalmışçasına tüylerim dikildi, fırladım kalktım ayağa, zangır zangır. Kıçım donmuş, acımış. Gitmeli. Nereye? Mahfel’e? Metin öğretmen bardadır. Yerden bitme, dişlek, ağzı bozuk, fırlama, eli açık. Gündüzden başlıyor. Kapkara gözlerini örtemeyen, seyrek kirpikli gözkapakları hep şiş. Kurmak istediği ısrarlı yakınlığa, kırmamaya çalışarak – yan çiziyorum..</p>
    <p class="normal">Bırak ayakların yönetsin seni.</p>
    <p class="resimalti">* * *</p>
    <p class="normal">Kapıda durakladım. Işık var. Girsem mi, uyuduktan sonra mı gelsem? Pılımı pırtımı toplayıp bugün defolmalıydım, hiç görmemesiye. O da battal ediveren türden bir yaratık galiba, her geliştirilebilecek ilgiyi birdenbire. Abartıyor muyum? Bayramlık yüzümü takınarak, pastırmalı, sucuklu soframızda karşısına çökmek var. Makaslarsın da yanağını! Çıkmaz sokağın on adımda ulaşılan duvarına yumruk attım. Vay benim köse sakalım! Uğrayabileceğim evler, yüzler, kıvrımları bozuk beynimde bitkileşiyor, eğrilenip büğrüleniyor. Cebimdeki şişeyi kör ışığa tutuyorum: Yarılanmış bile. Bir büyük yudum daha aldım ağzıma, beklettim avurtlarımda, bıraktım, indi harlı su yemek borusundan aşağı. Kanım hızla basıldı atardamarlarıma. Hıçkırık. Titreme. Anlaşıldı.</p>
    <p class="normal">“Ben geldiiim!” Gülücüklü suratıma bakılmadı bile, kafam kısık kapıya, bedenim eksik. Ses yok. Sürdürdüm Hacivat yapay hebennekalığını. Dayanamadı, güldü. Aldım başımı dışarı, bu kez ayağımın birini bıraktım içeri. Ayakkabım burun üstü dikiliyor, topuğunda durup sola, sağa, yukarı, aşağı oynuyor. <span class="ideitalik">Chaplin</span>’in ‘Sandviç Balesi’nden bölümler. Yüz vermedi. Uzatmanın anlamı yok. Düşündüğümü uyguladım.</p>
    <p class="normal">“Bu gece olsun kurtuldum deyip seviniyordun değil mi?” Çemenli ekmek içini soktum ağzıma. “Yağma yok! Hadi prozit.” Dıgıdav dıgıdav tokuştu çay bardakları. Radyo kapalı. Açsam mı? A’ah, keyfi kaçık. Yılmayacağım. Sündürmek, yumuşatmak sırası bende.</p>
    <p class="normal">“Herkesi talih, bizi kör Salih, anlatabildim mi Faik can.”</p>
    <p class="normal">“Üzülme, o kadın bir fırsat daha yaratmazsa adam değilim.”</p>
    <p class="normal">“Siktireeet!” Vurdumduymazlığa kelepçeli umutsuzluğun, yılgınlığın etkileyiciliğini iyi kullanıyorum doğrusu, o da istemediği yorumlamalardan uzaklaştırabildiğince beni, aklanacağını kestirdiği için belki, eski özendirici, koruyucu tutumunun değişmediğine inandırma çabasına girmiş görünüyor.</p>
    <p class="normal">“Ben basit, kendi halinde, kulluvallahi bir adamcağızım yahu!” diyorum, yalanlanırım umusuyla. Koşullu erdemler yükleyerek destekliyor alçakgönüllüğümü.</p>
    <p class="normal">“Kolay değil, inanarak söylüyorsan bu lafları.”</p>
    <p class="normal">“Yani?”</p>
    <p class="normal">“Az rastlanır kafası bulanıklardanız.” <span class="ideitalik">‘Danız’</span> içten, dervişçe, katılımcı, yüceltici de! “Anlaşılmaz, karanlık, kederli görünmekten hoşlanıyoruz aslında.”</p>
    <p class="normal">“Neden be güzel kardeşim? <span class="ideitalik">‘Ye, iç anma gamı ferdayı/Sana ısmarladılar mı bu yalan dünyayı.’</span> demiş şair. Zorumuzun adı ne bilmem ki!”</p>
    <p class="normal">“Sulu!”</p>
    <p class="normal">Çözüldük. Çabuk ısınıp soğuyor insanların iletkenliği.</p>
    <p class="normal">“Bu kadına neden bu kadar önem verdiğimi anladın mı şimdi? Edebilirse o adam edebilir seni.” Uyanır gibi oluyorum. Bu Faik’i bağışlanmaz bir yanlışa oturtmuşum. Gene de düştüğü çelişikliği yüzlemek fırsatını kaçırmaya dayanamıyorum.</p>
    <p class="normal">“Öyleydi de, ne halt etmeye başvurduk o zırva oyuna?”</p>
    <p class="normal">Güldü.</p>
    <p class="normal">“Bekliyordum bu çıkışı.” Sinirlenmesem ya! Bekliyormuş. Bak hele. Girildi çokbilmiş havalara. Hemen doldurdu bardağımı. Atışma hazırlığına keman çalacak hınzır. Anlamaz mı nevrimin nasıl döndüğünü. Arkasına yaslanıp geriniyor hafifçe. Ağırdan alacağım, düşünedursun. Birer yudum daha... Aralayıp aralayıp kapadığı ağzını açtı.</p>
    <p class="normal">“Bir el satranca ne dersin?”</p>
    <p class="normal">“Kaçak güreşmeyelim.”</p>
    <p class="normal">“Senden iyiyim bu konuda kabul et.”</p>
    <p class="normal">“Bu mu cevabın?”</p>
    <p class="normal">“Aşağı yukarı.”</p>
    <p class="normal">“Ben kalın kafalıyım, açık konuş arkadaş!”</p>
    <p class="normal">“İyi ya, sen bilirsin, dinle öyleyse. Bir kere ‘edebilirse’ dedim, dikkat ettiysen. Sezgime pek güvenmediğimi gösterir bu. Yani senin perendelerine, cıvıklıklarına metelik vermez, kapılıp gitmezse demek istedim. İkincisi, korkak, inatçı, gururlu bir katırsın sen.”</p>
    <p class="normal">“Sağ ol.”</p>
    <p class="normal">“Bırak olgunluk ayaklarını.”</p>
    <p class="normal">“Olur, peki.”</p>
    <p class="normal">“İkide bir dürtecekler ki, yürüyesin, canın yana, bilgisizliğin vurula ki suratına, gayrete gelesin. Tabii akıllıca, seni ürkütmeden yapılmalı bütün bunlar. Boynunu, kulağını, sağrını ara sıra okşamayı unutmadan, çünkü değer. Yoksa, biliyorum, çifteler savurarak sağa sola, dere tepe dümdüz soluğu alırsın dağlarda.”</p>
    <p class="normal">“Demek değer!”</p>
    <p class="normal">“Eh, oldukça.”</p>
    <p class="normal">“Doğru, kaçarım.”</p>
    <p class="normal">“Senden biraz üstününe..”</p>
    <p class="normal">“Dayanamam, haklısın.”</p>
    <p class="normal">“İlle de dişine göre olmalı.”</p>
    <p class="normal">“Evet, evet, yeter!”</p>
    <p class="normal">“Kızma, ben de senden farklı bir bok değilim.”</p>
  </div>
  <div class="calibre1" id="calibre_pb_38"/>
</body>
</html>