<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/mandos.css" type="text/css" rel="stylesheet"/>
</head>

<body>
  <h2>10</h2>

  <p>Nicole’ün, Yeni Cennet’teki her şeyin daha önceki videosunda belirttiklerinin tümüyle aynı olduğu hakkındaki güvencelerine karşın, kumandan Macmillan, bir tehlike olmadığından emin oluncaya kadar, Pinta yolcularının ve mürettebatın Rama’ya girerek yeni evlerine yerleşmelerine izin vermedi. Dünya’daki ISA personeliyle uzun uzadıya görüştü ve ek bilgiler almak için Rama’ya, Dmitri Ulanov başkanlığındaki bir grup yolladı. Pinta’nın baş tıp subayı, asık suratlı bir Hollandalı olan Darl van Roos, Ulanov’un takımındaki en önemli üyeydi. Kenji Watanabe ve ilk öncü gruptan iki asker de Rus mühendise eşlik ediyorlardı.</p>

  <p>Doktorun almış olduğu talimat kesindi. Wakefieldların hepsini muayene ederek, onların gerçekten insan olduklarından emin olacaktı. İkinci göreviyse biotları inceleyerek onların biyolojik olmayan özelliklerini saptayacaktı. Katie Wakefield’in muayenesi sırasında yardımcı olmaması ve alaycılığı dışında, her şey olaysız tamamlandı. Richard’ın önerisiyle bir Einstein biotu, Lincolnlerden birini parçalara ayırarak, en karmaşık yardımcı sistemlerinin nasıl çalıştığını gösterdi. Yardımcı Ulanov çok etkilenmişti.</p>

  <p>İki gün sonra Pinta’nın yolcuları eşyalarını Rama’ya taşımaya başladılar. Uzay aracının boşaltılıp, tüm malzemelerin Yeni Cennet’e taşınmasında geniş bir biot kadrosu yardımcı oldu. Bu işlerin tamamlanması üç gün sürdü. Fakat herkes nereye yerleşecekti? İleride koloni için çok önemli sonuçlar doğuracak olan bir kararla, üç yüz Pinta yolcusunun neredeyse tamamı, Wakefieldların yerleştikleri güney-doğu kasabasını seçtiler. Sadece, doğruca Yeni Cennet’in kuzey bölgesindeki tarım bölgesine giden Max Puckett ve bir avuç çiftçi kolonide başka bir yerde yaşamayı yeğlediler.</p>

  <p>Watanabeler, Richard ve Nicole’ün sokağının alt tarafındaki ufak bir eve yerleştiler. Başından itibaren Kenji ve Nicole arasında doğal bir anlaşma doğmuş ve başlangıçtaki dostlukları, izleyen her karşılaşmada daha da güçlenmişti. Kenji ve Nai’nin evlerinde geçirdikleri ilk günün akşamı, Wakefieldlarla bir aile yemeği için davet edilmişlerdi.</p>

  <p>Yemek bittiği zaman, Nicole, “Neden oturma odasına geçmiyoruz? Orası daha rahattır,” dedi. “Lincoln masayı toplar ve bulaşığı halleder.”</p>

  <p>Watanabeler iskemlelerinden kalkarak Richard’ı yemek odasının sonundaki girişe doğru izlediler. Genç Wakefieldlar kibarca Kenji ve Nai’nin çıkmasını beklediler ve sonra, sıcak oturma odasında aileleriyle misafirlerine katıldılar.</p>

  <p>Rama öncü grubunun Rama’ya ilk kez girişinin üstünden beş gün geçmişti. Kenji, Wakefieldların oturma odasında otururken, Beş inanılmaz gün, diye düşünüyordu. Zihni, beyninde henüz sıraya koymadığı karmakarışık izlenimlerin görüntülerinde dolaştı. <i>Birçok yönden de bu yemek içlerinde en etkileyici olanı. Bu ailenin yaşadıkları olaylar inanılmaz.</i></p>

  <p>Herkes oturduktan sonra, Nai, Richard ve Nicole’e, “Bize anlattığınız öyküler tam anlamıyla şaşırtıcı,” dedi. “Sormak istediğim bir sürü soru var ve hangisinden başlayacağımı bilmiyorum… Özellikle Kartal adını verdiğiniz yaratığa hayran oldum. Acaba, Düğüm ve Rama’yı yapan dünyadışılardan biri miydi?”</p>

  <p>“Hayır,” dedi Nicole. “Kartal da bir biottu. En azından bize öyle söyledi ve ona inanmamamız için bir neden yok. Düğüm’ü yöneten zekâ tarafından bize fiziksel bir arayüz olarak yaratılmıştı.”</p>

  <p>“Fakat, o zaman Düğüm’ü kim inşa etti?”</p>

  <p>Richard bir gülümsemeyle, “Bu kesinlikle üçüncü düzey bir sonı,” dedi.</p>

  <p>Kenji ve Nai güldüler. Nicole ve Richard, yemek sırasındaki uzun öyküleri arasında onlara, Kanal’ın bilgi hiyerarşisini anlatmışlardı. <i>Acaba makineleri bile bizden akıllı makineler yaratabilen varlıkları kavrayabilmemiz mümkün mü?</i> diye Kenji düşündü.</p>

  <p>“Acaba daha az önemli konuları konuşmamız mümkün mü?” diye Katie araya girdi. “Örneğin, benim yaşımdaki gençler nerede? Şu ana kadar, yirmi ve yirmi beş yaşlarında iki koloniciden fazla kimseyi gördüğümü sanmıyorum.”</p>

  <p>“Gençlerin çoğu Niña’nın güvertesinde,” diye Kenji yanıtladı. “Üç hafta içinde koloninin büyük kısmıyla birlikte burada olmaları gerek. Pinta’nın yolcuları aldığımız videonun gerçekliğini kontrol etmek görevi için özel olarak seçildiler.”</p>

  <p>Katie, “Gerçeklik nedir?” diye sordu.</p>

  <p>Nicole, “Doğruluk ve kesinlik,” dedi. “Aşağı yukarı. Bu, büyükbabanın en çok sevdiği sözcüklerden biriydi, ama büyükbabanız aynı zamanda gençlerin, her zaman büyüklerin konuşmalarını dinlemelerine, onların sözlerini kesmemeleri şartıyla izin verilmesine inanırdı… Bu akşam Watanabelerle konuşacak çok şeyimiz var. Dördünüz kalmak zorunda değilsiniz…”</p>

  <p>“Işıkları görmek için dışarı çıkmak istiyorum,” dedi Benjy. “Ellie, lütfen benimle gelir misin?”</p>

  <p>Ellie Wakefield kalkarak Benjy’nin elini tuttu. İkisi de kibarca iyi geceler dileyerek kapıdan çıkarken onları Katie ve Patrick izledi. “Yapacak heyecanlı bir şey aramak için çıkıyoruz,” dedi Katie. “İyi geceler, Mr. ve Mrs. Watanabe. Anne, birkaç saat içinde döneriz.”</p>

  <p>Çocukları evden çıktıktan sonra, Nicole başını sallayarak, “Pinta geldiğinden beri Katie çok heyecanlı,” diye açıkladı. “Geceleri bile zor uyuyor. <i>Herkesle</i> tanışıp konuşmak istiyor.”</p>

  <p>Mutfak temizliğini bitirmiş olan Lincoln robotu, şimdi Benjy’nin iskemlesinin arkasındaki kapının yanında kımıldamadan duruyordu. Nicole, biotun yönünü işaret ederek, “Bireyler içmek ister misiniz?” diye sordu. “Sizlerin Dünya’dan getirdikleriniz kadar nefis taze meyve içeceklerimiz yok ama Linc bize bazı ilginç sentetik karışımlar hazırlayabilir.”</p>

  <p>Kenji başını sallayarak, “Ben istemem,” dedi. “Fakat bir anda, bütün geceyi sizin inanılmaz yolculuğunuzu konuşarak geçirdiğimizi fark ettim. Elbette sizin de bize soracağınız sorular vardır. Ne de olsa, Dünya’da Newton’un fırlatıldığından beri kırk beş yıl geçti.”</p>

  <p><i>Kırk beş yıl,</i> diye Nicole birden düşündü. <i>Bu mümkün mü? Genevieve gerçekten altmış yaşında olabilir mi?</i></p>

  <p>Nicole, babasıyla kızını, Dünya’da son görüşünü çok iyi hatırlıyordu. Pierre ve Genevieve, ona Paris’teki havaalanına kadar eşlik etmişlerdi. Kızı, son uçağa binme çağrısına kadar Nicole’ü sıkıca kucaklamış, sonra başını kaldırarak annesine yoğun bir sevgi ve gururla bakmıştı. Gözleri yaşlarla dolu olan Genevieve hiçbir şey söyleyememişti. <i>Ve bu kırk beş yıl içinde babam öldü. Genevieve yaşlı bir kadın, hatta büyükanne oldu. Bense zaman ve uzay içinde, bir harikalar diyarında, dolaşıp durdum.</i></p>

  <p>Anılar, Nicole için çok güçlüydü. Derin bir nefes alarak kendini sakinleştirdi. Nicole içinde bulundukları ana geri dönerken, Wakefieldların oturma odası sessizlik içindeydi.</p>

  <p>Kenji içtenlikle “Bir şeyin yok ya?” diye sordu. Nicole başını salladı ve yeni arkadaşının güzel, rahat gözlerine baktı. Kısa bir an için Newton kozmonotu arkadaşı Shigeru Takagishi’yle konuşmakta olduğunu düşündü. <i>Bu adam da, tıpkı Shig gibi, merak dolu. Ona güvenebilirim. Ve daha sadece birkaç yıl önce Genevieve’le konuşmuş.</i></p>

  <p>Nicole, uzun bir sessizlikten sonra, “Dünya tarihinin büyük bir kısmı, Pinta’nın yolcuları tarafından, kendileriyle yaptığımız çeşitli konuşmalarda bölük pörçük anlatıldı bize,” dedi. “Fakat ilk gece bize verdiğiniz kısa bilgi dışında, ailelerimizle ilgili hiçbir şey bilmiyoruz. Richard da, ben de ilk konuşmamızda atlamış olabileceğiniz başka bir ek ayrıntı olup olmadığını bilmek istiyoruz.”</p>

  <p>“Aslında,” dedi Kenji, “bu öğleden sonra, Newton hakkındaki kitabım için yaptığım ilk araştırmaların notlarını yeniden gözden geçirerek okudum. İlk görüşmemizde size bahsetmeyi unuttuğun en önemli nokta Genevieve’nizin babasına ne kadar benzediğiydi, en azından ağzından aşağısının. Kral Henry’nin yüzü, sizin de hatırlayacağınıza eminim, çok etkileyiciydi. Genevieve’in yüzü de, yaşı büyüdükçe uzadı ve oldukça belirgin biçimde onunkine benzedi… İşte, şunlara bakın, Beauvois’daki son üç günümden bazı fotoğrafları veri tabanında bulmayı başardım.”</p>

  <p>Genevieve’in resimlerini görmek Nicole’ü çok etkilemişti. Bir anda gözlerinden akan yaşlar, yanaklarından süzülmeye başladı. Genevieve ve kocası Louis Gaston’un iki fotoğrafını tutarken elleri titredi. <i>Ah, Genevieve,</i> diye içinden haykırdı. <i>Seni ne kadar özlemişim. Seni bir an için bile kucaklamayı ne kadar isterdim.</i></p>

  <p>Richard resimleri görmek için omzu üstünden eğilirken, Nicole’ü elleriyle hafifçe okşuyordu. “Prense oldukça benziyor,” diye yavaşça fikrini söyledi, “fakat, bence daha çok annesine benziyor.”</p>

  <p>“Ayrıca Genevieve son derece nazikti,” diye ekledi Kenji. “2238’deki medya yaygarasından sonra, bu beni oldukça şaşırtmıştı. Sorularımı büyük bir sabırla yanıtladı. Editörüm beni projeden tümüyle vazgeçmeye ikna edinceye kadar, onu, Newton kitabımın ana taşlarından biri yapmaya niyetliydim.”</p>

  <p>Nicole, iki fotoğrafa bakmaya devam ederken, Richard konuşmayı sürdürebilmek için sordu, “Newton kozmonotlarından kaçı hâlâ yaşıyor?”</p>

  <p>“Sadece Sabatini, Tabori ve Yamanaka,” diye yanıtladı Kenjy. “Dr. David Brown ağır bir felç geçirdikten altı ay kadar sonra çok olağandışı koşullarda öldü. Sanırım bu 2208’deydi. Amiral Heilmann galiba 2214’te kanserden öldü. Irina Turgenyev ise, yirmibirinci yüzyıl kozmonotlarının bazılarında rastlanan “Dünya’ya dönüş” sendromunun kurbanı olarak, tam bir akıl bozukluğuna uğradı ve sonunda 2211 ‘de intihar etti.”</p>

  <p>Nicole hâlâ duygularıyla mücadele ediyordu. Oda yeniden sessizleştiği zaman, “Üç gece öncesine kadar,” dedi Watanabelere, “Richard’a veya çocuklara, Henry’nin Genevieve’in babası olduğunu hiç söylememiştim. Ben Dünya’dayken sadece babam gerçeği biliyordu. Henry kuşkulanmış olabilir, fakat hiçbir zaman kesin olarak bilemedi. Sonra, bana Genevieve’den bahsettiğiniz zaman, birden, aileye bunları benim anlatmış olmam gerektiğini fark ettim. Ben…”</p>

  <p>Nicole’ün sesi zayıflarken gözlerinde yeniden yaşlar belirdi. Nai’nin uzattığı kâğıt mendille yüzünü sildikten sonra, “Özür dilerim,” dedi. “Hiç böyle değilimdir. Sadece resimleri görmenin şoku ve birçok şeyi hatırlamak…”</p>

  <p>“Rama II ve sonra Düğüm’de yaşadığımız süre boyunca,” dedi Richard, “Nicole bir denge unsuruydu. Bir kayaydı o. Neyle karşılaşırsak karşılaşalım, ne kadar tuhaf olursa olsun, o her zaman soğukkanlıydı. Çocuklar, Michael O’Toole ve ben, hepimiz ona yaslanırdık. Onu böyle görmek çok ender…”</p>

  <p>“Yeter,” diye Nicole yüzünü sildikten sonra itiraz etti. Fotoğrafları kenara koyduktan sonra, “Başka konulara geçelim,” dedi. “Newton kozmonotlarını konuşalım. Özellikle Francesca Sabatini. İstediklerini elde etti mi? Sınırsız ün ve para?”</p>

  <p>“Oldukça fazla,” dedi Kenji. “Yüzyılın ilk on yıllarındaki en parlak günlerinde ben dünyada yoktum, fakat şimdi bile hâlâ çok ünlü. Mars’ın kolonileştirilmesinin önemi konusunda geçenlerde televizyonda röportaj yapılan insanlardan biriydi.”</p>

  <p>Nicole iskemlesinde öne eğildi. “Size yemek sırasında söylemedim, fakat Francesca ve Brown’un, Borzov’a, onda apandisit belirtisine yol açan bir ilaç verdiklerine eminim. Ayrıca, Francesca beni New York’daki çukurda bilerek bıraktı. O kadında vicdan denen şey yok.”</p>

  <p>Kenji birkaç saniye sessiz kaldı. “2208’de, Dr. Brown ölmeden biraz önce, genellikle kendinde olmadığı halde ara sıra aklı başında dönemleri oluyordu. Bu dönemlerinden birinde, bir dergi muhabiriyle çok ilginç bir röportaj yaptı ve ona, Borzov’un ölümünden bir bakıma sorumlu olduğunu itiraf ederek sizin kaybolmanız için de Francesca’yı ima etti. Sinyora Francesca, tüm bu hikâyeyi, ‘Saçmalık -hasta bir beynin taşkınlıkları’ olarak niteledi ve dergiye yüz milyon marklık bir tazminat davası açtı ve rahatça mahkeme sonucunu bekledi. Dergi muhabiri kovdu ve resmen ondan özür diledi.”</p>

  <p>“Francesca sonunda her zaman kazanır,” dedi Nicole.</p>

  <p>“Üç yıl önce kitabım için araştırma yaparken, tüm öyküyü yeniden canlandırdım,” diye Kenji devam etti. “Aradan yirmi beş yıldan fazla bir süre geçmiş olduğundan, Newton göreviyle ilgili tüm veriler halkın malı olmuştu ve bu nedenle isteyen herkese açıktı. Yavaş ileti modu telemetre kanalıyla Dünya’ya gelmiş olan sizin özel bilgisayarınızın içindekileri ve Henry’den gelmiş olması olası veri küpünü buldum. Ve sonunda Dr. Brown’un röportajının bazı gerçekleri içerdiğine ikna oldum.”</p>

  <p>“Sonra ne oldu?”</p>

  <p>“Sorrento’daki sarayında Francesca ile bir röportaj yapmak istedim. Kısa bir süre sonra da kitap üstünde çalışmayı bıraktım …”</p>

  <p>Kenji bir an durakladı. <i>Daha fazla anlatmalı mıyım?</i> diye düşündü. Sevgili karısına bir göz attı. Hayır, dedi kendine, <i>henüz zamanı ve yeri değil.</i></p>

  <div>
    <br/>
  </div>

  <p>“Özür dilerim, Richard.”</p>

  <p>Yatak odasında karısının yumuşak sesini duyduğu zaman Richard uyumak üzereydi.</p>

  <p>“Ne?” dedi, “Bir şey mi dedin, canım?”</p>

  <p>“Özür dilerim,” diye Nicole yineledi. Ona doğru yuvarlanarak çarşafın altından elini buldu. “Sana Henry’yi yıllar önce anlatmalıydım… Hâlâ kızgın mısın?”</p>

  <p>“Hiçbir zaman kızmadım,” dedi Richard. “Şaşırmak, evet, belki hatta hayretler içinde kaldım. Fakat kızmadım. Kendine göre bunu bir sır olarak saklamanın nedeni vardı.” Nicole’ün elini okşadı. Bu, Dünya’da, başka bir yaşamda olmuştu. Eğer ilk tanıştığımız zaman bana söylemiş olsaydın, belki önemi olurdu. Belki kıskanabilirdim ve kesinlikle kendimi yetersiz hissedebilirdim. Fakat şimdi değil”</p>

  <p>Nicole uzanarak ona bir öpücük verdi. “Seni seviyorum Richard Wakefield,” dedi.</p>

  <p>“Ben de seni seviyorum,” diye Richard yanıtladı.</p>

  <div>
    <br/>
  </div>

  <p>Kenji ve Nai, Pinta’dan ayrıldıktan sonra ilk kez seviştiler ve Nai hemen uyudu. Kenji şaşılacak kadar uykusuzdu. Yatakta uyanık halde Wakefieldlardaki geceyi düşünürken, bir anda Francesca Sabatini’nin görüntüsü gözünün önüne geldi. <i>Şimdiye kadar gördüğüm yetmiş yedi yaşındaki en güzel kadın</i>, ilk düşündüğü şey oldu. <i>Ve ne fantastik bir yaşam.</i></p>

  <p>Kenji treninin Sorrento istasyonuna girdiği o öğleden sonrayı çok iyi hatırlıyordu. Elektrikli arabanın şoförü adresi hemen tanımıştı. Elini sallayarak “<i>Capisco</i>,” demiş ve sonra “<i>il palazzo Sabatini”ye</i> yönelmişti.</p>

  <p>Francesca, Napoli körfezine hâkim, otele dönüştürülmüş bir sarayda kalıyordu. Onyedinci yüzyılda bir İtalyan prensine ait olan yirmi adalı bir yapıydı. Kenji’nin Sinyora Sabatini’yi beklediği bürodan, yüzücüleri sarp uçurumdan aşağıya, koyu mavi körfeze taşıyan kablolu vagonu görebiliyordu.</p>

  <p><i>La sinyora</i> yarım saat gecikmişti ve sonra da röportajın bir an evvel bitmesi için sabırsızlanmıştı. Kenji’ye iki kez, kendisiyle görüşmeye, sadece yayıncısının Kenji’den “olağanüstü bir genç yazar” olarak bahsetmesi nedeniyle razı olduğunu söylemişti. “Açıkçası,” demişti kusursuz İngilizcesiyle, “bu aşamada, Newton’la ilgili her konuşmayı gereksiz buluyorum.”</p>

  <p>Konuşma sırasındaki ilgisi, Kenji’nin kendisine, “yeni verileri”ni, görevin son haftalarında Dünya’ya “yavaş iletim modu” ve telemetre kanalıyla iletilen, Nicole’ün kişisel bilgisayar dosyasını anlatmasından sonra oldukça canlanmıştı. Kenji Nicole’ün yazdığı notlarla, Dr. Brown’un 2208’de bir dergi muhabirine yaptığı “itiraflar”ın karşılaştırmasını yaparken, Francesca sessizleşmiş, hatta biraz kaygılanmıştı.</p>

  <p>Kenji, Nicole’ün Newton günlüğüyle David Brown’un itiraflarının birçok ortak noktası olmasının “dikkate değer bir rastlantı” olup olmadığı hakkındaki düşüncesini sorduğu zaman Francesca gülümseyerek, “Seni hafife almışım,” demişti. Sorularına doğrudan bir yanıt vermemişti. Bunun yerine ayağa kalkarak akşam yemeğine kalması için ısrar etmiş ve Kenji’ye onunla sonra konuşacağını söylemişti.</p>

  <p>İkindiye doğru, Kenji’nin Francesca’nın sarayındaki odasına, akşam yemeğinin sekiz buçukta olduğu ve ceketli ve kravatlı olması gerektiğini bildiren bir not gelmişti. Belirlenen saatte bir robot gelerek onu almış, duvarları resimler ve goblenlerle kaplı, yüksek tavanlarında parıldayan avizeler asılı ve tüm pervazlarında ince işlemeler olan muhteşem bir yemek odasına götürmüştü. Masa on kişilikti. Francesca oradaydı ve muazzam odanın bir köşesinde küçük bir servis robotunun yakınında duruyordu.</p>

  <p>Francesca ona bir kadeh şampanya ikram ederken, Japonca “<i>Kon ban wa, Watanabe-san</i>” demişti. “Oturma yerlerimizi yeniden düzenlediğim için korkarım kokteyllerimizi burada içmek zorunda kalacağız. Fransızların dediği gibi pek patavatsız ama zorunlu.”</p>

  <p>Francesca şahane görünüyordu. Kafasının üstünde toplanmış olan sarı saçları büyük, işlemeli bir tarakla tutturulmuştu. Boynunda nefes kesici elmas bir kolye vardı. Muazzam bir tek safir, bu elmas kolyenin altında sallanıyordu. Kıvrımları ve plileri hâlâ diriliğini koruyan vücut biçimine uyan askısız elbisesi beyazdı. Kenji onun yetmiş yaşında olduğuna inanamıyordu.</p>

  <p>Francesca, “onun onuruna verilen bu yemeğin biraz aceleye geldiğini açıkladıktan sonra, onu elinden tutarak, uzak duvarın önündeki goblenlerin yanına götürdü. “Aubusson nedir hiç biliyor musun?” diye sordu. Kenji başını salladığı zaman, Francesca, Avrupa goblencilik tarihi üzerinde bir konuşma başlattı.</p>

  <p>Yarım saat sonra, Francesca masanın başındaki yerini aldı. Napolili bir müzik profesörü ve eşi (herhalde bir aktris), iki yakışıklı ve güneşten esmerleşmiş profesyonel futbolcu, Pompeii harabelerinin müdürü (ellili yaşlarının başında), orta yaşlı bir İtalyan kadın şair ve her biri çarpıcı güzellikte yirmi yaşlarında iki genç kadın, diğer yerlere onurdular. Francesca’yla kısa bir konuşma yaptıktan sonra, genç kadınlardan biri Kenji’nin karşısına, diğeriyse yanına oturdu.</p>

  <p>Başlarda, Francesca’nın tam karşısına düşen, masanın diğer ucundaki iskemle boştu. Ancak, Francesca başgarsonuna bir şeyler fısıldadı ve beş dakika sonra çok yaşlı, aksak ve neredeyse kör bir adam odaya getirildi. Kenji onu hemen tanımıştı. Bu adam Janos Tabori’ydi.</p>

  <p>Yemekler fevkalade ve konuşmalar çok canlıydı. Servis, tüm restoranlarda olduğu gibi robotlarla değil, en gözde restoranlardaki gibi, garsonlar tarafından yapıldı ve her servis, başka bir İtalyan şarabıyla zenginleştirildi. Ne inanılmaz bir gruptu! Herkes, futbolcular bile, iyi İngilizce konuşuyordu. Ayrıca hepsi uzay tarihiyle ilgili ve oldukça bilgiliydiler. Üstelik karşısında oturan genç kadın, Kenji’nin Mars’ın ilk araştırmalarıyla ilgili ünlü kitabını bile okumuştu. O günlerde otuzunda bir bekâr olan Kenji’nin üstüne gecenin havası çökmeye başladıkça, çekingenliği azaldı. Her şey onu tahrik ediyordu -kadınlar, şarap, tarih, şiir ve müzik tartışmaları.</p>

  <p>Masada geçirilen iki saat boyunca, öğleden sonraki konuşmaya sadece bir kez değinilmişti. Meyve tatlı ikramından sonra ve konyak servisinden önce, konuşmaların biraz hafiflediği sırada, Francesca neredeyse bağırarak Janos’a “Şu genç Japon -çok zeki, biliyor musun- Nicole’ün kişisel bilgisayarında, David’in ölmeden önce söylediği o korkunç yalanları destekleyen deliller bulduğunu sanıyor,” dedi.</p>

  <p>Janos hiçbir şey söylemedi ve yüz ifadesi de değişmedi. Fakat yemekten sonra Kenji’nin eline bir not tutuşturduktan sonra kayboldu. ‘“Sen hakikatten başka bir şey bilmiyorsun ve sende şefkat yok”‘ yazılıydı notta. “‘Bu nedenle de haksız hüküm veriyorsun.’ Aglaya Yepanehin’den Prens Myshkin’e. <i>Budala</i>. Fyodor Dostoyevsky.”</p>

  <p>Kenji henüz beş ya da on dakikadır odasındaydı ki kapısı vuruldu. Kapıyı açtığı zaman, yemekte karşısında oturmuş olan genç İtalyan kadını gördü. Kadın, olağanüstü vücudunun çoğunu sergileyen minicik bir bikini giyiyordu. Ayrıca elinde bir erkek mayosu vardı.</p>

  <p>Baştan çıkartıcı bir gülümsemeyle, “Mr. Watanabe,” dedi, “lütfen bizimle yüzmeye gelin. Bu mayonun size uyması lazım.”</p>

  <p>Kenji hemen üstünden atamadığı, ani ve muazzam bir şehvet dalgası hissetmişti. Biraz utanmış ve mayoyu giydikten sonra, koridorda bekleyen kadının yanına gitmeden önce birkaç dakika oyalanmıştı.</p>

  <p>Üç yıl sonra, Yeni Cennet’teki yatağında ve sevdiği kadının yanında yatarken bile, Francesca’nın sarayında geçirdiği o geceyi cinsel bir özlemle hatırlamamak, Kenji için imkânsızdı. Altısı birden kablolu vagonla aşağıya, sahile inerek ay ışığında yüzmüşlerdi. Deniz kıyısındaki bir kabinde içmişler, dans etmişler ve gülmüşlerdi. Rüya gibi bir gece olmuştu.</p>

  <p><i>Bir saat içinde,</i> diye Kenji hatırladı, <i>hepimiz kaygısızca çırılçıplak olmuştuk. Oyun planı çok açıktı. İki futbol oyuncusu Francesca içindi. İki azize de benim için.</i></p>

  <p>Kenji, aldığı zevkin yoğunluğunu ve şafak vaktinde, Francesca’nın onu iki genç kadınla sarmaş dolaş bir halde, körfezin kenarındaki geniş şezlonglardan birinde bulduğu zaman attığı büyük kahkahayı hatırlayınca, yatağında rahatsızca kımıldadı.</p>

  <p><i>Dört gün sonra New York’a döndüğüm zaman, editörüm bana Newton projesinden vazgeçme geciktiğini söyledi. Onunla biç tartışmadım. Bunu belki de ben önerecektim.</i></p>
</body>
</html>