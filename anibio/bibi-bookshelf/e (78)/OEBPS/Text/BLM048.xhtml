<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/mandos.css" type="text/css" rel="stylesheet"/>
</head>

<body>
  <h2>4</h2>

  <p>Asansörün inişi azap verecek kadar yavaştı. Bu muazzam aracın tabanı yirmi metrekareydi, tavanıysa, Richard’ın başının sekiz on metre üstündeydi. Aracın tabanı, kapıdan başlayarak Richard’ın iki yanından geçip asansörün arkasına kadar uzanan iki oluk dışında, dümdüzdü. Richard üstündeki tavana bakarken, <i>Kesinlikle bununla muazzam yükler taşıyabilirler,</i> diye düşündü.</p>

  <p>Asansörün iniş hızını hesaplamaya çalıştı, fakat buna imkân yoktu. Ölçü olarak kullanabileceği hiçbir şey yoktu elinde. Richard’ın silindir haritasına göre, manna kavunu depoları tabandan bin yüz metre yukarıda olmalıydı. <i>Eğer en alt kata iniyorsak ve eğer Dünya’daki normal bir asansörün hızındaysak, o zaman bu yolculuk birkaç dakika sürecek.</i></p>

  <p>Hayatının en uzun üç dakikasıydı. Asansörün kapıları açıldığı zaman neyle karşılaşacağına dair Richard’ın en küçük bir fikri bile yoktu. <i>Belki de dışarıda olacağım,</i> diye düşündü birden. <i>Belki o beyaz yapıların sınırında olacağım… Beni eve yolluyor olabilirler mi?</i></p>

  <p>Tam, Yeni Cennet’te hayatın ne kadar değişmiş olabileceğini düşünmeye başlamıştı ki, asansör durdu. Geniş kapılar açıldı ve birkaç saniye için Richard, gerçekten kalbinin vücudundan fırladığını sandı. Tam önünde, hayal edebileceğinden daha garip iki yaratık duruyor ve açıkça, tüm gözleriyle onu süzüyorlardı.</p>

  <p>Richard kımıldayamadı. Gördüğü şey o kadar inanılmazdı ki, beyni, duyularından gelmekte olan tuhaf verilerle boğuşurken, fiziksel olarak felç olmuştu. Önünde duran varlıkların her birinin “başı”nın üstünde dört tane gözü vardı. Başını simetrik olarak ikiye ayıran ince çizginin iki yanındaki iki büyük süt rengi ovale ek olarak, her yaratık, alnından on ya da yirmi santimetre yükselen çıkıntıların uçlarında da iki ayrı göze sahipti. Büyük kafanın arkasında, vücutlarının iki ayrı parçası daha vardı ve her parçadan da çıkan iki uzantıyla, toplam altı bacakları oluyordu. Yaratıklar arka iki bacaklarının üstüne oturmuşlardı, diğer dört ön bacaklarını, krem rengi karınlarına düzgün biçimde dayamışlardı.</p>

  <p>Asansöre, Richard’a doğru yürüdüler ve o korkarak geriledi. İki yaratık birbirine dönerek, oval gözlerin altındaki yuvarlak bir delikten çıkardıkları yüksek frekanslı bir sesle konuştular. Başı dönen Richard, gözlerini kırpıştırdı ve dengesini sağlayabilmek için bir dizinin üstüne çöktü. Kalbi hâlâ delicesine çarpıyordu.</p>

  <p>Yaratıklar da orta bacaklarını yere koyarak görünüşlerini değiştirdiler. Bu halleriyle ön ellerini yerden kaldırıp başını yukarı eğmiş dev karıncalara benziyorlardı. Tüm bu zaman boyunca, göz çıkıntılarının ucundaki siyah küreler, üç yüz altmış dereceyi tarayacak biçimde, eksenleri çevresinde dönmeye ve koyu kahverengi ovallerdeki sütlü madde de, bir yandan diğerine gitmeye devam etmişlerdi.</p>

  <p>Sanki Richard’ı onları incelemeye teşvik ediyormuş gibi, neredeyse kımıldamadan birkaç dakika oturdular. Richard, korkusuyla mücadele ederek, onları nesnel ve bilimsel olarak incelemeye çalıştı. Yaratıklar kabaca, orta büyüklükte bir köpek kadar vardılar, fakat kesinlikle daha hafiftiler. Vücutları ince ve oldukça muntazamdı. Ön ve arka bölümleri, orta bölümden daha genişti ve vücut bölümlerinin üçünün de üstü, bir tür sert maddeden yapılmış olan parlak bir kabukla kaplıydı.</p>

  <p>Kalın, belki de kaslı ve sanki onlara borumsu bir pantolon giymişler gibi bir hava veren, kısa, fakat sık, siyah beyaz “kıllarla” kaplı, olağanüstü bacakları olmasa, Richard, onları büyük böcekler olarak sınıflandırırdı. Elleri, eğer bu ad uygunsa, kıllarla örtülü değildi ve her birinde, ön çiftteki başparmaklar dahil, dört parmak vardı.</p>

  <p>Richard tam onların inanılmaz kafalarına yeniden bakmak için cesaretini toplamıştı ki, iki yaratığın arkasından yüksek perdeden sirene benzer bir ses duyuldu. Richard ayağa kalkınca üçüncü bir yaratığın hızla koşarak yaklaştığını gördü. Hareketlerini izlemek fevkaladeydi. Altı bacağını yere paralel uzatıyor ve her adımda başka bir çift ayağını kullanarak, altı bacaklı bir kedi gibi koşuyordu.</p>

  <p>Üçü aralarında çabuk bir konuşma yaptılar ve yeni gelen, başını ve ön bacaklarını kaldırarak, anlaşılır biçimde, Richard’ın asansörden çıkmasını işaret etti. Richard üçlünün arkasından yürüyerek çok geniş bir odaya girdi.</p>

  <p>Bu oda da bir manna kavunu deposuydu, fakat bu isim, onun silindirin kuşlar bölümündekiyle tek benzerliğiydi. Her yerde yüksek teknoloji ve otomatik aygıtlar vardı. On metre yıkanlarındaki tavanda mekanik bir kiraz toplayıcı, raylı bir sistem üzerinde hareket ederek her kavunu alıyor ve onları odanın ucunda, olukların üstünde duran vagonlara koyuyordu. Richard ve ev sahipleri izlerken, bir yık vagonu oluklar boyunca hareket ederek asansörün içinde durdu.</p>

  <p>Yaratıklar odadaki yan yollardan birine zıpladılar ve Richard da aceleyle onları izledi. Onu kapıda beklediler, sonra, Richard’ın hâlâ görünürde olup olmadığını kontrol etmek için arkalarına bakarak sola koştular. izleyen iki dakika boyunca, ortasında bir taşıma aracı olan, metrelerce yüksek bir alana gelinceye kadar, Richard onların peşinden koştu.</p>

  <p>Araç, asansörün uzaktan kuzeniydi. Aslında, meydanın ortasındaki iki kalın direk boyunca, helezon şeklinde hareket ederek, biri inerken diğeri yükselen iki tane araç vardı. Asansörler çok hızlı ve oldukça dik bir açıyla hareket ediyorlardı. Her beş metrede bir, bir sonraki kat veya düzlüğe ulaşıyorlar ve yolcular, direğin çevresindeki sarmal merdivene ulaşmak için bir metre kadar yürüyorlardı. Asansörün bir yanında, parmaklık yerine geçebilecek otuz santimetre yüksekliğinde bir engel vardı. Yabancı yaratıklar merdivende yatay durumda duruyorlardı. Önceleri ayakta duran Richard, düşmemek için hemen dört ayak durumuna geçti.</p>

  <p>Çıkış süresince, asansörün iniş bölümünde yolculuk eden bir düzine kadar yaratık, Richard’ı geçtiler ve şaşkın yüzlerle ona aptalca baktılar. İletişim için kullandıkları yuvarlak deliğin yemek için oldukça küçük olduğunu düşünen Richard, <i>Ama nasıl yemek yiyorlar?</i> diye merak etti. Her ne kadar kafalarında amaçları bilinmeyen bir takım küçük yumrular ve kıvrımlar vardıysa da ağıza benzeyen başka bir delik yoktu.</p>

  <p>Richard’ı götürmekte oldukları yer sekizinci ya da dokuzuncu kattaydı. Yaratıkların üçü de onu kararlaştırdıkları kata ulaşıncaya kadar beklediler. Richard onları, önünde parlak kırmızı işaretler olan altıgen biçimli bir binaya kadar izledi. Richard o tuhaf anlamsız çizgilere bakarak, <i>Bu çok tuhaf,</i> diye düşündü. <i>Bu yazıyı daha önce görmüştüm… Elbette, kuşların okumakta oldukları harita veya her neyse onun üstünde.</i></p>

  <p>Richard, siyah-beyaz geometrik desenlerle zevkle süslenmiş ve iyi aydınlatılmış bir odaya yerleştirildi. Çevresinde her biçim ve ölçüde bir takım nesneler vardı, fakat Richard’ın hiçbirinin ne olduğu hakkında bir fikri yoktu. Yaratıklar işaret diliyle ona kalacağı yerin burası olduğunu anlattılar ve sonra ayrıldılar. Yorgun Mr. Wakefield, içlerinden hangi nesnenin yatak olduğunu anlamaya çalışarak mobilyaları inceledi ve sonra yere uzanarak uykuya daldı.</p>

  <div>
    <br/>
  </div>

  <p><i>Mırmikediler. İşte onları bu isimle çağıracağım.</i> Richard dört saat uyuduktan sora uyanmıştı ve yabancı yaratıkları düşünmekten kendini alamıyordu. Onlara iyi bir isim vermek istemişti. Kedi-karınca kedi-böcek isimlerinden vazgeçtikten sonra, karıncaları inceleyen insanlara Mırmekolog dendiğini hatırladı ve mırmikedi’yi seçti, çünkü “e” yerine “i” diye söylediği zaman, zihnince daha uygun olmuştu.</p>

  <p>Richard’ın odası iyi aydınlatılmıştı. Aslında, kahverengi silindirin üst katlarının karanlık ve katakompa benzeyen koridorlarının tersine, mırmikedilerin bölgesi çok iyi aydınlatılmıştı. <i>Asansör yolculuğundan beri kuşların hiçbirini görmüyorum,</i> diye Richard düşünüyordu. <i>Belli ki bu iki tür birlikte yaşamıyorlar. En azından tümüyle. Fakat ikisi de manna kavununu kullanıyorlar… Aralarındaki ilişki tam olarak nedir?</i></p>

  <p>Bir çift mırmikedi, girişten içeri hızla dalarak, önüne düzgün kesilmiş kavun, bir bardak su koydular ve sonra yok oldular. Richard hem acıkmış, hem de susamıştı. Kahvaltısını bitirdikten birkaç saniye sonra, yaratık çifti döndü. Ön bacaklarındaki ellerini kullanarak, mırmikediler, ona ayağa kalkmasını işaret ettiler. Richard onlara baktı. <i>Bu ikisi dünkü yaratıklar mı?</i> diye merak etti. <i>Acaba bunlar demin bana kavun ve su getiren yaratıklar mı?</i> Asansörle inerken yanından geçenler dahil, daha önce gördüğü bütün mırmikedileri düşündü. Hiçbir bireyde, ayırt edici veya kimliğini belirleyici bir özellik hatırlayamadı. <i>Demek hepsi birbirine benziyor,</i> diye düşündü. <i>O zaman birbirlerini nasıl ayırt ediyorlar?</i></p>

  <p>Mırmikediler onu koridora çıkardıktan sonra sağ tarafa doğru fırladılar. Birkaç saniye onların hızlı yürüyüşlerindeki zarafeti izleyen Richard, koşmaya başlarken, <i>Bu harika</i>, dedi kendine. <i>Herhalde bütün insanların atlet olduğunu sanıyorlar.</i> Mırmikedilerden biri kırk metre kadar önünde durdu. Geriye dönmedi, ama Richard onun kendisini gözetlediğini biliyordu, çünkü çıkıntılı gözler onun yönüne doğru eğilmişti. “Geliyorum,” diye Richard bağırdı. “Fakat o kadar hızlı koşamam.”</p>

  <p>Çok geçmeden Richard, yaratık çiftinin kendisine mırmikedilerin yaşam bölgesinin rehberli bir turunu yaptırdıklarını anladı. Tur çok mantıklı planlanmıştı. Çok kısa süren ilk durak, bir manna kavunu deposuydu. Richard kavun dolu iki yük vagonunun oluklar boyunca kayarak, bir gün önce indiğine benzeyen (veya aynısı olan) bir asansöre girişini izledi.</p>

  <p>Beş dakikalık bir koşudan sonra, Richard, mırmikedi barınağının tümüyle farklı bir bölümüne girdi. Diğer bölümlerde duvarların, kendi odası hariç, çoğunlukla metalik gri veya beyaz olmasına karşın, burada odalar ve koridorlar, ya renkler veya geometrik desenlerle ya da ikisiyle birden cömertçe süslenmişti. Yaklaşık bir tiyatro büyüklüğündeki çok büyük bir odanın tabanında üç havuz vardı. Odada yüze yakın mırmikedi bulunuyordu ve bunların yarısı havuzlarda yüzer gibi dururken (sadece çıkıntılı gözleri ve kabuklarının yarısı suyun üstündeydi ), diğer yarısı da ya her üç havuzu birbirinden ayıran setlerde oturuyor, ya da odanın uzak ucundaki tuhaf bir yapının çevresinde dolanıyorlardı.</p>

  <p>Ama gerçekten yüzüyorlar mıydı? Yakından inceleyince, Richard yaratıkların havuzun içinde kımıldamadıklarını fark etti -sadece belirli bir noktada dalıp, suyun altında birkaç dakika kalıyorlardı. Havuzlardan ikisinin içinde, Dünya’daki lezzetli kremalı çorbaların kıvamında, oldukça yoğun bir sıvı vardı ve üçüncü berrak havuzda su olduğu neredeyse kesindi. Richard bir tek mırmikedinin yoğun havuzdan çıkıp suya, sonra oradan diğer yoğun havuza geçişini izledi. <i>Ne yapıyorlar?</i> diye merak etti. <i>Ve beni buraya neden getirdiler?</i></p>

  <p>Sanki içine doğmuş gibi, mırmikedilerden biri tarafından sırtına vuruldu. Yaratık önce Richard’ı, sonra havuzu işaret etti, sonra da Richard’ın ağzını. Onun kendisine ne anlatmak istediğine dair Richard’ın bir fikri yoktu. Sonra rehber mırmikedi havuzlara inen eğimden aşağıya inerek yoğun havuzlardan birine daldı. Geri döndüğü zaman, arka bacak çiftinin üstünde doğruldu ve yumuşak, krem renkli karnının bölümleri arasındaki olukları gösterdi.</p>

  <p>Richard’ın havuzlarda neler olduğunu anlamasının mırmikediler için çok önemli olduğu belliydi. Bir sonraki durakta Richard, mırmikedilerle bazı yüksek teknoloji makinelerinin ortaklaşa çalışarak bazı lifli maddeleri öğüttükten sonra, havuzlardan birindeki ağdalı sıvının benzerini yaratmak için, onu su ve başka sıvılarla karıştırmalarını izledi. Sonunda yaratıkların biri parmağını ağdalı sıvıya soktu, sonra maddeyi Richard’ın ağzına sürdü. <i>Herhalde bana havuzların beslenme için olduğunu anlatmak istiyorlar,</i> diye düşündü Richard. <i>Yani bunlar hiç manna kavunu yemiyorlar mı? Yoksa daha çeşitli diyetleri mi var? Bunların hepsi büyüleyici.</i></p>

  <p>Az sonra barınağın başka bir uzak köşesine gitmek için yeniden koşmaya başladılar. Burada Richard, genç mırmikediler olduğu belli olan ve büyüklerin denetimi altında bazı çalışmalar yapan, otuz ya da kırk kadar daha küçük yaratık gördü. Dış görünüş açısından küçükler, bir tek büyük fark dışında, büyüklere benziyordu -kabukları yoktu. Richard, yaratıkların büyümesi tamamlanmadan, üst kabuklarının oluşmadığı sonucuna vardı. Richard, küçüklerle ilgili olarak gördüklerinin bir okul veya anaokulu benzeri olduğunu düşündüyse de, elbette bundan emin olmasına imkân yoktu. Fakat bir ara gençlerin, yetişkin bir mırmikedinin çıkardığı sesleri grup halinde tekrarladıklarını duydu.</p>

  <p>Daha sonra Richard, tır rehberi çiftle beraber yürüyen merdivenlere bindi. Yirminci katta yaratıklar merdivenleri ve açık alanı terk ederek, hızla bir koridorda ilerleyip, mırmikediler ve makinelerle dolu ve etkileyici bir düzende bir takım işlerin yapıldığı muazzam bir fabrikaya geldiler. Rehberleri her zaman o kadar acele içindeymiş gibi hareket ediyorlardı ki, Richard için belirli bir işlemi izlemek çok zordu. Fabrika, Dünya’daki makine atölyelerine benziyordu. Tüm oda boyunca her türlü gürültü, kimyasalların ve madenlerin kokuları, mırmikedilerin iletişim vızıltıları vardı. Bir yerde Richard, bir çift mırmikedinin, bir gün önce manna kavunu deposunda çalışırken gördüğünkine benzer bir kiraz toplayıcısını tamir ederken izledi.</p>

  <p>Fabrikanın bir köşesinde, diğer işlerden ayrılmış özel bir alan vardı. Rehberlerinin kendisini o tarafa yönlendirmemelerine karşın, Richard’ın merakı uyandı. Bu özel alanın sınırını geçtiği zaman kimse onu engellemedi. Geniş bir küpün içinde bir mırmikedi operatör, otomatik üretim işlemini yürütüyordu.</p>

  <p>Bir yönden, bir taşıma bandı üstünde uzun, ince ve birbirine ekli hafif metal ve plastik parçaları geliyordu. Bitişikteki bir küpten gelen başka bir taşıma bandında, yaklaşık iki santimetre çapında küreler vardı. İki bantın birleştiği yerde, yüksek tavana asılı bir muhafazanın içindeki dikdörtgen biçiminde, büyük bir makine, tuhaf bir emme sesi çıkararak bu parçalara iniyordu. Otuz saniye sonra, mırmikedi operatör, makinenin geri çekilmesini sağlıyor ve bir çift uzun bacaklı hızla banttan inerek uzun bacaklarını vücutlarının çevresine dolarken, dev bir yumurta kutusuna benzeyen bir kutunun içine sıçrıyorlardı.</p>

  <p>Richard, bu işlemin tekrarını defalarca izledi. Büyülenmişti. Aynı zamanda biraz sersemlemişti. <i>Demek uzun bacaklıları mırmikediler yapıyor. Haritaları da. Belki de kendileriyle kuşların, geldikleri yerden ayrılmak için kullandıkları uzay araçlarını da. O zaman tüm bunlar ne anlama geliyor? Gelişmiş bir tür ortak yaşam mı?</i></p>

  <p>Uzun bacaklıların montaj işlemi önünde devam ederken, başını salladı. Birkaç saniye sonra, arkasında bir mırmikedi sesi duyan Richard döndü. Rehberlerinden biri, ona bir dilim manna kavunu uzatıyordu.</p>

  <div>
    <br/>
  </div>

  <p>Richard yorulmaya başlamıştı. Ne kadar süredir tırda olduğuna dair bir fikri yoktu, fakat kendisine sanki saatler ve saatler geçmiş gibi geliyordu.</p>

  <p>Gördüğü her şeyi birleştirip bir sonuca ulaşmasına imkan yoktu. Mırmikedi bölgesinin üst katlarına küçük bir asansörle yapılan yolculuktan sonra, Richard, sadece sağlık ekibi mırmikedilerden oluşan kuş hastanesini ziyaret etmekle kalmamış, aynı zamanda mırmikedi doktorların dikkatli gözetimi altında, kahverengi derimsi yumurtalardan çıkan kuşları da görmüştü. Richard, artık bu iki tür arasında karmaşık bir ortakyaşam ilişkisi olduğuna kesinlikle emindi. Rehberleri, geçici olarak, yürüyen merdivenlerin başında dinlenmesine izin verdiklerinde, Ama neden? diye merak etti. <i>Kuşlar kesinlikle mırmikediler yararlanıyorlar. Fakat bu dev karınca-kediler kuşlardan ne alıyorlar?</i></p>

  <p>Rehberleri onu, büyük bir kapıyla sona eren, birkaç yüz metre uzunluğunda bir koridora soktular. İlk kez koşmuyorlardı. Kapıya yaklaşırlarken, yandaki küçük koridorlardan üç mırmikedi daha ana koridora çıkarak onlara katıldı ve yaratıklar yüksek frekanslı dilleriyle konuşmaya başladılar. Bir yerde, beşi birden durdular ve Richard aralarında bir tartışmanın geçtiğini düşündü. Konuşurlarken yüzlerini dikkatle inceledi. Bütün yaratıkların, ses çıkaran deliklerinin çevresindeki kırışıklar ve kıvrımlar, hatta oval gözleri bile birbirinin tıpatıp aynısıydı. Bir mırmikediyi diğerinden ayırabilmenin kesinlikle hiçbir yolu yoktu.</p>

  <p>Sonunda tüm grup yeniden kapıya doğru yürümeye başladı. Uzaktan Richard, kapının ölçüsünü küçümsemişti. Ama yaklaştıkça, onun on iki-on beş metre yüksekliğinde ve üç metre genişliğinde olduğunu görüyordu. Kapının yüzeyi girift ve muhteşem bir şekilde oyulmuştu ve bu sanat eserinin ana odak noktası; üst sol çeyreğinde uçan bir kuş, sağ üstte bir manna kavunu, sol alt bölümde koşan bir mırmikedi ve sağ altta ise, dağınık kalın salkım topakları halinde pamuk helvaya benzeyen bir şey olan, dört panelli bir kareydi.</p>

  <p>Richard bu sanat eserinin önünde beğeniyle durdu. Önceleri, bu kapıyı, en azından çizimleri, daha önce görmüş olduğuna dair belirsiz bir his duydu, fakat kendine böyle bir şeyin mümkün olamayacağını söyledi. Ancak, parmakları oyulmuş mırmikedi şeklinin üstünde dolaşırken, belleği birden uyandı. Richard heyecanla kendisine, <i>Evet,</i> dedi, elbette<i>. Rama II’deki kuş ininin arkasında. Yangın da orada olmuştu.</i></p>

  <p>Birkaç saniye sonra kapı açıldı ve Richard büyük bir yeraltı katedralini andıran bir yerin içine sokuldu. Kendini içinde bulduğu oda elli metreden yüksekti. Tabanının ana şekli, otuz metre çapında bir daireydi ve çemberin etrafında altı tane dar ve uzun çıkıntı vardı. Duvarlar göz kamaştırıcıydı. Hemen hemen her santimetrekaresinde büyük bir titizlikle ve ayrıntılara çok dikkat edilerek yaratılan oymalar ya da freskler vardı. İnsanı bunaltacak kadar fevkaladeydi.</p>

  <p>Katedralin ortasında yüksek bir platform vardı ve bir mırmikedi onun üzerinde ayağa kalkmış konuşuyordu. Aşağıda, hepsi arka dört ayağının üstüne oturmuş ve konuşmacıyı büyük bir dikkatle izleyen bir düzine kadar mırmikedi görülüyordu.</p>

  <p>Richard odanın içinde dolaşırken, duvarda, yerden sekiz santimetre yüksekliğinde ve bir metre kadar genişlikte bir banttaki süslemelerin düzenli bir öyküyü anlatmakta olduğunu fark etti. Richard yavaşça sanat eserini izleyerek, öykünün başlangıcı olduğunu sandığı yere ulaşıncaya kadar gitti. İlk süsleme, bir manna kavununun kabartma bir portresiydi. Sonraki üç panelde, bir şeyin kavunun içinde büyüdüğü görülüyordu. Büyüyen her neyse, ikinci panelde çok ufacıktı, fakat dördüncü kabartmada hemen hemen kavunun içini tümüyle kaplıyordu.</p>

  <p>Beşinci panelde iki sütlü oval gözü, yuvarlak çıkıntıları ve gözlerin altındaki küçük dairesel ağzıyla minik bir kafa, kavundan çıkmak için uğraşıyordu. Altıncı kabartmadaki bugünün ilk saatlerinde gördüklerine benzeyen genç mırmikedi, süslemeleri izlerken tahmin ettiklerini doğruluyordu. <i>Vay canına,</i> dedi Richard kendine, <i>demek manna kavunları mırmikedilerin yumurtası?</i> Düşünceleri hızla ileri uzandı. <i>Fakat bu çok anlamsız. Kuşlar kavunları yiyorlar… Bir yandan mırmikediler onu, bana da yiyecek olarak sunuyorlar… Neler oluyor burada?</i></p>

  <p>Richard keşfinden dolayı o kadar heyecanlanmıştı ki (ve bütün tur boyunca o koşuşturmadan son derece yontmuştu) genç mırmikedilerin olduğu kabartmanın önünde oturdu. Mırmikedilerle kuşlar arasındaki ilişkiyi çözmeye çalıştı. Gerçi, türlerin birbirinin hayatta kalma şansını artırmak için genellikle birlikte çalıştıklarını biliyorsa da, Dünya’da mevcut böyle bir ortakyaşam aklına gelmiyordu. Fakat bir tür, yumurtası diğer türün tek besin kaynağıyken onunla nasıl dost kalabilirdi? Richard düşündüğü temel biyolojik ilkelerin kuşlar ve mırmikedilere uygulanamayacağı sonucuna vardı.</p>

  <p>Richard, öğrendiği yeni tuhaf şeyler üzerinde düşünürken, bir gaip mırmikedi onun çevresinde toplandılar ve hepsi birden ona kalkmasını işaret ettiler. Bir dakika sonra Richard, onları odanın diğer tarafındaki genişleyen bir rampadan, katedrallerinin zemin katındaki özel bir salona doğru izliyordu.</p>

  <p>Richard bu yaşam bölgesine girdiğinden beri ilk kez ışıklandırma soluktu. Yanındaki mırmikediler, kemerli bir tavanı olan geniş geçitte ilerlerken, yavaş, hatta saygılı davranıyorlardı. Geçidin diğer ucunda, yumuşak beyaz bir maddeyle dolu bir odaya açılan bir çift: kapı vardı. Her ne kadar, uzaktan pamuğa benzeyen madde, çok sık biçimde dokunmuşsa da, o büyük beyaz hacim içinde, belirli bir düzeni olmayan biçimde dağılmış, küme veya düğümler dışında, her bir teli genellikle çok inceydi.</p>

  <p>Richard ve mırmikediler, maddenin başladığı yerden bir metre kadar uzaktaki kapı girişinde durdular. Pamuksu ağ örgüsü, Richard’ın görebildiği kadarıyla her yana yayılmıştı. Richard onun şaşılacak kadar karmaşık olan ağsı yapısını incelerken, maddenin elementleri çok yavaş bir şekilde hareket etmeye, geçitten ağ örgüsünün içine devam eden yolun üstünden çekilmeye başladı. Hayranlıkla izlerken nabzı hızlanan Richard, <i>Canlı</i>, diye düşündü.</p>

  <p>Beş dakika sonra, Richard’ın maddenin içine on metre kadar yürümesine ancak yetecek bir geçit açıldı. Çevresindeki mırmikedilerin hepsi pamuğumsu ağı işaret ediyorlardı. Richard başını sallamaya başladı. <i>Üzgünüm çocuklar</i>, demek istedi Richard, <i>fakat bu durumda hoşuma gitmeyen bir şeyler var. Bu nedenle, eğer sizce bir sakınca yoksa, turun bu bölümünü pas geçmek istiyorum.</i></p>

  <p>Mırmikediler işaret edip duruyorlardı. Richard’ın seçme şansı yoktu ve bunu biliyordu. İçeriye ilk adımını atarken, <i>Yani bana ne yapacak?</i> diye kendine sordu. <i>Beni yiyecek mi? Tüm bunlar bunun için miydi? Bu hiç de mantıklı olmaz.</i></p>

  <p>Geriye döndü. Mırmikediler kımıldamadılar. Richard derin bir nefes aldı ve canlı ağın içindeki tuhaf düğümlerden birine dokunabileceği bir yere kadar, on metreyi yürüdü. Düğümü dikkatle incelerken, çevresindeki madde yeniden kımıldamaya başladı. Richard hızla çevresinde döndü ve arkasındaki dar yolun kapanmakta olduğunu gördü. Bir an için çılgına dönen Richard, o yöne, geçide doğru geriye koşmak istedi, fakat bu boş yere enerji kaybından başka bir şey değildi. Ağ onu yakalamıştı ve o da kendini bırakarak, bundan sonra olacakları kabullendi.</p>

  <p>Ağ onu sararken Richard hiç kımıldamadı. Yaklaşık bir milimetre genişliğinde, iplik gibi minik nesneler yavaş yavaş, hiç durmadan vücudunu kaplamaya başladılar. <i>Dur,</i> diye Richard düşündü, <i>dur. Beni boğacaksın.</i> Fakat yüzlerce iplikçik çoktan başını ve yüzünü kaplamış olduğu halde, şaşılacak bir şekilde, nefes almakta hiç zorluk çekmiyordu.</p>

  <p>Elleri hareketsiz hale getirilmeden önce Richard, kolundaki ufak nesnelerden birini çekmeye çalıştı. Hemen hemen imkânsızdı. Vücuduna dolanırlarken, iplikler aynı zamanda derisine de giriyorlardı. Bir sürü çekişten sonra, kolunun alt kısmına yapışmış olan ipliğin küçük bir bölümünü kolundan ayırmayı başardı, fakat serbest kalan yerlerde kanama vardı. Richard vücudunu inceledi ve derisinin dış katmanının altında, herhalde bir milyon kadar canlı ağ parçasının bulunduğunu tahmin etti ve ürperdi.</p>

  <p>Richard hâlâ nasıl boğulmamış olduğuna hayret ediyordu. Zihni ağların arasından havanın ona nasıl ulaştığını düşünürken, kafasının içinde başka bir ses işitti. <i>Her şeyi incelemeye çalışmayı bırak,</i> dedi ses<i>, nasıl olsa hiçbir zaman anlayamayacaksın. Hayatında bir kez, inanılmaz macerayı yaşa.</i></p>
</body>
</html>