<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/mandos.css" type="text/css" rel="stylesheet"/>
</head>

<body>
  <h2>11</h2>

  <p>Ellie porselen biblolara bayılmıştı. Açık mavi bale elbiseli bir küçük kız biblosunu alarak ellerinde çevirirken, “Şuna bak, Benjy,” dedi erkek kardeşine. “Bunu birisi yapmış -kendi başına.”</p>

  <p>“Aslında o bir kopya,” dedi İspanyol dükkân sahibi. “Fakat bilgisayar kopyasının alındığı orijinalini, bir sanatçı yaptı. Kopyalama işlemleri artık o kadar mükemmel ki, uzmanlar bile hangisinin kopya olduğunu anlamakta zorlanıyorlar.”</p>

  <p>Ellie, elini masanın üstünde ve ufak cam kutuların içinde durmakta olan yüz kadar bibloya doğru sallayarak, “Bütün bunları siz Dünya’da mı topladınız?” diye sordu.</p>

  <p>Mr. Murillo gururla, “Evet,” dedi. “Seville’de devlet memuru olmama karşın -inşaat izinleri ve buna benzer şeyler- karım ve benim aynı zamanda küçük bir dükkânımız da vardı. Yaklaşık on sene önce porselen sanatına âşık olduk ve o zamandan beri de hasta bir koleksiyoncuyuz.”</p>

  <p>Kırklı yaşlarının sonlarına yaklaşmış olan Mrs. Murillo, hâlâ paketleri açmakta olduğu arka odadan geldi. “Daha ISA tarafından kolonici olarak seçilmemizden çok önce,” dedi, “Niña’daki yolculuğumuzla ilgili baraj kısıtlaması ne kadar olursa olsun, tüm porselen koleksiyonumuzu birlikte getirmeye karar vermiştik.”</p>

  <p>Benjy dans eden kızı yüzünden sadece birkaç santimetre uzakta tutuyordu. Kocaman bir gülümsemeyle, “Çok gü-zel,” dedi.</p>

  <p>“Teşekkür ederim,” dedi Mr. Murillo. “Lowell Kolonisi’nde bir koleksiyoncular derneği kurmayı ummuştuk,” diye ekledi. “Niña’daki üç dört yolcu da yanlarında bazı parçalar getirmişler.”</p>

  <p>“Bakabilir miyiz?” diye Ellie sordu. “Çok dikkatli olacağız.”</p>

  <p>“Keyfinize bakın,” dedi Mrs. Murillo. “İleride, her şey düzene girince, bu bibloların bazılarını satacağız ya da takas edeceğiz -kopyalarını elbette. Şu anda değerlendirmeleri için sergileniyorlar.”</p>

  <p>Ellie ve Benjy porselen eserleri incelerlerken, dükkâna başka insanlar da geldi. Murillolar dükkânı henüz birkaç gün önce açmışlardı. Mumlar, süslü peçeteler ve ev halkı için başka küçük süsler sattılar.</p>

  <p>Birkaç dakika sonra iri yarı bir Amerikalı, “Görüyorum hiç vakit kaybetmemişsin Carlos,” dedi. Başlangıçtaki selam tarzından, Niña’dan arkadaş oldukları anlaşılıyordu.</p>

  <p>“Bizim için kolay oldu, Travis,” dedi Mr. Murillo. “Ailemiz yok ve yaşamak için küçük bir yer yeterli.”</p>

  <p>“Biz henüz bir eve yerleşemedik,” diye Travis yakındı. “Kesinlikle bu kasabada yaşayacağız, fakat Chelsea ve çocuklar, hepsinin birden beğendikleri bir ev bulamadılar… Chelsea hâlâ bütün olanların korkusunu atamadı. Şimdi bile ISA’nın bize doğruyu söylediğine inanmıyor.”</p>

  <p>“Bu uzay istasyonunun yabancı yaratıklar tarafından, sadece bizi gözlemlemek için inşa edildiğine inanmanın son derece zor olduğunu kabul ediyorum… Şu Düğüm denen yerin fotoğrafları olsaydı, ISA’nın öyküsüne inanmak daha kolay olurdu. Fakat, neden bize yalan söylesinler ki’”</p>

  <p>“Daha önce söylediler ama. Kimse buluşmanın bir gün öncesine kadar bu yerin varlığından bahsetmedi. Chelsea, bizim ISA’nın uzay koloni deneyinin bir parçası olduğumuza inanıyor. Bir süre burada kaldıktan sonra Mars’ın yüzeyine taşınacağımızı ve böylece iki tip koloninin karşılaştırılabileceğini söylüyor.”</p>

  <p>Mr. Murillo güldü. “Chelsea’nin, Niña’dan ayrıldığımızdan beri hiç değişmediğini görüyorum.” Daha ciddi bir tavırla, “Juanita ve benim de kuşkularımız olduğunu biliyorsun,” dedi, “özellikle, aradan bir hafta geçip kimse yabancı yaratıklarla ilgili hiçbir ize rastlamadığı zaman. Tam iki günümüzü çevrede dolaşıp diğer insanlarla konuşarak geçirdik -yani kendi araştırmamızı yaptık. Sonunda ISA öyküsünün doğru olması gerektiğine karar verdik. Öncelikle bu, yalan olamayacak kadar muazzam bir şey; sonra, şu Wakefield denen kadın çok ikna ediciydi. Yaptığı açık toplantıda, iki saat süreyle her somya yanıt verdi ve ne Juanita ne de ben, en küçük bir çelişki bulamadık.”</p>

  <p>Travis başını sallayarak, “Bir insanın on iki yıl uyumuş olabileceğine inanmak benim için zor,” dedi.</p>

  <p>“Elbette. Bizim için de öyleydi. Fakat, Wakefield ailesinin uyumuş olmaları gereken somnaryumu da gerçekten inceledik. Her şey Nicole’ün toplantıda anlattıklarının aynısıydı. Aklıma gelmişken, binanın tamamı muazzam. Kolonideki herkese yetecek kadar yatak ve oda var… ISA’nın bu kadar büyük bir tesisi, sadece bir yalanı desteklemek için yapmış olması pek mantıklı gelmiyor.”</p>

  <p>“Belki de haklısın.”</p>

  <p>“Neyse, biz de işin keyfine varmaya karar verdik. En azından şimdilik. Ayrıca yaşam koşullarımızdan kesinlikle şikâyetçi olamayız. Evler birinci sınıf. Juanita ve benim evle dükkânda bize yardımcı olacak bir Lincoln robotumuz bile var.”</p>

  <p>Ellie konuşmayı dikkatle izliyordu. Bir gece önce, annesinden Benjy ile birlikte kasabada gezmek için izin istediği zaman annesinin söyledikleri aklına geldi. “Elbette canım,” demişti Nicole. “Fakat herhangi biri sizin Wakefield olduğunuzu anlar ve sorular sormaya başlarsa, onlarla konuşmayın. Nazik davranın ve en kısa zamanda eve dönün. Mr. Macmillan, deneyimlerimizle ilgili olarak henüz ISA personeli dışındakilerle konuşmamızı istemiyor.”</p>

  <p>Ellie porselen bibloları inceleyip, Mr. Murillo ile Travis adındaki adamın konuşmalarını dikkatle izlerken, Benjy kendi başına dolaşıyordu. Ellie, onun yanında olmadığını görünce paniğe kapıldı.</p>

  <p>Ellie dükkanın arka tarafından haşin bir sesin, “Neye bakıyorsun, ahbap?” dediğini duydu.</p>

  <p>“Saçı çok gü-zel,” diye Benjy yanıtladı. Vücuduyla yolu kapatmış olduğu için bir adamla karısının ilerlemesine engel oluyordu. Gülümsedi ve elini kadının şahane sarı saçlarına doğru uzattı. “Dokunabilir miyim?” diye sordu.</p>

  <p>“Sen deli misin… Elbette hayır… Şimdi çekil yolum …”</p>

  <p>Kadın kocasının elini, Benjy’yi itmeden tutarak “Jason, sanırım özürlü,” dedi yavaşça.</p>

  <p>O anda Ellie kardeşinin yanına geldi. Adamın kızgın olduğunu fark etti, fakat ne yapacağını bilmiyordu. Benjy’yi omzundan dürttü. “Bak Ellie,” diye heyecandan dili sürçen Benjy bağırdı. “Şu gü-zel sa-rı saçlara bak.”</p>

  <p>“Şu gerzek senin arkadaşın mı?” diye uzun boylu adam Ellie’ye sordu.</p>

  <p>Ellie zorlukla, “Benjy benim kardeşimdir,” dedi.</p>

  <p>“Tamam, onu buradan götür… karımı rahatsız ediyor.”</p>

  <p>Ellie cesaretini toplayarak, “Bayım,” dedi, “kardeşim kimseye zarar vermek istemedi. Şimdiye kadar hiç böyle uzun sarı saçları yakından görmedi.”</p>

  <p>Adamın yüzü öfke ve şaşkınlıkla buruştu, “Neee?” dedi. Karısına baktı. “Bu ikisi nedir böyle? Birisi salak diğeriyse…”</p>

  <p>Arkalarından tatlı bir kadın sesi adamın sözünü kesti, “Siz Wakefieldların çocuklarından ikisi değil misiniz?”</p>

  <p>Üzgün Ellie arkaya döndü. Mrs. Murillo, çocuklarla adamın arasına girdi. Seslerin yükseldiğini duyunca, kocasıyla birlikte dükkânı geçerek onların yanına gelmişlerdi. “Evet, bayan,” dedi Ellie yavaşça. “Evet, öyle.”</p>

  <p>Jason adındaki adam sordu. “Yani bunlar dış uzaydan gelen çocuklardan ikisi mi?”</p>

  <p>Ellie, Benjy’yi çabucak dükkânın kapısına çekmeyi başarmıştı. İkisi kapıdan çıkmadan önce, “Çok üzgünüz,” dedi. “Kimseyi rahatsız etmek istememiştik.”</p>

  <p>Ellie kapı arkalarından kapanırken birinin, “Ucubeler,” dediğini duydu.</p>

  <div>
    <br/>
  </div>

  <p class="yildiz"><b>* * *</b></p>

  <div>
    <br/>
  </div>

  <p>Gene yorucu bir gün daha olmuştu. Nicole bitkindi. Aynanın önünde durarak yüzünü yıkadı. Richard yatak odasından, “Kasabada Ellie ve Benjy’nin başlarından tatsız bir olay geçmiş,” diye seslendi. “Bana fazla bir şey anlatmadılar.”</p>

  <p>Nicole o gün on üç uzun saat, Niña yolcularını hazırlamaya yardımcı olmuştu. Nicole, Kenji Watanabe ve diğerleri ne kadar çok çalışırlarsa çalışsınlar, sanki kimseyi mutlu edemiyorlardı ve her zaman yapılması gereken yeni işler ortaya çıkıyordu. Nicole, ISA’nın yiyecek, yaşanacak yer ve çalışma bölgeleriyle ilgili kurallarını açıkladığı zaman, yeni kolonicilerin çoğu açıkça ters davranıyorlardı.</p>

  <p>Nicole’ün birçok günü yetersiz uykuyla geçmişti. Gözlerinin altındaki torbalara baktı. <i>Fakat Santa Maria gelmeden, bu grupla işimizi bitirmeliyiz,</i> dedi kendine, <i>onlar daha sorunlu olacaklar.</i></p>

  <p>Nicole yüzünü bir havluyla silerek Richard’ın pijamalarıyla oturduğu yatak odasına geçti. Richard’a “Günün nasıl geçti?” diye sordu.</p>

  <p>“Fena değil… Aslında oldukça ilginç… Yavaş fakat sağlam bir şekilde, insan mühendisler, Einsteinlara alışmaya başladılar.” Durakladı, “Ellie ve Benjy’le ilgili olarak söylediklerimi duydun mu?”</p>

  <p>Nicole içini çekti. Richard’ın ses tonundan gerçek mesajı almıştı. Bitkin halde olmasına karşın, yatak odasından çıkarak koridorda ilerledi.</p>

  <p>Ellie çoktan uyumuştu, fakat Benjy, Patrick’le paylaştıkları odada hâlâ uyanıktı. Nicole, Benjy’nin yanında oturarak elini tuttu. “Mer-ha-ba an-ne,” dedi çocuk.</p>

  <p>“Richard amcan Ellie’yle birlikte bugün öğleden sonra kasabaya indiğinizi söyledi,” dedi Nicole büyük oğluna.</p>

  <p>Çocuğun yüzü birkaç saniye için acıyla kırıştı ve sonra kayboldu, “Evet an-ne,” dedi.</p>

  <p>Patrick odanın diğer ucundan, “Ellie bana tanındıklarını ve yeni kolonicilerden birinin onları bazı isimlerle çağırdığını söyledi,” diye seslendi.</p>

  <p>Nicole hâlâ Benjy’nin elini tutup okşarken, Benjy’ye “Bu doğru mu canım?” diye sordu.</p>

  <p>Çocuk, başıyla zor fark edilebilir bir şekilde onayladıktan sonra sessizce annesini süzdü. Birden gözleri yaşlarla dolarak, “Gerzek nedir an-ne?” dedi.</p>

  <p>Nicole Benjy’yi kollarıyla sararak, “Bugün birisi sana gerzek mi dedi?” diye yavaşça sordu.</p>

  <p>Benjy onayladı. “Bu sözcüğün belirli bir anlamı yoktur,” diye Nicole yanıtladı. “Farklı olan ya da yakışıksız davranan birine gerzek denebilir.” Benjy’yi yeniden okşadı. “İnsanlar bu tür kelimeleri fazla düşünmeden kullanırlar. Sana kim gerzek dediyse, hayatındaki başka olaylar nedeniyle herhalde kafası karışmıştır, sinirlidir ve sana, seni anlayamadığı için bağırmıştır… Onu rahatsız edecek bir şey yaptın mı?”</p>

  <p>“Hayır an-ne. Sadece ona kadının sarı saçlarını çok beğendiğimi söyledim.”</p>

  <p>Birkaç dakika sürdü ama Nicole sonunda porselen dükkânında neler olduğunun aslını öğrendi Benjy’nin iyi olduğuna emin olduktan sonra, Nicole Patrick’e iyi geceler öpücüğü vermek için, odanın diğer ucuna yürüdü. “Ya sen?” diye sordu. “Senin günün iyi geçti mi?”</p>

  <p>“Oldukça,” dedi Patrick. “Sadece parkta bir tek felaket yaşadım.” Gülümsemeye çalıştı. “Yeni gelen çocukların bazıları basketbol oynuyorlardı ve beni onlara katılmam için davet ettiler… Tam anlamıyla bir felakettim. Aralarından birkaçı bana güldü.”</p>

  <p>Nicole Patrick’i uzunca, sevgiyle kucakladı. Koridora çıkıp, yatak odasına doğru giderken, <i>Patrick güçlü,</i> dedi kendine. <i>Fakat onun bile yardıma ihtiyacı var.</i> Derin bir nefes aldı. Koloninin planlanmasıyla ilgili her şeye boğazına kadar battıktan sonra, kim bilir kaçıncı kez, <i>Acaba doğru mu yapıyorum?</i> diye kendine sordu. <i>Buradaki her şey için kendimi son derece sorumlu hissediyorum. Yeni Cennetin düzenli bir başlangıç yapmasını istiyorum… Fakat çocuklarımın benim daha çok boş zamanıma ihtiyaçtan var… Acaba bir denge kurmayı başarabilecek miyim?</i></p>

  <p>Nicole yanına sokulduğu zaman Richard hâlâ uyanıktı. Benjy’nin öyküsünü kocasıyla paylaştı. “Ona yardımcı olamadığım için üzgünüm,” dedi Richard. “Ama öyle şeyler vardır ki, sadece bir anne…”</p>

  <p>Nicole o kadar bitkindi ki, Richard daha lafını bitirmeden uyumuştu bile. Richard sertçe onun koluna dokundu. “Nicole,” dedi, “konuşmamız gereken bir şey daha var. Ne yazık ki, bu bekleyemez -sabah bunu konuşmak için yalnız kalamayabiliriz.”</p>

  <p>Yuvarlanarak Richard’a döndü ve soran gözlerle ona baktı. “Katie hakkında,” dedi Richard, “gerçekten, yardımına ihtiyacım var… Yarım akşam şu gençlerin tanışması için düzenlenen danslardan biri daha var -Biliyorsun geçen hafta Katie’ye gidebileceğini söyledik, ama Patrick’in de onunla gitmesi ve eve uygun bir saatte dönmesi şartıyla… İşte, bu gece onu rastlantı eseri aynanın önünde yeni bir elbiseyle gördüm. Elbise kısa ve çok açıktı. Ona elbiseyi sorup böyle sıradan bir dans için çok uygun olmadığını söylediğim zaman, birden öfkeye kapıldı. Benim ‘onu gözetlediğim’de ısrar etti ve sonra bana moda konusunda ‘umutsuz bir cahil’ olduğumu söyledi.”</p>

  <p>“Sen ne dedin?”</p>

  <p>“Onu azarladım. Bana buz gibi gözlerle bakarak hiçbir şey söylemedi. Birkaç dakika sonra, bir kelime bile söylemeden evden çıkıp gitti. Diğer çocuklarla birlikte yemeği onsuz yedik… Katie eve sen gelmeden yarım saat önce döndü. Tütün ve bira kokuyordu. Onunla konuşmak istediğim zaman, sadece ‘Beni rahat bırak,’ dedi ve sonra odasına gidip kapıyı çarparak kapattı.”</p>

  <p>Nicole, Richard’ın yanında sessizce yatarken, <i>Bundan korkuyordum,</i> diye düşündü. <i>Küçük bir kız olduğu zamanlardan beri bütün belirtiler ortadaydı. Katie çok zeki, fakat aynı zamanda bencil ve düşüncesiz…</i></p>

  <p>“Katie’ye yarın akşamki dansa gidemeyeceğini söyleyecektim,” diyordu Richard, “fakat sonradan, normal bir tanımla onun bir yetişkin olduğunu fark ettim. Ne de olsa, yönetim bürosundaki kayıt kartında yaşının yirmi dört olduğu yazıyor. Gerçekten ona bir çocuk gibi davranamayız.”</p>

  <p>Richard, diğer insanların Rama’ya ayak bastıklarından beri Katie’yle olan sorunlar hakkında konuşurken, Nicole<i>, Belki de duygusal açıdan on dördünde,</i> diye düşündü. <i>Onun için macera ve heyecandan başka şeylerin önemi yok.</i></p>

  <p>Nicole, Katie’yle birlikte hastanede geçirdikleri günü anımsadı. Niña’daki kolonicilerin gelmesinden bir hafta önceydi. Katie tüm o karmaşık tıp aygıtlarına hayran olmuş ve onların nasıl çalıştığıyla gerçekten ilgilenmişti, ancak, Nicole, üniversite açılıncaya kadar, hastanede çalışmak isteyip istemediğini Katie’ye sorduğunda, genç kadın gülmüştü. “Dalga mı geçiyorsun?” demişti kızı. “Bundan sıkıcı bir şey düşünemem. Özellikle tanışılacak yüzlerce insan varken.”</p>

  <p>Nicole içini çekerek, <i>Ne Richard’ın ne de benim yapabileceğimiz fazla bir şey yok,</i> diye düşündü. <i>Onun için üzülebilir ve ona sevgimizi sunabiliriz, fakat o, çoktan bizim tüm bilgi ve deneyimlerimizin önemsiz olduğuna karar vermiş bile.</i></p>

  <p>Yatak odası sessizdi. Nicole uzanarak Richard’ı öptü. “Yarın Katie’yle elbise hakkında konuşurum,” dedi, “fakat işe yarayacağını sanmıyorum.”</p>

  <div>
    <br/>
  </div>

  <p>Patrick okul spor salonunun duvarı önündeki katlanır bir iskemlede oturuyordu. Slow müzik bitip, geniş salonda dans etmekte olan birkaç çiftin dansı sona erince, sodasından bir yudum alarak saatine baktı. Katie ve babası kumandan Macmillan’ın ekibi arasında olan, uzun boylu İsveçli Olaf Larsen, kol kola Patrick’in yönüne yürümeden önce kısaca öpüştüler.</p>

  <p>Çift Patrick’in yanına geldiğinde Katie, “Olaf ve ben bir sigara ve viski içmek için dışarıya çıkıyoruz,” dedi. “Neden sen de bizimle gelmiyorsun?”</p>

  <p>“Zaten geç kaldık Katie,” dedi Patrick. “Yanında evde olacağımızı söylemiştik.”</p>

  <p>İsveçli, Patrick’in sırtına küçümser bir tavırla vurarak, “Haydi oğlum,” dedi. “Rahatla biraz. Kız kardeşinle ben hoş vakit geçiriyoruz.”</p>

  <p>Olaf zaten sarhoştu. Temiz yüzü içki ve dans nedeniyle kızarmıştı. Odanın diğer tarafını işaret ederek, “Şu kızıl saçlı, beyaz elbiseli ve iri göğüslü kızı görüyor musun?” diye sordu. “İsmi Bedı ve oldukça hızlıdır. Bütün gecedir onu dansa kaldırmanı bekliyor. Seni tanıştırmamı ister misin?”</p>

  <p>Patrick başını sallayarak, “Bak Katie,” dedi. “Gitmek istiyorum. Burada oturup sabırla…”</p>

  <p>“Yarım saat daha benim bebek kardeşim,” diye Katie onun sözünü kesti. “Kısa bir süre için dışarı çıkacağım, sonra biraz dans etmek için geriye döneceğim. Bunlardan sonra gideriz. Tamam mı?” Patrick’i yanağından öperek Olafla kapıya yürüdü. Spor salonunun ses sisteminde hızlı bir parça çalmaya başlamıştı. Genç çiftlerin, müziğin müthiş ritmine ayak uydurmalarını Patrick hayranlıkla izledi. Dans pistinin çevresinde yürümekte olan genç bir adam, “Sen dans etmiyor musun?” diye ona sordu.</p>

  <p>“Hayır,” dedi Patrick. “Hiç denemedim.”</p>

  <p>Genç adam Patrick’i tuhaf bir bakışla süzdü. Sonra durarak gülümsedi. “Elbette,” dedi, “Sen Wakefieldlardan birisin… Merhaba, adım Brian Walsh, Amerika Birleşik Devletleri’nin orta bölgesinden, Wisconsin’denim. Ailem, üniversiteyi kurması gereken insanlar.”</p>

  <p>Patrick, Katie’yle birlikte dansa geldikleri birkaç saattir, Katie dışında kimseyle birkaç kelimeden fazla konuşmamıştı. Memnuniyetle Brian Walsh’la el sıkıştı ve ikisi birkaç dakika tatlılıkla çene çaldılar. Ailesi, Lowell Kolonisi’ne seçildiği için, bilgisayar mühendisliği dalındaki üniversite eğitimi yarıda kalmış olan Brian, yirmi yaşındaydı ve ailenin tek çocuğuydu.</p>

  <p>Birbirlerine karşı biraz daha rahatladıktan sonra Brian, “Söyle bana,” dedi, “Düğüm gerçekten var mı? Yoksa bu, ISA’nın uydurduğu bir saçmalık mı?”</p>

  <p>Patrick böyle şeyleri konuşmaması gerektiğini unutarak, “Hayır,” dedi. “Düğüm gerçekten var. Babam orasının dünyadışı işlem istasyonu olduğunu söylüyor.”</p>

  <p>Brian rahatça güldü. “Yani, Sirius yakınlarında bir yerde bilinmeyen bir üstün ırk tarafından inşa edilmiş dev bir üçgen mi var? Amacı da uzayda yolculuk yapan diğer yaratıkları inceleyip onlara yardım etmek mi? Vay be. Bu işittiğim en inanılmaz öykü. Aslında, açık toplantıda annenin bize anlattıklarının hepsi inanılmaz şeylerdi. Ancak, kabul ediyorum ki, bu uzay istasyonunun varlığı ve robotların teknolojik düzeyi onun öyküsünü daha akla yakın bir hale sokuyor.”</p>

  <p>“Annemin söylediği her şey doğruydu,” dedi Patrick. “En olağanüstü öykülerin bazıları kasıtlı olarak anlatılmadı. Örneğin, annem, köpükler çıkartarak konuşan, pelerinli bir yılan balığıyla konuşmuş. Ayrıca…” Patrick Nicole’ün uyarılarını hatırlayarak konuşmasını kesti.</p>

  <p>Brian büyülenmişti, “Pelerinli yılan balığı mı?” dedi. “Onun ne dediğini annen nasıl anlamış?”</p>

  <p>Patrick saatine baktı. “Özür dilerim, Brian,” dedi birden, “buraya kız kardeşimle geldim ve onunla buluşmuş olmam gerek…”</p>

  <p>“Şu gerçekten kısacık, ufak kırmızı elbiseyi giyen kız kardeşin mi?”</p>

  <p>Patrick başını salladı. Brian kolunu yeni arkadaşının omzuna doladı. “Sana bir öğüt vereyim mi?” dedi. “Birinin kız kardeşinle konuşması gerek. Erkek çocukların arasındaki davranışı, çoğu insanın onun kolay bir kız olduğunu düşünmesine neden oluyor.”</p>

  <p>“Katie böyledir işte,” dedi Patrick savunarak. “Şimdiye kadar aile dışında hiç başkalarıyla birlikte olmadı.”</p>

  <p>Brian omzunu silkerek, “Affedersin,” dedi. “Ne de olsa benim üstüme vazife değil… Şey, ara sıra beni ara. Konuşmamızdan çok memnun kaldım.”</p>

  <p>Patrick, Brian’a veda ederek kapıya yürümeye başladı. Katie neredeydi? Neden spor salonuna geri gelmemişti?</p>

  <p>Dışarı çıktıktan saniyeler sonra Katie’nin yüksek kahkahalarım duydu. Katie, oyun alanında üç erkekle birlikte duruyordu. Biri Olaf Larsen’di. Hepsi sigara içiyorlar, gülüyorlar ve elden ele dolaştırdıkları bir şişeden içki içiyorlardı.</p>

  <p>Bıyıklı, esmer bir genç, “O zaman senin en sevdiğin pozisyon hangisi?” diye sordu.</p>

  <p>Katie gülerek, “Oh,” dedi, “Üstte olmayı seviyorum.” Şişeden bir yudum içti. “Bu şekilde kontrol bende oluyor.”</p>

  <p>Adı Andrew olan adam, “Bana göre hoş,” dedi, kıkırdayarak elini Katie’nin kalçasına koydu. Katie hâlâ gülerken onu itti. Birkaç saniye sonra, Patrick’in yaklaştığını gördü.</p>

  <p>“Gel buraya bebek kardeşim,” diye bağırdı. “Şu içtiğimiz bok dinamit gibi.”</p>

  <p>Katie’ye iyice yaklaşmış olan üç adam, Patrick onlara doğru gelirken biraz geriye çekildiler. Patrick oldukça zayıf ve fazla gelişmemiş olmasına karşın, boyu zayıf ışıkta etkileyici bir görüntüye neden olmuştu.</p>

  <p>Yanlarına geldiği zaman uzatılan içki şişesini reddederek, “Artık ben eve gidiyorum, Katie,” dedi. “Senin de benimle birlikte gitmen gerektiğini düşünüyorum.”</p>

  <p>Andrew güldü. “Larsen yanındaki amma da parti kızıymış ha,” dedi alaycı bir tavırla, “yanında refakatçı olarak küçük kardeşini de getirmiş.”</p>

  <p>Katie’nin gözleri öfkeyle parladı. Şişeden bir yudum daha içtikten sonra, Andrew’i kendine çekip, vücudunu ona sıkıca bastırarak, dudaklarından vahşi bir şekilde öptü.</p>

  <p>Patrick utanmıştı. Andrew, Katie’nin öpüşüne karşılık verirken, Olaf ve üçüncü adam neşeyle bağrıştılar ve ıslık çaldılar. Yaklaşık bir dakika sonra Katie geri çekildi. Gözleri hâlâ öpmüş olduğu adama dikili bir halde, “Şimdi gidelim, Patrick,” dedi. “Sanırım bir gece için bu kadarı yeterli.”</p>
</body>
</html>