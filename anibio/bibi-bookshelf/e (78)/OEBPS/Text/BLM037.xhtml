<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/mandos.css" type="text/css" rel="stylesheet"/>
</head>

<body>
  <h2>3</h2>

  <p>Nicole, kahvaltı masasının ucundan kocasına bakarak, “Böyle sonsuza kadar somurtacak mısın?” diye sordu. “Ayrıca şu ana kadar korkunç bir şey de olmadı. Hava çok güzel.”</p>

  <p>“Bence öncekinden daha iyi, Richard amca,” dedi Patrick. “Üniversitede bir kahramansın -hatta bazı öğrenciler senin yarı uzaylı olduğunu düşünüyor.”</p>

  <p>Richard gülümsemeyi başardı. “Hükümet benim öğütlerime uygun davranmıyor, “ dedi alçak bir sesle, “ve Kartal’ın uyarılarına da kulak asmıyor. Mühendislik bürosunda çalışanların bazıları, Kartal’ın hologramını benim yaptığımı söylüyorlar. Bunu düşünebiliyor musunuz?”</p>

  <p>“Kenji, kendisine anlattıklarına inanıyor sevgilim.”</p>

  <p>“O zaman neden o hava uzmanlarının tepki komutlarının gücünü artırmasına izin veriyor? Uzun vadeli sonuçları tahmin etmeleri imkânsız.”</p>

  <p>“Seni kaygılandıran nedir, baba?” diye Ellie sordu.</p>

  <p>“Bu kadar büyük hacimde bir gaz kütlesiyle uğraşmak, çok karmaşık bir işlemdir Ellie ve her şeyden önce Yeni Cennet’in altyapısını inşa eden dünyadışılara büyük saygım var. Karbondioksit ve küçük parçacıkların yoğunlaşmasının kesinlikle belirli bir düzeyin altında tutulması konusunda ısrarlı olanlar onlardı. Bir şeyler biliyor olmalılar.”</p>

  <p>Patrick’le Ellie kahvaltılarını bitirdiler ve izin istediler. Birkaç dakika sonra, çocuklar evden çıktıktan sonra, Nicole masanın çevresinden dolanarak ellerini Richard’ın omuzlarına koydu. “Patrick ve Ellie’yle, Albert Einstein’ı konuştuğumuz geceyi hatırlıyor musun?”</p>

  <p>Richard kaşlarını kaldırarak Nicole’e baktı.</p>

  <p>“O gece, daha sonra, yataktayken, Einstein’ın madde ve enerji arasındaki ilişkiyi keşfetmesinin ‘korkunç’ bir şey olduğunu, çünkü bunun nükleer silahların varlığına yol açacağını söylemiştim… Yanıtını hatırlıyor musun?”</p>

  <p>Richard başını salladı.</p>

  <p>“Bana Einstein’ın, tüm yaşamını bilgi ve gerçeğin aranmasına adamış bir bilim adamı olduğunu söylemiştin. ‘Hiçbir bilgi korkunç olamaz, ancak bu bilgiyi kullanarak başka insanların yaptıkları şeyler korkunç olabilir,’ demiştin.”</p>

  <p>Richard gülümsedi. “Şu hava konusuyla ilgili olarak duyduğum sorumluluk hissini azaltmaya mı çalışıyorsun?”</p>

  <p>“Belki,” dedi Nicole. Uzanarak onu dudaklarından öptü. “Senin, bugüne kadar yaşamış en zeki ve en yaratıcı insanlardan biri olduğunu biliyorum ve koloninin bütün yükünü de omuzlarında taşıdığını görmek hoşuma gitmiyor.”</p>

  <p>Richard onu hissedilebilir bir arzuyla öptü. “Benjy uyanmadan bu işi bitirebilir miyiz?” diye fısıldadı. “Bugün okulu yok ve dün gece geç saatlere kadar oturdu.”</p>

  <p>Nicole cilveli bir gülüşle, “Belki,’’ dedi. “Hiç olmazsa deneriz. İlk davam saat ondan sonra.”</p>

  <div>
    <br/>
  </div>

  <p>Eponine’in Merkez lisesindeki son sınıf dersi olan “Sanat ve Edebiyat”, kolonicilerin en azından geçici olarak geride bıraktıkları kültürlerinin birçok bölümünü içeriyordu. Eponine, çok kültürlü ve seçmeli bir sürü kaynağı kapsayan, öğrencilerinin de ilgi çekici buldukları belirli bir konuda bağımsız çalışma yapmaya teşvik eden, temel bir ders programı izlemişti. Gerçi, öğretiminde her zaman bir ders planı ve bir kitap konusu bulunuyorsa da, Eponine, her dersini öğrencilerinin ilgilerine göre biçimlendiren bir öğretmendi.</p>

  <p>Eponine, Victor Hugo’nun “Sefiller”inin o güne kadar yazılmış en büyük roman ve kendisinin doğup büyüdüğü şehir Limoges’dan olan Pierre Augusto Renoir’ın da o güne kadar yaşamış en iyi ressam olduğunu düşünüyordu. İki vatandaşının yapıtlarını ders programına koymuş, fakat diğer kaynak konularda, diğer ülkelerin kültürlerinin temsil edilmesi hususunda da dürüst davranmıştı.</p>

  <p>Kawabata biotları her yıl ona sınıf piyesini hazırlamakta yardımcı olduklarından, gerçek Kawabata romanları, <i>Bin Turna ve Karlar Ülkesi</i>’ni Japon edebiyatının örnekleri olarak kullanması doğaldı. Şiir konusundaki üç hafta, Frost’dan Rilke’ye, ondan da Ömer Hayyam’a kadar uzanmıştı. Ancak, sadece Yeni Cennet’in her yerinde Garcia biotları olmasından dolayı değil, aynı zamanda Benita Garcia’nın şiirleri ve hayatı da gençleri büyülediğinden, şiir üzerindeki odaklanma Benita Garcia üstünde olmuştu.</p>

  <p>Pozitif RV-41 antikoru taşıdığı test sonucu ortaya çıkıp, kırmızı kol bandı takması talep edilen yıl, Eponine’in son sınıfında on bir öğrencisi vardı. Test sonuçları okul yönetimini zor bir açmazla karşı karşıya bırakmıştı. Her ne kadar okul müdürü, çoğunluğu Hakone’dan olan bir grup çığırtkan velinin, Eponine’in liseden “atılması” için yaptıkları girişimlere cesaretle karşı koymuşsa da, sonunda o ve ekibi, kolonideki bir tür isteriye, Eponine’in son sınıf dersini seçmeli ders yaparak, boyun eğmek zorunda kalmışlardı. Sonuçta Eponine’in sınıfındaki öğrenci sayısı, önceki iki yıla oranla çok azalmıştı.</p>

  <p>Ellie Wakefield, Eponine’in en gözde öğrencisiydi. Genç kadının, Düğüm’den güneş sistemine yaptığı yolculukta yıllarca uyuması nedeniyle, büyük bir bilgi açığı olmasına karşın, doğal zekâsı ve öğrenmeye karşı açlığı, onu sınıfın neşe kaynağı haline getirmişti. Eponine, sık sık Ellie’den bazı özel ödevler yapmasını istiyordu. Richard’ın kızıyla kolonideki hava kontrol çalışmaları hakkındaki kaygılarını konuştuğu günün sabahı, sınıf Benita Garcia’yla ilgili çalışmalara başlamış ve Ellie’den, Meksikalı kadının henüz genç kızken yazmış olduğu, Garcia’nın ilk kitabı olan <i>Meksikalı Bir Kızın Düşleri</i>’nden bir şiiri ezberden söylemesi istenmişti. Ellie şiirini okumaya başlamadan önce Eponine, gençlerin hayal gücünü, Benita’nın hayatı üstüne kısa bir konuşmayla canlandırmak istedi.</p>

  <p>Eponine, eğitimle ilgili tüm işlerde kendisine yardımcı olan, köşede hareketsiz bekleyen, Garcia biotunu başıyla işaret ederek, “Gerçek Benita Garcia, yaşamış olan en şaşırtıcı kadınlardan biriydi,” dedi. “Şair, kozmonot, politik lider, gizemci -yaşamı hem o zamanın tarihinin bir yansıması, hem de herkes için bir esin kaynağıydı.</p>

  <p>“Babası, ülkenin sanatsal ve politik kalbinden uzak bir yerde, Meksika’nın Yucatán eyaletinde büyük bir toprak sahibiydi. Maya bir anne ve daha yaşlı bir babanın tek kızıydı. Çocukluğunun büyük kısmını, Uxmal’daki harikulade Puuc Maya harabeleri yakınındaki aile çiftliğinde geçirmişti. Küçük bir kız olarak Benita, sık sık bin yaşındaki tören merkezinin piramitleri arasında oynamıştı.</p>

  <p>“Başından itibaren Benita yetenekli bir öğrenciydi. Fakat onu sınıf arkadaşlarından gerçekten ayıran özelliği, onun hayal gücü ve ateşli doğasıydı. Benita ilk şiirini dokuz yaşındayken yazmıştı ve eyalet merkezi Merida’daki Katolik yatılı okulunda okuduğu, on beş yaşında olduğu günlerde iki şiiri, tanınmış bir dergi olan <i>Diario de Mexico</i>’da yayınlanmıştı.</p>

  <p>“Ortaokulu bitirdikten sonra, Benita öğretmenlerini ve ailesini şaşırtarak, kozmonot olmak istediğini açıkladı. 2129’da Colorado’daki Uzay Akademisi’ne kabul edilen ilk Meksikalı kadındı. Dört yıl sonra mezun olduğu zaman, uzay çalışmalarında büyük kesintiler olmaya başlamıştı. 2134’deki krizden sonra Dünya, Büyük Kargaşa diye bilinen buhran devresine girmişti ve fiilen tüm uzay araştırmaları durmuştu. Benita, ISA tarafından 2137’de zorunlu olarak işten çıkarılmış ve kendisinin uzay meslek yaşamının sona erdiğini düşünmüştü.</p>

  <p>“2144’te gezegenlerarası ulaşım kruvazörlerinin sonuncusu, <i>James Martin</i>, Mars’tan Dünya’ya, çoğu Mars kolonilerinden kadın ve çocuklardan oluşan yolcularıyla gelirken arızalanmıştı. Uzay aracı zorlukla Dünya çevresinde yörüngeye girmişti ve tüm yolcuların kesin olarak öleceği sanılmıştı. Benita Garcia ve kozmonot takımından üç arkadaşı aceleyle bir kurtarma gemisi hazırlamışlar ve tüm zamanların en harikulade uzay görevini başararak, yolcuların yirmi dördünü kurtarmışlardı…”</p>

  <p>Ellie’nin zihni Eponine’in anlatısından hızla ayrılarak, Benita’nın kurtarma görevinin kim bilir ne kadar heyecanlı olduğunu düşündü. Benita, Dünya’daki bir görev kontrole cankurtaran hattıyla bağlı olmadan, uzay aracını el kumandasıyla uçurmuş ve başkalarını kurtarmak için hayatını tehlikeye atmıştı. Bir insan kendi türü için bundan büyük fedakârlık yapabilir miydi?</p>

  <p>Ellie, Benita Garcia’nın özgeciliğini düşünürken, zihnine birden annesinin görüntüsü geldi. Nicole’ün resimlerinin hızlı bir montajı. Önce, Ellie annesini yargıç kılığıyla Senato önünde rahatça konuşurken gördü. Sonra, Nicole, gece geç saatlerde çalışma odasında babasının boynunu ovuyor, her gün sabırla Benjy’ye okuma öğretiyor, parktaki bir tenis maçı için Patrick’le beraber bisiklet sürüyor, ya da Linc’e akşam yemeğine ne hazırlayacağını söylüyordu. Son görüntüde Nicole, gecenin geç saatinde Ellie’nin yatağının kenarında oturmuş, onun sevgi hakkındaki sorularını yanıtlıyordu. <i>Benim kahramanım annem,</i> diye Ellie birden farkına vardı. <i>O da tıpkı Benita gibi kendini düşünmeyen bir insan.</i></p>

  <p>“…kendinizi yatılı okuldan eve tatil için gelmiş, Uxmal’daki Büyücü Tapınağı’nın merdivenlerini yavaş yavaş tırmanmakta olan, on altı yaşında genç bir Meksikalı kızın yerine koyun. Aşağıda, çoktan ısınmış olan bahar sabahında, iguanalar kayalıklar ve harabelerin arasında oynuyorlar..”</p>

  <p>Eponine, Ellie’ye işaret etti. Şiirinin zamanı gelmişti. Oturduğu yerden kalkarak okudu.</p>

  <div>
    <br/>
  </div>

  <p>“Sen her şeyi gördün yaşlı kertenkele </p>

  <p>Gördün sevinçlerimizi, gözyaşlarımızı </p>

  <p>Kalplerimizin hayallerle</p>

  <p>Ve korkunç arzularla dolu olduğunu.</p>

  <p>Ya bu hiç değişmez mi?</p>

  <p>Benim yerli annemin annesi de </p>

  <p>Bu basamaklarda oturup </p>

  <p>Bin yıl önce</p>

  <p>Sana kimseye anlatmadığı, paylaşamayacağı </p>

  <p>Tutkularını anlattı mı?</p>

  <p>Geceleri yıldızlara bakar </p>

  <p>Kendimi aralarında görmeye cüret ederim </p>

  <p>Kalbim bu piramitlerin üstünde yükselir, </p>

  <p>Serbestçe girer, girebileceği her şeyin içine,</p>

  <p>Evet, Benita, der iguanalar bana,</p>

  <p>Evet, sana ve yıllar önceki özlem dolu rüyaları </p>

  <p>Sende gerçekleşecek olan </p>

  <p>Annenin annesine.”</p>

  <div>
    <br/>
  </div>

  <p>Ellie bitirdiği zaman, yanakları düşen sessiz yaşlardan pırıldıyordu. Öğretmeni ve arkadaşları, herhalde onun, şiir ve Benita Garcia’yla ilgili konuşma nedeniyle duygulandığını sanıyorlardı. Fakat onlar, Ellie’nin o anda duygusal bir uyanış yaşadığını ve annesine karşı sevgi ve saygısının gerçek derinliğini de o anda keşfettiğini hiç anlayamazlardı.</p>

  <div>
    <br/>
  </div>

  <p>Okul için provaların son haftasıydı. Eponine, eski bir yapıt olan yirminci yüzyıl Nobel ödüllü, Samuel Beckett’in <i>Godot’yu Beklerken</i>’ini seçmişti; çünkü konusu, Yeni Cennet’teki yaşamla çok ilgiliydi. İki ana karakter, oyun boyunca yırtık pırtık elbiseler giyen Ellie Wakefield ve, fırlatılmadan bir ay önce koloni kontenjanına eklenen “sorunlu” gençlerden biri olan, on dokuz yaşındaki yakışıklı bir genç, Pedro Martinez tarafından oynanıyordu.</p>

  <p>Eponine, Kawabatalar olmasa bu oyunu ortaya çıkaramazdı. Biotlar, setleri ve kostümleri tasarımlayıp yaratrnışlar, ışıkları kontrol etmişler ve hatta Eponine’in bulunamadığı zamanlarda provaları bile yönetmişlerdi. Okulda toplam dört Kawabata vardı ve üç tanesi temsilden önceki altı hafta boyunca Eponine’in emri altındaydı.</p>

  <p>Eponine, sahnedeki öğrencilerine yaklaşırken, “Aferin,” dedi. “Bu günlük son verelim.”</p>

  <p>“Miss Wakefield,” dedi, Kawabata 052, “sözcüklerinizin bazılarının tam olarak doğru olmadığı üç yer vardı,” dedi. “Şöyle başlayan konuşmanızda…”</p>

  <p>Eponine sözünü kesip elini hafifçe sallayarak onu uzaklaştırırken, “Bunu kendisine yarın söylersin,” dedi, “o zaman daha iyi anlar.” Sonra küçük gruba döndü. “Herhangi bir soru var mı?”</p>

  <p>Pedro Martinez tereddütle, “Bunu daha önce de konuşmuş olduğumuzu biliyorum Miss Eponine,” dedi, “fakat yeniden konuşmamızın benim için iyi olacağını düşünüyorum… bize Godot’nun bir kişi olmadığını, onun daha çok bir kavram veya bir hayal olduğunu söylemiştiniz… yani hepimiz bir şeyler bekliyoruz… Üzgünüm ama tam olarak neyi beklediğimizi anlayamadım…”</p>

  <p>Birkaç saniye sonra Eponine, “Tüm oyun, yaşamın anlamsızlığı üzerine bir yorum,” dedi. “Gülüyoruz çünkü sahnedeki o berduşlarda kendimizi görüyoruz, konuşmaya başladıkları zaman kendi sözlerimizi duyuyoruz. Burada Beckett’ın yakalamış olduğu şey, insan ruhunun temel özlemi olursa olsun, Godot her şeyi düzeltecektir. Bir şekilde hayatlarımızı değiştirecek ve bizi mutlu edecektir.”</p>

  <p>“Godot Tanrı olamaz mı?” diye Pedro sordu.</p>

  <p>“Elbette,” dedi Eponine. “Ya da bu Rama uzay aracını yapan ve Ellie’yle ailesinin kaldığı Düğüm’ü yöneten süper üstün dünyadışı yaratıklar da olabilir. Dünya’nın acılarına çare olabilecek herhangi bir yetenek veya güç, Godot olabilir. Zaten bu nedenle oyun evrensel.”</p>

  <p>Küçük toplantı salonunun arka tarafından aceleci bir ses, “Pedro,” diye bağırdı, “hâlâ bitmedi mi?”</p>

  <p>“Bir dakika Mariko,” diye genç adam yanıtladı. “İlginç bir şey konuşuyoruz. Neden sen de bize katılmıyorsun?”</p>

  <p>Japon kızı kapı girişinden ayrılmayarak, “Hayır,” dedi kaba bir ifadeyle. “istemiyorum -haydi, şimdi gidelim.”</p>

  <p>Eponine gruba dağılabileceklerini söyleyince, Pedro sahneden aşağıya adadı. Genç adam hızla kapıya giderken, Ellie hocasının yanına geldi.</p>

  <p>“Onun böyle davranmasına neden izin veriyor?” diye Ellie yüksek sesle düşündü.</p>

  <p>Eponine omuzlarını silkerek, “Bana sorma,” dedi. “İnsan ilişkileri konusunda hiç de iyi bir uzman değilim.”</p>

  <p>Bir gece, provadan sonra Mariko’nun Ellie ve kendisine, sanki böceklermiş gibi, nasıl davrandığını hatırlayan Eponine, <i>Bu Kobayashilerin kızı bir bela,</i> diye düşündü, <i>Erkekler bazen çok aptal oluyorlar.</i></p>

  <p>“Eponine,” diye Ellie sordu, “ailemin kostümlü provaya gelmelerinde sence bir sakınca var mı? Beckett babamın en sevdiği oyun yazarlarından biridir ve…”</p>

  <p>“Çok iyi olur,” diye Eponine yanıtladı. “Ailen her zaman gelebilir. Ayrıca, onlara teşekkür de etmek istiyorum…”</p>

  <p>Odanın diğer ucundan genç bir erkek sesi, “Miss Eponine,” diye bağırdı. Bu, Eponine’e bir öğrenci aşkı duyan Derek Brewer’di. Derek ona doğru birkaç adım koşarak yeniden bağırdı. “Haberleri duydunuz mu?”</p>

  <p>Eponine başını salladı. Derek’in çok heyecanlı olduğu belliydi. “Yargıç Mishkin kol bantlarının anayasaya aykırı olduğuna karar verdi!”</p>

  <p>Eponine’in bu bilgiyi kavrayabilmesi birkaç saniye sürdü. O ana kadar, Eponine’e bu haberi ilk kendisi verdiği için çok mutlu olan Derek de yanına gelmişti. Eponine, “Emin… Emin misin?” diye sordu.</p>

  <p>“Az önce büroda haberi radyoda dinledik.”</p>

  <p>Eponine koluna, nefret ettiği kırmızı kol bandına uzandı. Derek ve Ellie’ye bakarken, hızlı bir hareketle bandı kolundan çekip çıkardı ve havaya fırlattı. Bandın havada bir kavis çizip yere düşmesini izleyen gözleri yaşlarla doluydu.</p>

  <p>“Teşekkür ederim, Derek,” dedi.</p>

  <p>Birkaç saniye sonra Eponine, genç kolların kendisini kucakladığını hissetti. Ellie yumuşak bir sesle, “Tebrikler,” dedi.</p>
</body>
</html>