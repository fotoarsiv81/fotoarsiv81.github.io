<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/mandos.css" type="text/css" rel="stylesheet"/>
</head>

<body>
  <h2>5</h2>

  <p>19 HAZİRAN 2201</p>

  <div>
    <br/>
  </div>

  <p>Kelime bilgim son birkaç gündür yaşadığım deneyimleri anlatmaya yeterli değil. Örneğin şaşırtıcı kelimesi, sarnıçta bulunduğumuz uzun saatlerin ne kadar olağandışı olduğunu gerçek anlamda anlatmaya yetmez. Hayatımda buna biraz uzaktan benzeyen deneyimlerin ikisi de bazı katalizör kimyasallar aldıktan sonra olmuştu. Birincisi Fildişi Sahili’ndeki yedi yaşımdayken Poro töreni sırasında ve sonra, daha yakın bir zamanda, Rama’daki çukurun içinde Omeh’in şişesindeki sıvıyı içtikten sonra olmuştu. O iki yolculuk veya hayal, her neyse, soyutlanmış olaylardı ve süre olarak da oldukça kısaydılar. Benim sarnıcın içindeki en son oluntularım saatlerce sürdü.</p>

  <p>Kafamın içindeki dünyayı anlatmaya kendimi kaptırmadan önce, geçtiğimiz haftanın “gerçek” olaylarını size özetlemeliyim ki, sanrısal oluntular böylece bağlama oturtulabilsin. Günlük hayatımız artık devamlı yinelenen bir kalıba dönüştü. Uzay aracı manevra yapmaya devam ediyor, fakat iki ayrı şekilde: Yerin sarsılıp her şeyin oynadığı, fakat normal bir hayatın yarım yamalak yaşanabildiği “düzenli” devre ve Rama’nın çılgınca bir şekilde hızlandığı ve Richard’ın artık on bir gee’nin üstüne çıktığını tahmin ettiği, “hız üstü” devreleri.</p>

  <p>Uzay aracı hız üstünde olduğu zaman, dördümüz de sarnıcın içinde olmalıyız. Hız üstü devreleri, her yirmi yedi saat altı dakikalık devamlı yinelenen dönemde, sekiz saatin biraz altında bir süre devam ediyor. Hız üstü dönemlerinde uyulmaya niyetliyiz kesin olarak. Kapanmış olan sarnıçta, tepemizde yanmakta olan küçük ışıklar, her dönem başladıktan yirmi dakika sonra sönüyor ve sekiz saatlik dönemin bitimine beş dakika kalıncaya kadar tam bir karanlık içinde orada öyle yatıyoruz.</p>

  <p>Tüm bu çabuk hız değişimleri, Richard’a göre, Güneş’ten kaçışımızı hızlandırıyor. Eğer bu manevra dizisi büyüklük ve yön bakımından aynı kalır ve bir ay kadar devam ederse, sonunda güneş sistemimize göre ışık hızının yarısı kadar bir hızla yolculuk etmekte olacağız.</p>

  <p>Michael, dün, “Nereye gidiyoruz?” diye sordu.</p>

  <p>“Henüz söylemek için çok erken,” diye Richard yanıtladı. “Tüm bildiğimiz inanılmaz bir hızla uzaklaştığımız.”</p>

  <p>Sarnıcın içindeki sıvının sıcaklık ve yoğunluğu her dönemde dikkatle ayarlanarak şimdi tam bizimkiyle eşit hale geldi. Sonuç olarak, orada karanlıkta yattığım zaman, beni aşağıya ittiğini hafifçe hissettiğim gücün dışında hiçbir şey algılamıyorum. Aklım, her zaman bana bir hızlanma sarnıcının içinde olduğumu ve vücudumun, müthiş bir güce karşı bir tür sıvı ile yastıklandığını söylüyor, fakat algılama yokluğu, sonuçta benim vücudumun varlığına ilişkin hislerimi kaybetmeme neden oluyor. Burada da sanrılar başlıyor. Bu, sanki normal işleyişim için beynime bazı normal duyusal verilerin gerekli olması gibi. Eğer ses, görüntü, tat, koku ve acı gibi duyular beynime ulaşmazsa, beynimin çalışmaları düzensiz oluyor.</p>

  <p>İki gün önce bu şaşırtıcı olayları Richard ile konuşmaya çalıştım, fakat bana sanki deliymişim gibi baktı. Hiç sanrılanmamıştı. Zamanını, “alacakaranlık kuşağında” (derin bir uykuya dalma öncesinde herhangi bir duyusal veriye gerek olmayan devreye verdiği ad) matematik hesaplamalar yaparak, zihninde Dünya’nın çok farklı haritalarını çizerek, hatta en olağanüstü sevişme anlarını hatırlayarak geçiriyordu. Duyusal verilerin bile yokluğunda, kesinlikle beynini <i>idare</i> ediyor. İşte bu nedenle birbirimizden farklıyız. Aklım, vücudumun diğer hücrelerinden gelen milyarlarca birim veri parçasını çözümlemek gibi günlük işler tarafından kullanılmadığı zaman, kendi yönünü bulmak istiyor.</p>

  <p>Sanrılar genellikle, çevremi saran tam karanlığın içinde kırmızı ya da yeşil beneklerin görünmesiyle başlıyor. Benekler büyürken, çoğu kez sarı, mavi ve mor gibi diğer renklerle birleşiyorlar Her renk hızla kendi düzensiz biçimine dönüşerek görüş ekranımın her yerine yayılıyor. Görmekte olduğum şey, parlak renklerden oluşan bir kaleidoskop gibi. Alandaki hareket, yüzlerce çizgi ve benekten oluşan muazzam bir patlama oluncaya kadar hızlanıyor.</p>

  <p>Bütün bu renk cümbüşünün ortasında, her zaman belirgin bir şekil oluşuyor. Başlangıçta şekil veya şekiller çok küçük ve çok ama pek çok uzakta olduklarından ne olduğunu kesinlikle söyleyemiyorum. Görüntü yakınlaştıkça, her defasında içimdeki korku hislerini artıran gerçek üstü renkler katarak, birçok kez renk değiştiriyor. Hayallerin yarısından fazlasında görüntü sonunda kendisini, annemi de içine alacak bir şekilde değiştiriyor, ya da annemin içinde olduğunu içgüdüsel olarak sezdiğim bir çita veya dişi bir aslana dönüşüyor. Sadece seyrettiğim ve annemle etkileşime girmek için irademle bir girişimde bulunmadığım sürece, değişen görüntüde bir varlık olarak kalıyor. Ancak, eğer annemle bir yoldan bir temasa geçmeye kalkarsam, o veya onu temsil eden hayvan, beni korkunç bir terk edilmişlik duygusuyla baş başa bırakarak yok oluyor.</p>

  <p>Son sanrılarımdan birinde renk dalgaları geometrik şekillere ayrıldı ve bunlar da görüş alanım içinde tek sıra halinde yürüyen insan siluetlerine dönüştüler. Omeh, parlak yeşil bir elbise içinde bu geçit töreninin en önünde yürüyordu. Grubun en gerisinde yürüyen iki şekil de, benim gençlik kahramanlarım olan iki kadındı. Jeanne d’Arc ve Aquitaineli Eleanor. Seslerini ilk duyduğum anda geçit töreni yok oldu ve sahne anında değişti. Birden, Beavois’daki villamıza yakın olan küçük ördek gölünün üstündeki erken sabah sisi arasında küçük bir kayığın içindeydim. Korkuyla titredim ve kontrol edilemez biçimde ağlamaya başladım. Jeanne ve Eleanor sis ve dumanın arasından, bana babamın tatilini geçirmek için birlikte Türkiye’ye gittiği İngiliz Düşesi Helena ile evlenmeyeceği konusunda güvence vermek için belirdiler.</p>

  <p>Başka bir gece, açılış rengini Japonya’nın bir yerindeki garip bir tiyatro oyunu izledi. Sanrısal oyunda, her biri parlak ve etkileyici maskeler takan, sadece iki tip vardı. Batılı elbisesi giymiş ve kravat takmış olan adam şiir okudu ve dost görünüşlü maskesinin arkasından görülebilen fevkalade berrak ve iri gözleri vardı. Diğer adam onyedinci yüzyılın bir samurai savaşçısına benziyordu. Maskesi sanki sonsuzdan beri asık yüzlüydü. Beni ve daha modern giyimli meslektaşını tehdit etmeye başladı. Bu sanrının sonunda çığlık attım, çünkü iki adam sahnenin ortasında birleşerek tek kişi oldu.</p>

  <p>En güçlü sanrısal görüntülerimin bazıları sadece birkaç saniye sürüyor. İkinci ya da üçüncü gecede, ben yeşil büyük bir sekiz ayaklı örümceğe binerken, iki ya da üç saniye için, arzudan çıldırmış, çıplak vücudu titreşen mor bir renkte Prens Henry belirdi.</p>

  <p>Dünkü uyuma süresi boyunca, saatlerce hiçbir renk görünmedi. Sonra, son derece aç olduğumun farkına vardığım zaman, karanlıkta dev bir manna kavunu belirdi. Gözlerimle kavunu yemeye çalıştığım zaman, ayakları çıktı ve aceleyle kaçarak renk karmaşası içinde kayboldu.</p>

  <p>Bütün bunların bir anlamı var mı? İradem altında olmayan beynimin rastgele taşkınlarından kendim veya hayatım hakkında birşeyler öğrenebilir miyim?</p>

  <p>Rüyaların anlamı hakkındaki tartışmalar yaklaşık üç yüz yıldan beri sürmekte ve hâlâ sonuçlanmış değil. Benim bu sanrılarım, bana öyle geliyor ki, normal rüyalara oranla gerçekten daha çok sapmış görünüyorlar. Bir bakıma hayatımda yaptığım iki psikedelik yolculuğun uzaktan kuzenleri olmalı ve onları yorumlamaya çalışmak için yapılan her girişim saçma olur. Ancak bir nedenle, zihnimin bu vahşi ve birbiriyle ilişkili görünmeyen saldırılarında bazı temel gerçekler bulunduğuna hâlâ inanıyorum. Belki de insan beyninin <i>hiçbir zaman</i> rastgele biçimde hareket edebileceğini kabul etmiyorum.</p>

  <div>
    <br/>
  </div>

  <p>22 TEMMUZ 2201</p>

  <div>
    <br/>
  </div>

  <p>Dün, sonunda yer sarsılmayı bıraktı. Richard bunu tahmin etmişti. İki gün önce normal zamanda sarnıca gitmediğimiz zaman, Richard manevranın neredeyse bittiğini tahmin etmişti.</p>

  <p>Böylece, inanılmaz destancı yolculuğumuzun başka bir safhasına girdik. Kocam bize, ışık hızının yarısından daha büyük bir hızla yol aldığımızı söylüyor. Bunun anlamına göre, Dünya-Ay arası kadar bir uzaklığı her iki <i>saniyede</i> bir alıyoruz. Aşağı yukarı, yuvamız olan gezegende akşam göklerinin en parlak gerçek yıldızı olan Sirius yıldızı yönünde gidiyoruz. Eğer daha fazla manevra olmazsa, Sirius civarına önümüzdeki on iki yıl içinde ulaşacağız.</p>

  <p>Hayatımız artık bir tür dengeye girebileceği için rahatladım. Simone, sarnıçta geçirdiğimiz uzun dönemleri belirgin bir zorlukla karşılaşmadan atlatmış gibi görünüyor, fakat ben böyle bir deneyimi bir çocuğun tümüyle hasarsız atlatacağına inanamam. Onun için günlük düzeni tekrar kurmamız çok önemli.</p>

  <p>Yalnız kaldığım anlarda, sarnıçtaki ilk on gün içindeki canlı sanrılarımı hâlâ sık sık düşünüyorum. Zihnimi dolduran çılgın, renkli ve kopuk görüntüler olmadan, sonunda veri yoksunluğunun yol açtığı bir sürü “alacakaranlık kuşağı”na katlanmak zorunda kalışımdan mutluluk duyduğumu itiraf etmeliyim. Bu süre içinde aklımdan kuşku duymaya başlamıştım ve dürüst olmak gerekirse çoktan “bunalım”a girmiş durumdaydım. Sanılar birden kesilmiş olsa da, o sanrıların gücünü hatırlayışım, son birkaç haftada, sarnıcın üstündeki ışıklar ne zaman sönse, beni rahatsız etmeye devam etti.</p>

  <p>O ilk on günden sonra sadece bir kez yeni bir rüya gördüm- ve bu, normal bir uyku dönemi için, görülebilecek son derece canlı rüyalardan biriydi. Bu özel görüntünün daha öncekiler kadar belirgin olmamasına karşın, gene de, geçen yıl çukurun dibindeyken gördüğüm sanrı parçalarıyla benzerliği olduğu için aklımda kaldı.</p>

  <p>Bu son rüyam veya hayalimde, babamla birlikte, bilinmeyen bir yerde, bir açık hava konserinde, birlikte oturuyorduk. Doğulu, yaşlı ve uzun beyaz sakallı bir adam, bir tür garip bir telli çalgıyla sahnede tek başına müzik çalıyordu. Ancak, çukurun dibindeki hayalimin tersine, babamla ben birer küçük kuşa dönüşüp Fransa’daki Chinon’a uçmadık. Bunun yerine, babamın vücudu, sadece gözlerini bırakarak kayboldu. Birkaç saniye içinde üstümdeki boşlukta bir altıgen oluşturan, beş çift göz daha belirdi. Omeh’in gözlerini hemen tanıdım, anneminkileri de, fakat diğer üçünü tanımıyordum. Altıgenin kenarlarındaki gözlerin hepsi kırpışmadan, sanki bir şey anlatmak ister gibi bana bakıyorlardı. Müzik sona ermeden önce, bir tek belirgin ses duydum. Birkaç ses aynı anda “Tehlike” sözcüğünü fısıldadı.</p>

  <p>Bu sanrılarımın kaynağı neydi ve üçümüzün içinde neden sadece ben onları yaşıyordum? Richard ve Michael da duyusal veri yoksunluğu yaşamışlardı ve bazı tuhaf şekil düzenlerinin “yüzlerinin önünde” yüzdüğünü kabul ediyorlardı, fakat görüntüler hiçbir zaman tutarlı değillerdi. Eğer, varsaydığımız gibi, Ramalılarlar, alışkın olmadığımız bir ortamda uyumamıza yardımcı olmak için vücudumuzu saran ince iplikçikler kanalıyla vücudumuza bazı kimyasallar verdilerse, neden sadece ben böyle çılgın rüyalarla karşılık veriyordum?</p>

  <p>Richard ve Michael bunun yanıtının çok basit, yani benim “hiperaktif hayal gücü olan ve ilaca karşı duyarlı bir insan” olduğumu düşünüyorlardı. Onlara göre bütün açıklama bundan ibaret. Konuyu daha fazla incelemiyorlar ve “yolculuklarım” ilgili bir sürü konuyu ortaya attığımda kibar davranmalarına karşın, artık ilgili görünmüyorlar. Bu tür bir davranışı Richard’dan bekleyebilirdim, ama Michael’dan kesinlikle değil.</p>

  <p>Aslında, mantıklı General O’Toole’umuz bile, sarnıçtaki dönemlerimiz başladığından beri, tam anlamıyla kendinde değil Açıkça kendini başka şeylere kaptırmış görünüyor. Ancak bu sabah, aklında neler olup bittiği hakkında küçük bir ipucu yakalayabildim.</p>

  <p>Onu dostça sorularla birkaç dakika usandırmamdan sonra Michael sonunda, “Her zaman,” dedi yavaşça, “bilimdeki her yeni hamleyle, bilinçli olarak kabul etmesem de, Tanrı’yı yeniden tanımladım ve sınırladım. Ramalıları kendi Katolik inancımla bütünleştirmeyi başardım. Şimdi, kendimi robot bir uzay aracında, göreli hızlarla seyahat eder bulunca, Tanrı’yı bütünüyle özgür bırakmam gerektiğini görüyorum. Ancak bu şekilde O, evrendeki her parçacığın, her sürecin en yücesi olabilir.”</p>

  <p>Yakın gelecekteki yaşam mücadelem diğer uçta. Richard ve Michael derin konular üzerinde yoğunlaştılar. Richard bilim ve mühendislik dünyasında, Michael ise ruhlar dünyasında. Her birinin gerçeği kendine göre araması sonucu ortaya çıkan özendirici fikirlerden çok hoşlansam da, birinin günlük yaşamın gerekleriyle ilgilenmesi gerek. Üçümüzün de, ne de olsa, gelecek neslin aramızdaki tek temsilcisini büyüklük çağına hazırlamakta sorumluluğumuz var. Ancak, asıl ebeveyn olma görevi galiba, her zamanki gibi, bana düşüyor.</p>

  <p>Mutlulukla benimsediğim bir sorumluluk bu. Simone, kendisini emzirirken, ara verip de yüzüme ışıyan bir şekilde gülümsediği zaman, sanrılarım hakkında düşünmüyorum ve Tanrı’nın gerçekten var olup olmadığı veya Ramalıların suyu bir nükleer yakıt olarak kullanmanın bir yolunu bulup bulmadıklarının bir önemi kalmıyor. O anda önemli olan tek şey, benim Simone’un annesi olmam.</p>

  <div>
    <br/>
  </div>

  <p>31 TEMMUZ 2201</p>

  <div>
    <br/>
  </div>

  <p>Rama’ya tamamiyle bahar geldi. Manevra tamamlandığı anda buz da erime başladı. Bu arada üstümüzde sıcaklık sıfırın altında yirmi beş dereceye ulaşmış ve biz de inimizdeki ısı durumunu düzenleyen sistemin sınırına gelmeden önce dışarıdaki ısının ne kadar düşebileceği konusunda kaygılanmaya başlamıştık O günden beri sıcaklık düzgün bir şekilde, günde bir derece artıyor ve birkaç hafta içinde donma noktasını aşacağız.</p>

  <p>Artık güneş sisteminin dışında ve komşu yıldızlarla aramızı dolduran hemen hemen tam bir boşluk içindeyiz. Güneşimiz gene de göklere hakim olan tek nesne, fakat gezegenlerin hiçbiri görünmüyor. Richard, haftada bir ya da iki kez Oort Bulutu’ndaki kuyruklu yıldızlarla ilgili teleskop verileri arıyor, fakat şu ana kadar hiçbir şey göremedi.</p>

  <p>Aracımızın içini ısıtmakta olan bu ısı nereden geliyor? Michael dün ona bu soruyu sorduğu zaman, başmühendisimiz, yakışıklı kozmonot Richard Wakefield hemen yanıtladı. “O muazzam hız değişikliğini yapan aynı nükleer sistem herhalde ısıyı da üretiyor. Rama’nın iki ayrı çalışma sistemi olmalı. Bir yıldız gibi bir ısı kaynağının yakınlarında olduğu zaman, itici güç ve ısı kontrolü da dahil, bütün ana sistemlerini kapatıyor.”</p>

  <p>Michael ve ben bu son derece mantıklı açıklaması nedeniyle Richard’ı kutladık. “Fakat” diye iki gün önce ona sordum, “ortada hâlâ başka sorular var. <i>Neden</i>, örneğin, iki ayrı mühendislik sistemi var? Ve ana sistemini neden kapatıyor?”</p>

  <p>Richard her zamanki sırıtışıyla, “Bu noktada ancak tahmin yürütebilirim,” dedi. “Belki de ana sistemlerin devresel onarımlara ihtiyaçları vardır ve bu bakımlar, ancak bir dış ısı ve güç kaynağı olduğu zaman yapılabiliyordur. Rama’nın yüzeyine çeşitli biotlar tarafından nasıl bakım yapıldığını gördünüz. Belki de ana sistemlerin de bakımını yapan başka bir biot grubu daha vardır.”</p>

  <p>“Başka bir fikrim var,” dedi Michael yavaşça. “Bu uzay aracında bulunmamızın yazılmış olduğuna inanıyor musunuz?”</p>

  <p>Richard “Ne demek istiyorsun?” dedi, kaşları çatılmıştı.</p>

  <p>“Burada bulunmamızın rastlantısal mı olduğuna inanıyorsunuz? Yoksa ırkımızın doğası ve bütün olasılıklar göz önüne alınınca, insan ırkının bazı üyelerinin bu anda Rama’nın içinde olması gereken bir olay mı?”</p>

  <p>Michael’ın mantık yürütme şekli hoşuma gidiyordu. Kendisi de henüz tam anlamıyla emin olmamasına karşın, Ramalıların belki de sadece bilim ve mühendislik konularında dahi olmayabileceklerini ima etmek istiyordu. Belki aynı zamanda evrensel psikolojiyi de çok iyi biliyorlardı. Richard dinlemiyordu.</p>

  <p>“Sen şimdi bize,” diye sordum, “Ramalıların, <i>kasıtlı olarak</i> Dünya’nın yakınlarındayken, bizi bir buluşmaya çekmek için yardımcı sistemlerini kullandığını mı söylüyorsun?”</p>

  <p>Richard hemen, “Bu mantığa çok aykırı,” dedi.</p>

  <p>“Fakat Richard,” diye Michael yanıtladı, ‘bunu bir düşün. Eğer Ramalılar güneş sistemimize ışığın hatırı sayılır bir kesrine yakın bir hızla dalıp, güneşin çevresinde dönerek kendi halinde yoluna devam etseydi, bir buluşma olasılığı ne olurdu? Tümüyle sıfır. Senin de belirttiğin gibi, eğer kendimizi de o şekilde adlandırırsak, bu gemide başka ‘yabancılar’ da olabilir. Başka türlerin de Beyle bir yeteneği olduğundan kuşku…”</p>

  <p>Konuşmadaki bir duraklamadan yararlanarak erkeklere, Silindirik Deniz’in yakında alttan başlayarak erimeye başlayacağını ve hemen ardından fırtınalar ve gelgit dalgaları olacağını hatırlattım. Daha sonra hepimiz yedek yelkenli gemiyi Beta Kampı’ndan alıp getirmemiz gerektiği konusunda anlaştık.</p>

  <p>Erkeklerin buzun üstünde gidip gelmeleri on iki saatten biraz fazla sürdü. Döndükleri zaman gece olmuştu. Richard ve Michael inimize geldikleri zaman, artık çevresindekilerin tümüyle farkında olan Simone kollarını uzatarak Michael’a koştu.</p>

  <p>Michael şaka yaparak “Döndüğüm için mutlu olan birini görüyorum,” dedi.</p>

  <p>“Sadece Simone olduğu sürece,” dedi Richard. Garip bir şekilde gergin ve uzak görünüyordu.</p>

  <p>Dün gece de bu tuhaf hali devam etti. İkimiz yalnız kaldığımız zaman, “Neyin var sevgilim?” diye sordum. Hemen yanıtlamadı, o zaman yanağından öptüm ve bekledim.</p>

  <p>Sonunda, “Nedeni Michael,” dedi Richard. “Bugün, gemiyi buzda taşırken, sana âşık olduğunu fark ettim. Onu dinlemeliydin. Hep senden bahsetti. Sen kusursuz bir anne, kusursuz bir eş, kusursuz bir arkadaşsın. Hatta bana gıpta ettiğini bile kabul etti.”</p>

  <p>Richard’ı birkaç saniye okşayarak ne şekilde yanıtlayacağımı düşündüm. Sonunda, “Sanırım kasıtlı olmayan bazı sözlerden çok fazla anlam çıkartıyorsun,” dedim. “Michael sadece dürüstçe sevgisini ifade etmiş. Ben de ondan çok hoşlanıyo …”</p>

  <p>“Biliyorum… Zaten beni de rahatsız eden bu,” diye Richard birden sözümü kesti. “Sen meşgul olduğun zamanların çoğunda Simone’a o bakıyor, ben projelerim üstünde çalışırken ikiniz saatlerce konuşuyorsunuz…”</p>

  <p>Durdu ve beni gözlerinde garip, ümitsiz bir ifadeyle süzdü. Bakışları korkutucuydu. Bu bir seneden fazla bir süredir yakından tanıdığım Richard Wakefield değildi. Gözleri yumuşayıp, beni öpmek için uzanmadan önce bütün vücudumdan soğuk bir ürperme geçti.</p>

  <p>Seviştikten ve o uykuya daldıktan sonra, Simone kımıldayınca onu beslemeye karar verdim. Emzirirken, Michael’ın bizi taşıyıcı koltukların dibinde bulduğu zamandan beri geçen olayları düşündüm. Richard’ın en ufak bir kıskançlık bile duymasına yol açtığını düşünebileceğim hiçbir şey yoktu. Simone’un doğumundan beri çok yaratıcı olmadıklarını itiraf etsem de, sevişmelerimiz her bakımdan düzenli ve doyurucu oldu.</p>

  <p>Richard’ın gözlerinde gördüğüm çılgın bakış, Simone emmeyi bitirdikten sonra da beni rahatsız etmeye devam etti. Önümüzdeki haftalarda Richard’la yalnız kalmak için daha fazla zaman ayırmaya kendime söz verdim.</p>
</body>
</html>