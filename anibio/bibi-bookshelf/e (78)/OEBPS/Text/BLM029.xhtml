<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/mandos.css" type="text/css" rel="stylesheet"/>
</head>

<body>
  <h2>7</h2>

  <p>Nicole videoda, göze çarpan bir özelliği olmayan bir duvarın önünde, sıradan, kahverengi bir iskemlede oturuyordu. Newton görevi sırasında sürekli olarak giydiği ISA uçuş elbiselerinden birini giymişti. Nicole mesajı elindeki elektronik not defterinden okudu.</p>

  <p>“Dünyalı dostlarım,” diye başladı, “ben, size milyarlarca kilometre öteden seslenen, Newton Kozmonotu Nicole des Jardins’im. Son iki yüzyılda güneş sistemimizi ziyaret eden iki büyük silindirik uzay aracının bir benzerinin içindeyim. Bu üçüncü Rama aracı da galaksinin bizim bulunduğumuz küçük bölgesine doğru yol alıyor. Bu videoyu almanızdan yaklaşık dört yıl sonra, Rama III, Mars çevresinde yörüngeye girecektir.</p>

  <p>“Dünya’dan ayrıldığımdan beri, Rama tipi uzay araçlarının, ana amaçları evrendeki yaşam türleri hakkında bilgi toplayıp kataloglamak olan çok ileri, dünya dışı bir zekâ tarafından, muazzam bir bilgi edinme aracı olarak inşa edildiklerini öğrendim. Bu üçüncü Rama aracının da, ana gezegenimizin yakınlarına dönmesi, onların bu amaçlarının bir parçasıdır.</p>

  <p>“Rama III’ün içinde, iki bin insan ve, ana gezegenimizden, önemli sayıda başka hayvanları ve bitkileri barındırmaya yetecek, Dünya benzeri bir yaşam alanı inşa edilmiştir. Bu hayvan ve bitkilerle ilgili kesin biyolojik kütle ve diğer genel özellikler bu videonun ilk ekinde gösterilmiştir; ancak, bitkilerin, özellikle karbondioksitin oksijene çevrilmesinde son derece etkin olan bitkilerin, Rama’daki Dünya yaşam alanının ana tasarımdaki anahtar unsur olduğu önemle belirtmelidir. Bitkiler olmadan, Rama içindeki insanların yaşamı, ciddi şekilde bazı özveriler gerektirecektir.</p>

  <p>“Bu yayının sonucu olarak beklenen; Dünya’nın, üstünde yaşayanları temsil eden bir grubu, ikinci ekte ayrıntılarıyla belirtilen yardımcı malzemelerle birlikte, Mars yörüngesindeki Rama III’le buluşmak üzere göndermesidir. Yolcular, Rama’nın içine alınacak ve yaşama alanında yeniden oluşacak Dünya çevre koşulları altında dikkatle izleneceklerdir.</p>

  <p>“Rama II’ye düşmanca tepki verilmesi nedeniyle ki bunun uzay aracına sadece çok hafif bir hasar verdiğini belirtmeliyim, bu Rama aracı, ana görev planına göre, Dünya’ya Mars yörüngesinden daha fazla yaklaşmayacaktır. Elbette, bu ana plan, Dünyadaki yetkililerin bu yayında belirtilen talepleri gerçekten yerine getireceklerini varsaymaktadır. Eğer Mars yörüngesindeki Rama III’le buluşmak için hiçbir insan gönderilmezse, uzay aracının buna ne gibi bir tepki vermek için programlandığı hakkında bilgim yok. Ancak, bu dünya dışı zekânın, istediği gözlem verilerini daha acımasız yollardan da ele geçirebilme gücünde olduğunu, gözlemlerime dayanarak söyleyebilirim.</p>

  <p>“Mars’a taşınacak insanlara gelince, tahmin edilebileceği gibi, seçilen bireyler insanlığın çok geniş bir kesimini temsil etmeli ve her cinsten, her yaştan, olabildiğince değişik kültürlerden seçilmelidir. Üçüncü ekle istenen, Dünya hakkındaki geniş bir bilgi kütüphanesi, Rama içindeki gözlemlerle ilişkili ek veriler sağlayacaktır.</p>

  <p>“İnsanların Rama’nın içinde ne kadar kalacakları veya uzay aracının onları nereye götüreceği, ya da Rama araçlarını yaratan bu üstün zekanın evrendeki yaşamla ilgili olarak neden bilgi topladığı hakkında, bana hiçbir bilgi verilmedi. Ancak, güneş sistemimizi terk ettiğim andan beri şahit olduğum harikaların, bana evrendeki yerimiz hakkında tümüyle yeni fikirler verdiğini söyleyebilirim.”</p>

  <div>
    <br/>
  </div>

  <p>Videonun toplam süresi, yarısından fazlası ayrıntılı eklere ayrılmış olarak, on dakikadan biraz fazlaydı. Yayın süresince ana görüntü aynı kaldı. Nicole’ün konuşması, gözleri elindeki not defteriyle kamera arasında gidip gelirken kısa duruşlarla noktalanarak, ölçülü ve dikkatliydi. Her ne kadar ses tonunda bazı geçişler olduysa da, Nicole’ün samimi yüz ifadesi hemen hemen hiç değişmedi. Sadece, Ramalıların verilerini elde etmek için “daha acımasız yolları” olabileceğini belirtirken koyu gözlerinde güçlü bir duygusal parıltı belirmişti.</p>

  <p>Kenji Watanabe, videonun ilk yarısını yoğun bir dikkatle izledi. Ancak, ekler bölümünde, zihni başka yöne kaymaya ve sorular sormaya başladı. <i>Kim bu dünya dışı varlıklar,</i> diye merak etti. <i>Nereden geliyorlar? Neden bizi gözlemlemek istiyorlar? Ve neden sözcüleri olarak Nicole des Jardins’i seçmişler?</i></p>

  <p>Kenji böyle sonsuz soruların tükenmek bilmeyeceğinin farkına vararak, kendi kendine güldü. Daha kolay işlenebilir konular üzerinde yoğunlaşmaya karar verdi. <i>Eğer Nicole bugün sağ olsaydı</i>, diye Kenji daha sonra düşündü, <i>seksen bir yaşında olacaktı.</i> Televizyondaki kadının saçlarında biraz ak ve yüzünde de, Newton’un Dünya’dan ayrıldığı zamana oranla daha çok kırışıklık vardı, fakat videodaki yaşı kesinlikle seksen civarında değildi. Kenji, <i>belki elli iki, en fazla elli üç, dedi kendine.</i></p>

  <p><i>O zaman bu video otuz yıl önce mi çekildi?</i> diye merak etti. <i>Yoksa yaşlanma süreci bir şekilde yavaşlatıldı mı?</i> Konuşmacının gerçekten Nicole olup olmadığını sormak aklından bile geçmemişti. Kenji Newton arşivlerinde, Nicole’ün yüz ifadelerini ve tavırlarını hemen tanıyabilecek kadar, yeterince zaman harcamıştı. <i>Bu videoyu dört yıl önce yapmış olmalı,</i> diye Kenji düşünüyordu, <i>fakat o zaman…</i> Nicole’ün yayını sona erip, ISA müdürü ekranda yeniden göründüğünde, hâlâ ortaya çıkan durumla uğraşıyordu.</p>

  <p>Dr. Koch hızla, videonun iki kez daha bütün kanallardan aynen tekrarlanacağını ve sonra her yolcu ve mürettebat tarafından istendiği zaman temin edilebileceğini söyledi.</p>

  <p>Nicole’ün yüzü tekrar ekranda belirdiği anda Max Puckett, “Burada ne kahrolası işler dönüyor?” diye sordu. Sorusunu Kenji’ye yöneltmişti.</p>

  <p>Kenji birkaç saniye izledikten sonra, “Eğer doğru anladıysam,” dedi, “yolculuğumuzun ana nedeni konusunda kasıtlı olarak ISA tarafından yanıltılmış bulunuyoruz. Açıkça belli ki bu mesaj, yaklaşık dört yıl önce, Lowell Kolonisi’nin finansmanının Ur bakıma belirsiz olduğu zamanlarda alınmış ve videonun bir aldatmaca olduğunu kanıtlamak için girişilen tüm çabaların başarısız olmasından sonra, Rama III’ün araştırılmasının, projemizin gizli hedefi olmasına karar verilmiş. “</p>

  <p>Max Puckett başını şiddetle sallayarak, “Kahretsin,” dedi. “Neden bize doğruyu söylemediler?”</p>

  <p>Kısa bir sessizlikten sonra Yargıç Mishkin, “Süper yaratıkların böyle korku ve saygı uyandıran bir teknolojiyi sadece bizim hakkımızda veri edinebilmek için gönderdikleri fikrini aklım almıyor,” diye düşüncesini belirtti. “Ancak, diğer yandan, personel seçim işlerindeki bazı tuhaflıkları şimdi anlamaya başlıyorum. Yaklaşık sekiz ay önce, evsiz bir grup Amerikalı gencin koloniye alındığını duyduğum zaman çok şaşırmıştım. Şimdi, seçim kriterlerinin; bizim özel kişilik ve yeteneklerimiz karışımının, Mars’ta sosyolojik açıdan uyumlu bir koloni oluşturup oluşturmayacağı ikinci derecede önemli bir mesele olarak düşünülüp, Madame des Jardins’in ‘çok geniş kesim’ talebi temel alınarak saptandığını görüyorum.”</p>

  <p>Max, “Yalandan ve yalancılardan nefret ederim,” dedi. İskemlesinden kalkarak odanın içinde dolaşmaya başladı. “Bütün şu politikacılar ve hükümet yetkilileri hep aynı -Piç kuruları vicdansızca yalan söylerler. “</p>

  <p>“Fakat Max, ne yapabilirlerdi ki?” diye Yargıç Mishkin yanıtladı. “Bu videoyu gerçekten ciddiye almadıkları çok belli. En azından şu yeni araç Mars yörüngesinde ortaya çıkıncaya kadar. Ve eğer başlangıçta doğruyu söyleselerdi, dünya çapında bir panik olurdu.”</p>

  <p>Max hayal kırıklığına uğramış bir tonda, “Bak Yargıç,” dedi, “ben Mars’taki kolonide çalışmak üzere tutulmuş boktan bir çiftçi olduğumu sanıyordum. Dünyadışılar hakkında hiçbir şey bilmem ve açıkça söylemek gerekirse, bilmek de istemiyorum. Tavuklar, domuzlar ve insanlarla uğraşmak zaten benim için yeterince zor.”</p>

  <p>Yargıç Mishkin arkadaşına gülerken hemen, “Özellikle insanlarla,” dedi ve o haline rağmen Max da kıkırdadı.</p>

  <p>Birkaç dakika sonra Yargıç Mishkin ve Max, veda ederek Kenji ve Nai’yi yalnız bıraktılar. Misafirleri gittikten az sonra, Kenji ve Nai’nin dairelerindeki telefon çaldı. “Watanabe?” lan Macmillan’ın sesini duydular.</p>

  <p>“Evet efendim,” diye Kenji yanıtladı.</p>

  <p>“Rahatsız ettiğim için özür dilerim, Watanabe,” dedi Kumandan. “Fakat benim kendi ekibim dâhil, herkesin içinde ilk görev alan sensin. Aldığın emir, bu akşam saat on dokuzda tüm Pinta mürettebatına, Newton görevi, Ramalılar ve Kozmonot des Jardins hakkında brifing vermek. Hazırlık yapmaya başlarsın diye düşündüm.”</p>

  <div>
    <br/>
  </div>

  <p>“…2200’de tüm medya, yakınında patlayan çok sayıda nükleer bomba nedeniyle, Rama II’nin tümüyle yok edilip, buharlaştığını yazmıştı. Elbette kayıp kozmonotlar des Jardins, O’Toole, Takagishi ve Wakefield’in da ölmüş oldukları kabul ediliyordu. Aslında hem Newton görevinin resmi belgeleri, hem de Hagenest ve Schmidt’in çok başarılı kitapları ve yaptığı televizyon dizilerinden Nicole des Jardins’in, Newton’un bilim gemisinin Rama’dan ayrılarak Dünya’ya dönmesinden haftalar önce, Silindirik Deniz’in ortasındaki New York şehrinde bir yerlerde ölmüş olduğu kabul ediliyordu.”</p>

  <p>Kenji duraklayarak izleyicilerine baktı. Kumandan Macmillan’ın, Pinta’nın yolcularıyla mürettebatına, Kenji’nin konuşma video kasetinin hemen verilebileceğini söylemesine karşın, dinleyicilerin çoğu not tutuyorlardı. Kenji loş ışıklar altında kendinden hoşnuttu. Devam etmeden önce Nai’ye bakarak gülümsedi.</p>

  <p>“Talihsiz Newton heyetinden sağ kurtulanların en ünlüsü, Francesca Sabatini, anılarında Dr. des Jardins’in düşman bir biotla karşılaşmış olabileceğini ya da New York’un karanlık köşelerinden birinde düşmüş olabileceğini varsayıyor. İki kadın günün büyük bölümünü birlikte geçirdiklerinden -Beta kampından bir gece önce gizemli bir şekilde kaybolan Japon bilim adamı Shigeru Takagishi’yi arıyorlardı- Sinyora Sabatini, des Jardins’in yanındaki su ve yiyecek miktarını çok iyi biliyordu. ‘İnsan vücuduyla ilgili kusursuz bilgisine rağmen,’ diye yazmış Sabatini, ‘Nicole bir haftadan fazla dayanamazdı. Ve, eğer bir çılgınlık anında, zehirli Silindirik Deniz buzlarından su elde etmeye çalışmışsa, daha önce de ölmüş olabilir.’</p>

  <p>“Rama II buluşmasından yarım düzine Newton kozmonotunun geriye dönmemiş olmasına karşın, içlerinde en fazla ilgi çeken, her zaman Nicole des Jardins olmuştur. Ünlü istatistikçi Roberto Lopez’in, yedi yıl önce, Lahey’de muhafaza edilen Avrupa gen kayıtlarını esas alarak, Nicole’ün kızı Genevieve’in babasının, ölmüş İngiltere Kralı XI. Henry olduğunu tam olarak saptamasından önce bile, Dr. des Jardins’in ünü, bir efsane haline gelmişti. Son zamanlarda, onun Beauvois’daki aile köşklerinin yakınındaki anıtına yapılan ziyaretler, özellikle genç kadınlar arasında, önemli şekilde artmıştır. Halk oraya sadece kozmonot des Jardins’e olan saygılarını göstermek ve onun olağanüstü yaşamını yansıtan fotoğraflara bakmak için değil, aynı zamanda, Yunanlı heykeltıraş Theo Pappas’ın yarattığı iki görkemli bronz heykeli de görmek için gidiyor. Heykellerden birinde genç Nicole, atletizm kıyafetiyle pistte, boynunda olimpiyat altın madalyasıyla tasvir edilmiş, ikincisindeyse, videoda gördüğünüz, ISA uçuş giysisi içinde, olgun bir kadın olarak gösterilmişti.”</p>

  <p>Kenji, Pinta’nın küçük konferans salonunda arka tarafa işaret etti ve ışıklar söndürüldü. Birkaç saniye sonra, arkasındaki iki ekrandan birinde Slayd gösterisi başlamıştı. “Bunlar, Nicole des Jardins’in bizim Pinta’mızın dosyalarında bulunan birkaç fotoğrafı. Başvuru verileri, tarihsel film klipleri de olmak üzere daha bir sürü fotoğrafın kargo gemimizdeki yedek kütüphanede bulunduğunu gösteriyor, fakat yolculuk sırasında, uçuş veri şebekesindeki kısıtlamalar nedeniyle onlara ulaşamıyoruz. Ancak, daha fazla veriye de gerek yok, çünkü bu fotoğraflardan da, o öğleden sonraki yayında gözüken bireyin, Nicole des Jardins mi, yoksa <i>onun kusursuz bir kopyası</i> mı olduğu açıkça belli oluyor.”</p>

  <p>Öğleden sonraki videodan büyütülmüş bir resim, Nicole’ün, Roma dışındaki Adriani villasındaki yeni yıl partisinde çekilmiş bir baş resmiyle yan yana gelecek şekilde sol ekranda dondurulmuştu. Hiç kuşku yoktu. Her iki resim de kesinlikle aynı kadına aitti. Kenji konuşmasında duraklarken izleyicilerden beğeni mırıltıları yükseldi.</p>

  <p>Kenji biraz alçak bir sesle, “Nicole des Jardins, Ocak 6, 2164’de doğdu,” diye devam etti. “Bu nedenle, eğer bu seyrettiğimiz video gerçekten dört yıl önce çekilmişse, o zamanlarda yetmiş yedi yaşında olmalı. Şimdi hepimiz Dr. des Jardins’in sağlığının mükemmel olduğunu ve düzenli olarak egzersiz yaptığını biliyoruz, fakat bugün öğleden sonra gördüğümüz kadın yetmiş yedi yaşındaysa, o zaman, Rama’yı inşa eden dünyadışılar gençlik pınarını da bulmuş olmalılar.”</p>

  <div>
    <br/>
  </div>

  <p>Gece saat oldukça ilerlemişti ve çok yorgun olmasına karşın, Kenji bir türlü uyuyamıyordu. Günün olayları durmadan aklını zorlayarak onu yeniden heyecanlandırıyordu. Yanında, iki kişilik küçük yatakta, Nai Buatong Watanabe, kocasının uymadığının farkındaydı.</p>

  <p>Kenji kim bilir kaçıncı kez yatakta dönerken, “Gerçek Nicole des Jardins’i gördüğümüze kesinlikle eminsin değil mi, canım?” dedi Nai.</p>

  <p>“Evet,” dedi Kenji. “Ama Macmillan değil Kusursuz bir kopyasının mümkün olabileceğini söylememi o istedi. Videodaki her şeyin sahte olduğunu söylüyor…”</p>

  <p>Kısa bir duraklamadan sonra, “Bu öğleden sonraki konuşmamızdan sonra,” diye Nai devam etti, “Nicole ve Kral Henry ile ilgili, yedi yıl önceki o yaygarayı hatırladım, fakat bir şeyi unutmuşum. Henry’nin Genevieve’in babası olduğu kesin olarak nasıl saptandı? Kral zaten ölmemiş miydi? Ve İngiliz Kraliyet ailesi kendi gen bilgilerini gizli tutmuyor muydu?”</p>

  <p>“Lopez, Kraliyet ailesiyle evlenen ailelere ve çocuklarına ait olan genleri kullandı. Sonra kendi bulduğu bir veri düzeltme tekniğini kullanarak, Dr. Lopez, 2184 olimpiyatlarında, Galler Prensi Heny’nin, Nicole’ün bebeğinin babası olmasının, o günlerde Los Angeles’da bulunan herkesten üç kat fazla olası olduğunu açıkladı. Ölüm döşeğindeki Darren Higgins’in, olimpiyatlar süresinde Henry ve Nicole’ün, bir gece birlikte olduklarını kabul etmesi üzerine Kraliyet ailesi, bir genetik uzmanının, kendilerinin gen veri tabanında incelemeler yapmasına izin verdi. Uzman hiçbir kuşkuya yer vermeyecek şekilde, Henry’nin Genevieve’in babası olduğunu kanıtladı.”</p>

  <p>“Ne olağanüstü bir kadın,” dedi Nai.</p>

  <p>“Gerçekten öyleydi,” diye Kenji yanıtladı. “Fakat, seni şimdi böyle bir yorum yapmaya iten neden nedir?”</p>

  <p>“Bir kadın olarak,” dedi Nai, “tüm diğer başarıları yanında, sırrını saklayıp, kızını tek başına büyütmesini takdir ediyorum.”</p>
</body>
</html>