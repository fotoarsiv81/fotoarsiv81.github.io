<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/mandos.css" type="text/css" rel="stylesheet"/>
</head>

<body>
  <h2>1</h2>

  <p>Positano’dan gelen tren doluydu. Beauvois yolunun yarısında, Shakespeare Gölü kıyısındaki küçük bir istasyonda durdu ve insanlarla biotlardan oluşan yolcularını boşalttı. Çoğu yiyecek sepetleri, battaniyeler ve katlanır iskemleler taşıyordu. Küçük çocuklardan bazıları, istasyondan doğruca gölü çevreleyen sık ve yeni biçilmiş çimlere doğru koştular. İstasyonla suyun kıyısı arasındaki yüz elli metrelik hafif eğimli bölge boyunca gülüşüp yuvarlandılar.</p>

  <p>Çimlerin üstünde oturmak istemeyenler için, dikdörtgen bir platforma ayrılmadan önce suyun içine doğru elli metre kadar uzanan dar iskelenin tam karşısında tahta sıralar vardı. Mikrofonlu bir kürsü ve bir sürü iskemle platformun üstüne yerleştirilmişti; Vali Watanabe, havai fişek gösterisinden sonra, burada Yerleşme Günü konuşmasını yapacaktı.</p>

  <p>Sıraların kırk metre kadar soluna, Wakefieldlar ve Watanabeler, mavi beyaz bir örtüyle kaplı uzun bir masa yerleştirmişlerdi. Ufak yiyecekler zarif bir şekilde masanın üstüne konulmuştu. Masanın altındaki soğutucular içkilerle doluydu. Aileleri ve arkadaşları hemen çevredeki alanda toplanmış, ya bir- şeyler yiyip bazı oyunlar oynuyorlar, ya da canlı bir konuşmaya dalmış bulunuyorlardı. İki Lincoln biotu grubun çevresinde dolaşarak, masa ve soğutuculardan uzakta olanlara, içki ve kanepeler ikram ediyorlardı.</p>

  <p>Sıcak bir ikindiydi. Çok sıcak, aslında birbirini izleyen üçüncü sıcak gündü. Fakat yapay güneş, çok üstlerindeki tavandaki kısa yayını tamamlamakta olduğundan ışık yavaşça solmaktaydı ve Shakespeare Gölü kıyılarında beklemekte olan kalabalık sıcağı unutmuştu.</p>

  <p>Son tren güneş tümüyle kaybolmadan birkaç dakika önce gelmişti. Bu tren, Merkez Şehir’den kuzeye gelip, Hakone ve San Miguel’deki kolonicileri getiren trendi. Geç gelen fazla sayıda insan yoktu. Asanların çoğu çimlerin üstünde piknik yapabilmek için erkenden gelmişlerdi. Eponine son trendeydi. Aslında kutlamalara katılmamayı planlamış, fakat son dakikada fikrini değiştirmişti.</p>

  <p>Eponine istasyonun platformundan çimenliğe çıktığı zaman şaşırmıştı. O kadar çok insan vardı ki! <i>Yeni Cennet’in hepsi burada olmalı,</i> diye düşündü. Bir an için gelmemiş olmayı istedi. Herkes dostları ve ailesiyle birlikteydi. Kendisiyse yapayalnızdı.</p>

  <p>Eponine trenden indiği zaman, Ellie Wakefield, Benjy ile at nalı oynuyordu. Öğretmenini, kolundaki kırmızı bant nedeniyle, çabucak tanıdı. Nicole’e doğru koşarak, “Eponine bu, anne,” dedi Ellie. “Ondan bize katılmasını rica edebilir miyim?”</p>

  <p>“Elbette,” diye Nicole yanıtladı.</p>

  <p>Halka hitap mikrofonundan gelen ses, küçük bir bando tarafından çalınmakta olan müziği keserek, havai fişek gösterilerinin on dakikaya kadar başlayacağını bildirdi. Bazı alkışlar duyuldu. Ellie, elini sallayarak “Eponine,” diye bağırdı, “buraya.” Eponine isminin çağrıldığım duydu. Fakat soluk ışıkta iyi göremiyordu. Birkaç saniye sonra Ellie’nin yönünde ilerlemeye başladı. Yolda ilerlerken yanlışlıkla, kendi başına çimenlerde ilerlemeye çalışan, yeni yürümeye başlamış bir çocuğa çarptı. “Kevin,” diye uzaktan bir anne bağırdı. “O kadından uzak dur.”</p>

  <p>Bir anda iri yarı sarışın bir adam, küçük çocuğu kaparak Eponine’den uzaklaştırdı. “Burada olmamalıydın,” dedi adam, “temiz insanlarla birlikte.”</p>

  <p>Biraz sarsılan Eponine, kendisini çimenin ucunda beklemekte olan Ellie’ye doğru yürümeye devam etti. Daha önceki olayı izlemiş olan bir kadın, “Evine dön, kırk bir!” diye bağırdı. On yaşlarında, patlıcan burunlu, şişman bir çocuk, eliyle Eponine’i göstererek küçük kız kardeşinin kulağına duyulmayan bir şeyler fısıldadı.</p>

  <p>Ellie öğretmeniyle buluştuğu zaman, “Seni gördüğüme çok sevindim,” dedi. “Gelip bir şeyler yemek ister misin?”</p>

  <p>Eponine başını salladı. Ellie çevredeki herkesin kendisini duyabileceği kadar yüksek bir sesle, “Bu insanların hepsi için üzgünüm,” dedi. “Bu kadar bilgisiz olmaları çok utanç verici.”</p>

  <p>Ellie, Eponine’i geriye, büyük masaya götürerek genel bir tanıştırma yaptı. “Hey millet, onu tanımayanlara söylüyorum. Bu benim öğretmenim ve dostum Eponine. Soyadı olmadığı için, bunu ona sormayın.”</p>

  <p>Eponine ve Nicole daha önce birkaç kez karşılaşmışlardı. Bir Lincoln, Eponine’e sebze çubukları ve soda ikram ederken, birbirlerinin hatırını sordular. Nai Watanabe, başkalarının davranışlarını hedef alarak, onunla tanışmaları için, daha bir hafta önce ikinci doğum günlerini kutlamış olan erkek ikizleri, Kepler ve Galileo’yu getirdi. Yakınlarındaki büyük bir Positanolu kolonici grubu, Eponine, Kepler’i kollarıyla kaldırırken, onları izliyordu. Çocuk, parmağıyla Eponine’i işaret ederek, “Güzel,” dedi.</p>

  <p>Nicole, kenardan onları aptalca bakışlarla izleyenleri başıyla işaret ederek, Fransızca, “Çok zor olmalı,” dedi.</p>

  <p>“Evet,” dedi Nicole. <i>Zor mu?</i> diye düşündü. <i>Bu, bir yılın, olduğundan çok hafife alınmış bir ifadesi. Kesinlikle imkânsız desek nasıl olur? Sanki beni kesinlikle öldürecek olan bir hastalığa yakalanmış olmam yeteri kadar kötü değilmiş gibi. Hayır. Bir de başkalarının canı isterse benden sakınmaları için kırmızı bant takmak zorundayım.</i></p>

  <p>Max Puckett satranç tahtasından başını kaldırdı ve Eponine’i fark ederek, “Merhaba, merhaba,” dedi. “Sen hakkında çok şey duyduğum öğretmen olmalısın.”</p>

  <p>Ellie, Eponine’i ona doğru götürürken “Bu Max,” dedi. “Herkese kur yapar ama zararlı değildir. Şu bizi görmezlikten gelen yaşlı adamsa yargıç Pyotr Mishkin… Doğru söyledim mi, Yargıç?”</p>

  <p>Yargıç, gözlerini satranç tahtasından ayırmadan, “Evet, elbette, genç bayan,” dedi. “Lanet olsun Puckett, Tanrı aşkına o atla ne yapmak istiyorsun? Her zamanki gibi, hamlen ya aptalca, ya da dâhice ve ben de hangisi olduğuna karar veremiyorum.” Sonunda yargıç başını kaldırarak Eponine’in kırmızı kol bandını görünce ayağa fırladı. “Üzgünüm bayan, gerçekten üzgünüm,” dedi. “Bu bencil yaşlı antikanın saygısızlığına katlanmanın dışında zaten yeterince sıkıntıya zorlandınız.”</p>

  <p>Havai fişek gösterisi başlamadan birkaç dakika önce, gölün batı kısmından piknik bölgesine yaklaşan büyük bir yat göründü. Uzun güvertesi, parlak ışıklar ve güzel kızlarla süslenmişti. Teknenin yan tarafına, parlak süslü harflerle, <i>Nakamura</i> yazılmıştı. Eponine, ana güvertede, dümendeki Toshio Yakamura’nın yanında duran, Kimberly Henderson’ı tanıdı.</p>

  <p>Yattaki grup sahildekilere el salladı. Patrick Wakefield heyecanla masaya doğru koştu. “Bak, anne,” dedi, “Katie de teknede.”</p>

  <p>Nicole daha iyi görebilmek için gözlüklerini taktı. Yatın güvertesinden elini sallayan bikini giymiş kız, gerçekten kendi kızıydı. İlk havai fişekler tepelerinde patlayıp, karanlık gökyüzünü renk ve ışıkla doldururken, Nicole, “Bir bu eksikti,” diye homurdandı.</p>

  <div>
    <br/>
  </div>

  <p>“Üç yıl önce bugün,” diye Kenji Watanabe söylevine başladı, “Pinta’dan bir öncü grup ilk kez bu yeni dünyaya ayak bastı. Ne beklememiz gerektiğini hiçbirimiz bilmiyorduk. Somnaryumda her gün sekiz saat geçirdiğimiz o uzun iki ay boyunca, hepimiz özellikle, burada, Yeni Cennet’te, normal bir yaşama benzer bir şeyin mümkün olup olamayacağını merak ediyorduk.</p>

  <p>“İlk korkularımız gerçekleşmedi. Yabancı ev sahiplerimiz, kim olurlarsa olsunlar, bir kez bile yaşamımıza müdahale etmediler. Nicole Wakefield ve diğerlerinin öne sürdükleri gibi, bizi devamlı olarak gözledikleri doğru olabilir, fakat biz onların varlığını hiç hissetmedik. Kolonimizin dışında, Rama uzay aracı, Tau Ceti diye bildiğimiz yıldıza doğru inanılmaz bir hızla ilerliyor. İçeride, günlük yaşamımız, bu olağanüstü dış koşullardan hemen hemen hiç etkilenmiyor.</p>

  <p>“Somnaryumdaki günlerden önce, tüm yolcular, asıl yıldızımız Güneş’in çevresinde dönen gezegenler sisteminin içindeyken, çoğumuz bu ‘gözlem dönemi’nin kısa olacağını sanıyorduk. Birkaç ay içinde, Dünya’ya, ya da asıl hedefimiz olan Mars’a gideceğimize ve bu üçüncü Rama aracının da, tıpkı iki öncülü gibi uzak boşluklarda kaybolacağına inanıyorduk. Ancak, bugün karşınızda dururken, seyir subaylarımız bana, son iki buçuk yıldır olduğu gibi, ışık hızının yaklaşık yarısı kadar bir hızla, güneşimizden uzaklaşmakta olduğumuzu söylüyorlar. Eğer bir gün gerçekten güneş sistemine geri dönmek gibi güzel bir şansımız olacaksa, bu, gelecekte, en azından birçok yıl sonra gerçekleşebilecek.</p>

  <p>“Bu etkenler, benim son Yerleşme Günü konuşmamın ana konusunu oluşturuyor. Konu çok basit: Kolonici dostlarım, kendi kaderimizin sorumluluğunu almalıyız. Bu küçük dünyamızı yaratan akıl almaz güçlerin, bizi kendi hatalarımızdan kurtarmasını bekleyemeyiz. Yeni Cennet’i, sanki biz ve çocuklarımız sonsuza kadar burada kalacakmışız gibi düzenlemeliyiz. Hem kendimiz, hem de gelecek nesillerimiz için buradaki yaşamın niteliklerini güvenceye almak bizim elimizde.</p>

  <p>“Şu anda koloni bir takım tehditlerle karşı karşıya. Dikkat edin, sorun değil, ‘tehdit’ dedim. Eğer birlikte çalışırsak bu tehditlere karşı koyabiliriz. Eğer davranışlarımızın uzun vadeli sonuçlarını dikkatle ölçersek, doğru kararlar verebiliriz. Fakat eğer ‘ertelenen mutluluk’ ve ‘herkesin iyiliği için’ kavramlarını anlamayı başaramazsak, o zaman Yeni Cennet’in geleceği çok karanlık olacaktır.</p>

  <p>“Size görüşümü açıklamak için bir örnek vereyim. Richard Wakefield hem televizyonda, hem de halkın önünde, yaşama bölgemizdeki atmosfer koşullarını kontrol eden ana düzenin belirli tahminler üstüne kurulduğunu söylemişti. Özellikle, bizim hava kontrol programının mantığı, karbondioksit düzeyiyle duman parçacıkları yoğunlaşmasının belirli bir düzeyin altında kalacağını varsaymaktadır. Matematiğin nasıl işlediğini tam olarak anlamaya gerek olmadan, yaşam bölgemizin dış girdilerini yöneten hesaplamaların, eğer onları destekleyen tahminler doğru değilse, doğru olamayacağını takdir edersiniz.</p>

  <p>“Bugün size çok karmaşık bir konuda bilimsel bir konferans vermeye niyetli değilim. Gerçekten konuşmak istediğim şey politika. Bilim adamlarımızın çoğunun, son dört ayın görülmedik havasının, atmosferdeki yüksek düzeydeki karbondioksit ve duman parçacıklarının sonucu olduğuna inandıklarından, hükümetimin bu konuları halletmek için belirli önerileri vardır. Tüm tavsiyelerimiz senato tarafından reddedilmiştir.</p>

  <p>“Peki, ama neden? Yeni Cennet için kesinlikle gereksiz olan şöminelere geçici bir yasaklama getirme önerimiz, ‘kişisel özgürlüğün kısıtlanması’ diye nitelendirildi. Sherwood Ormanı’nın ve kuzey çayırlarının bazı kısımlarının kalkınmaya açılması nedeniyle oluşan bitki örtüsü kaybını karşılamak için, GDA ağının bir kısmının yeniden tesis edilmesi önerimizde reddedildi. Sebep? Muhalefet, koloninin bu girişimi parasal açıdan kaldıramayacağını, ayrıca, yeni GDA ağının tüketeceği gücün, çok sıkıcı elektrik tasarrufu kesintilerine neden olacağını ileri sürdü.</p>

  <p>“Bayanlar ve baylar, kafamızı kuma gömüp, bu çevresel sorunların hallolacağını ummamız çok saçma olur. Olumlu bir girişimi her ertelememiz, koloni için gelecekte daha büyük zorluklar demektir. Muhalefetin, bir şekilde yabancıların hava kontrol programının nasıl çalıştığını anlayıp, onları daha yüksek düzeylerdeki karbondioksit ve duman parçacıkları için ayarlama konusundaki aşırı düşüncelerine birçoğunuzun katılmasına şaşıyorum. Ne büyük bir kendini bilmezlik!”</p>

  <p>Nicole ve Nai, çok dikkatle Kenji’nin konuşmasının aldığı tepkileri izliyorlardı. Kenji’yi destekleyenlerin bazıları, onun önemli konulara değinmeden, hafif ve iyimser bir konuşma yapmasını istemişlerdi. Ancak Vali, anlamlı bir konuşma yapma fikrinde kararlıydı.</p>

  <p>Nai, Nicole’e fısıldamak için eğilerek, “Onları kaybetti,” dedi. “Çok bilgiç davranıyor.”</p>

  <p>Gerçekten, dinleyicilerin neredeyse yarısının oturmakta olduğu sıralarda kımıldanmalar başlamıştı. Havai fişek gösterisi sırasında sahilin biraz açığında demirlemiş olan, Nakamura’nın yatı, Vali Watanabe konuşmaya başladıktan az sonra, amaçlı olarak oradan ayrılmıştı.</p>

  <p>Kenji çevre konusundan, RV-41 ters yönlü virüsüne geçti. Bu, kolonide derin üzüntüler yaratmış olduğundan, dinleyicilerin dikkati belirgin şekilde yükseldi. Vali, Dr. Turner’ın başkanlığındaki Yeni Cennet tıp ekibinin hastalığı anlayabilmek için nasıl cesur adımlar attığını, fakat nasıl tedavi edilebileceğine bir karar verebilmek için hâlâ çok geniş bir araştırmaya ihtiyaç duyduğunu anlattı. Sonra, kendisinin veto etmesine karşın, vücut sistemlerinde RV-41 antikoru taşıyanların, kırmızı kol bandı takması konusunda bir yasa çıkarılmasına yol açan çılgınlığı yerdi.</p>

  <p>Nicole ve Nai’nin bulunduğu yerin karşı tarafındaki, çoğu doğulu piknikçilerin bazıları “Yuuu…” diye bağırdılar.</p>

  <p>“ …bu zavallı, talihsiz insanlar zaten yeterince acı çekiyorlar…” diyordu Kenji.</p>

  <p>Wakefield-Watanabe grubunun arkalarında bir yerden, bir adam, “Onlar orospular ve homolar,” diye bağırdı. Adamın çevresindekiler gülüşerek onu alkışladılar.</p>

  <p>“ …tıpkı diğer birçok ters yönlü virüs gibi, bu hastalığın, kan ve meni dışında, hiçbir yoldan bulaşmayacağını Dr. Turner defalarca teyit etmiştir…”</p>

  <p>Kalabalık gitgide kontrolden çıkıyordu. Nicole, Kenji’nin bunu fark edip konuşmasını kısa kesmesini diledi. Kenji, aslında, Yeni Cennet’in dışına çıkarak, Rama’yı keşfetmenin akıllıca olup olmadığını da tartışmak istiyordu, ama dinleyicilerini kaybetmiş olduğunun o da farkındaydı.</p>

  <p>Vali Watanabe bir saniye durakladı, sonra mikrofona kulakları çınlatan bir ıslık çaldı. Bu, tüm dinleyicileri geçici olarak sessizleştirmişti. “Birkaç küçük sözüm daha var,” dedi, “ve bunlar hiç kimseyi gücendirmemek…</p>

  <p>“Bildiğiniz gibi, eşim Nai ve benim ikiz erkek çocuğumuz var. Kendimizi çok şanslı hissediyoruz. Bu Yerleşme Günü’nde sizden kendi çocuklarınızı düşünüp, yüz, belki de bin yıl sonraki gelecekte, başka bir Yerleşme Günü’nde zihninizde tasarlamanızı istiyorum. Düşünün ki, sizin soyunuzdan gelen çocuklarınızın çocuklarının çocuklarıyla yüz yüzesiniz. Onlarla konuşurken ve onları kucaklarken, acaba onlara, mutlu olabilmeleri için oldukça büyük şansları olan bir dünya bırakmak konusunda elinizden gelen her şeyi yaptığınızı söyleyebilecek misiniz?”</p>

  <div>
    <br/>
  </div>

  <p>Patrick yeniden heyecanlanmıştı. Tam piknik sona ererken, Max onu, geceyi ve ertesi günü Puckett çiftliğinde geçirmesi için davet etmişti. ‘üniversitede yeni dönem çarşambadan önce başlamıyor,” dedi genç adam annesine. “Gidebilir miyim? Lütfen?”</p>

  <p>Nicole hâlâ kalabalığın Kenji’nin konuşmasına verdiği tepkiden rahatsız olduğundan, ilk anda oğlunun ne istediğini anlamadı. Ondan samsunu tekrarlamasını istedikten sonra, Max’a baktı. “Oğluma iyi bakacak mısın?”</p>

  <p>Max Puckett sırıtarak başını salladı. Max ve Patrick, biotların piknik alanındaki tüm çöpleri temizlemesini bekledikten sonra, birlikte tren istasyonuna gittiler. Yarım saat sonra Merkez Şehri istasyonunda, dosdoğru tarım bölgesine giden, seyrek trenlerden birini bekliyorlardı. Karşılarındaki platformda Patrick’in sınıf arkadaşları, Hakone’a giden trene biniyorlardı. “Sen de gelmelisin,” diye gençlerden biri Patrick’e seslendi. “Bütün gece, herkese bedava içki.”</p>

  <p>Max, Patrick’in trene binen arkadaşlarını izleyen gözlerine bakıyordu. “Hiç daha önce Vegas’ta bulundun mu?” diye Max sordu.</p>

  <p>“Hayır, efendim,” dedi Patrick, “Annem ve amcam…”</p>

  <p>“Gitmek ister misin?”</p>

  <p>Patrick’in duraksaması Max için yeterliydi. Birkaç saniye sonra, tüm diğer eğlence düşkünleriyle birlikte, Hakone trenine binmişlerdi. Tren ilerlerken Max, “Kişisel olarak, oradan fazla hoşlanmıyorum,” diye fikrini söyledi. “Sanki çok sahte, çok yüzeysel… Ancak, kesinlikle görülmeye değer ve yalnız olduğum zamanlarda eğlenmek için hiç de fena bir yer değil.”</p>

  <p>İki buçuk yıldan biraz fazla bir zaman önce, günlük hızlanmalar sona erdikten sonra, Toshio Nakamura, kolonicilerin, çok uzun bir süre için Yeni Cennet ve Rama’da kalacaklarının belli olduğunu, doğru tahmin etmişti. Hatta anayasa komitesinin ilk kez toplanarak Nicole des Jardins Wakefield’i geçici vali olarak seçmesinden çok daha önce Nakamura, kolonideki en zengin ve en güçlü insan olmaya karar vermişti. Santa Maria’yla Dünya’dan Mars’a yapılan yolculukta kurduğu suçlu desteği temeline dayanarak, kişisel ilişkilerini geliştirmeye başlamış ve kolonide bankalarla geçerli para tesis edildikten sonra, imparatorluğunu kurmaya başlamıştı.</p>

  <p>Nakamura, Yeni Cennet’te satılacak en iyi ürünün zevk ve heyecan sağlayan mallar olduğuna inanmıştı. İlk girişimi olan ufak bir kumar salonu hemen başarı sağlamıştı. Sonra Hakone’un doğu tarafındaki tarım arazisinin bir kısmını satın almış ve koloninin ilk otelini, hemen lobinin dışına da daha büyük bir kumar salonu inşa etmişti. Bunlara, Japon tarzında eğitilmiş kadın garsonların servis yaptığı, küçük bir özel kulüp ve sonra daha gürültülü ve bol kızlı başka bir kulüp eklemişti. Yaptığı her şey başarılı olmuştu. Yatırımlarını akıllıca yöneten Nakamura, Kenji Watanabe vali seçildikten kısa bir süre sonra, hükümete Sherwood Ormanı’nın beşte birini satın almayı teklif edecek duruma gelmişti. Onun bu önerisi, Senato’yu RV-41 araştırmalarına başlanması için yapılacak ödemelerle ilgili vergi artırımı yapmaktan kurtarmıştı.</p>

  <p>Yetişmekte olan ormanın bir kısmı temizlenerek, yerini Nakamura’nın kişisel sarayına ve gösterişli bir otel/kumarhaneye, bir eğlence bölgesi, bir restoran kompleksi ve birkaç kulübe bırakmıştı. Tekelini pekiştiren Nakamura yoğun bir şekilde ve başarıyla yaptığı kulisle, kumar oyununun sadece Hakone bölgesinde yapılmasıyla ilgili yasanın çıkmasını sağladı. Katilleri, diğer bütün olası girişimcileri, kimsenin “Kral Japon”a rakip olarak kumar işine gerçekten girmek istemeyeceği konusunda ikna ettiler.</p>

  <p>Gücü artık saldırılamayacak bir düzeye geldiğinde, Nakamura ortaklarının, her ikisi de Yeni Cennet toplumunda yasak olan, kadın ticareti ve uyuşturucu işlerine girmelerine izin verdi. Watanabe döneminin sonlarına doğru, hükümet politikaları, gittikçe artan bir oranda onun gündemiyle çakışmaya başlayınca, Nakamura hükümeti de kontrol etmesi gerektiğine karar verdi. Fakat bu sıkıcı işi kendisi yüklenmek istemiyordu. Bir kuklaya ihtiyacı vardı. Bu nedenle, ilk valilik seçiminde Kenji Watanabe’ye karşı yarışmış olan, Pinta’nın eski kumandanı talihsiz lan Macmillan’ı seçti. Nakamura, Macmillan’a, İskoçyalının sadakatine karşılık valilik önerdi.</p>

  <p>Kolonide, Vegas’a uzaktan yakından benzeyen başka bir yer yoktu. Wakefieldlar ve Kartal tarafından tasarımlanan, Yeni Cennet’in temel mimarisi, basit geometrisi ve yalın görüntüsüyle, ekonomik ve son derece işlevseldi. Vegas ise, fazla özentili, fazla süslü ve uyumsuzdu -mimari stillerin bir karmaşası. Fakat ilginçti ve genç Patrick O’Toole, Max Puckett’la birlikte binaların dış kapısından girerken oldukça etkilenmiş görünüyordu.</p>

  <p>Büyük kapının üstündeki yanıp sönen devasa tabelaya bakarak, “Vay be,” dedi.</p>

  <p>Max, bir sigara yakarken, “Değerlendirmene hiçbir şekilde gölge düşürmek istemem oğlum, ama,” dedi, “şu tabelayı çalıştırmak için gerekli güç, neredeyse bir kilometrekare GDA’yı çalıştırmaya yeter.”</p>

  <p>“Annem ve amcam gibi konuştun,” diye yanıtladı Patrick.</p>

  <p>Kumarhane ya da herhangi bir kulübe girebilmek için, herkesin ana kayıt defterini imzalaması şarttı. Nakamura hiçbir fırsatı kaçırmazdı. Vegas’ın her ziyaretçisinin, her gelişinde orada neler yaptığına dair tam bir dosyası vardı. Böylece Nakamura işinin hangi bölümlerinin genişletilmesi gerektiğini ve her müşterisinin özel ve en çok yeğlediği alışkanlığını (veya alışkanlıklarını) öğreniyordu.</p>

  <p>Max ve Patrick kumarhaneye gittiler. İki zar masasının yanında dururlarken, Max, genç adama oyunun kurallarını açıklamaya çalıştı. Ancak, Patrick gözlerini kokteyl servisi yapan açık saçık elbiseli kızlardan alamıyordu.</p>

  <p>“Hiç yattın mı evlat?” diye Max sordu.</p>

  <p>“Özür dilerim, anlayamadım efendim?” dedi Patrick.</p>

  <p>“Hiç seks yaptın mı, yani, bir kadınla birleşme?”</p>

  <p>“Hayır, efendim,” diye genç adam yanıtladı.</p>

  <p>Max’ın içinden gelen bir ses, genç adamı zevk dünyasıyla tanıştırmanın onun sorumluluğu altında olmadığını söylüyordu. Aynı ses, ayrıca Max’a burasının Arkansas değil Yeni Cennet olduğunu da hatırlatıyordu, yoksa çoktan Patrick’i Xanadu’ya götürmüş ve ilk seks deneyiminden geçirmişti.</p>

  <p>Kumarhanede koloninin büyüklüğü düşünüldüğüyle kıyaslandığında muazzam bir kalabalık olan, yüzden fazla insan vardı ve herkes eğleniyor gibi görünüyordu. Garson kızlar gerçekten, ellerinden geldiğince hızlı, bedava içki dağıtıyorlardı -Max bir margarita aldı ve bir tane de Patrick’e verdi.</p>

  <p>“Hiç biot görmüyorum,” dedi Patrick.</p>

  <p>“Kumarhanede hiç yok,” diye Max yanıtladı. “Masalarda çalışanı bile yok. Kral Japon onların ortalıkta bulunmasının, insanların kumar oynama içgüdülerine engelleyici bir etki yaptığına inanıyor. Fakat onları özellikle restoranlarda kullanıyor.”</p>

  <p>“Max Puckett, aman ne hoş.”</p>

  <p>Max ve Patrick arkalarına döndüler. Yumuşak, pembe elbise giymiş çok güzel bir genç kadın onlara doğru geliyordu. “Seni aylardır görmedim,” dedi kadın.</p>

  <p>Hiç de huyu olmadığı halde birkaç saniye dili tutulan Max, sonunda, “Merhaba Samantha,” dedi.</p>

  <p>Samantha uzun kirpiklerini kırparken Patrick’e bakarak, “Peki, bu yakışıklı delikanlı kim?”</p>

  <p>“Bu Patrick O’Toole,” dedi Max. “Kendisi…”</p>

  <p>“Ah Tanrım,” diye Samahtha haykırdı. “Daha önce <i>ger-çek</i> bir koloniciyle hiç tanışmadım.” Devam etmeden önce, birkaç saniye Patrick’i inceledi. “Söyleyin Mr. O’Toole,” dedi, “yıllarca uykuda kaldığınız doğru mu?”</p>

  <p>Patrick utangaç bir şekilde onayladı.</p>

  <p>“Arkadaşım Goldie bütün bu öykünün bir saçmalık olduğunu ve seninle ailenin aslında IIA ajanları olduğunuzu söylüyor. Mars yörüngesinden ayrıldığımıza bile inanmıyor… Goldie, tanklardaki bütün o sıkıcı zamanın bile, aldatmacanın bir parçası olduğunu söylüyor.”</p>

  <p>“Bayan sizi temin ederim ki,” diye Patrick kibarca yanıtladı, “gerçekten yıllarca uyuduk. Ailem beni uyku yatağına koydukları zaman sadece altı yaşındaydım. Bir daha uyandığım zamansa, hemen hemen bu halimdeydim.”</p>

  <p>“Şey, bütün bunların neye yaradığını pek anlaya- masam da, büyüleyici buluyorum… Eee Max, neyin peşindesin? Bu arada, <i>beni</i> resmen tanıştırmayacak mısın?”</p>

  <p>“Üzgünüm… Patrick, bu, büyük Missisipi eyaletinden Miss Samantha Porter. Kendisi Xanadu’da çalışır…”</p>

  <p>“Ben bir orospuyum, Mr. O’Toole. En iyilerinden biri… Daha önce bir orospuyla tanışmış mıydın?”</p>

  <p>Patrick kızararak, “Hayır, bayan,” dedi.</p>

  <p>Samantha bir parmağını Patrick’in çenesinin altına koydu. Max’a “Çok tatlı,” dedi. “Onu getir. Eğer bakirse, belki ona bedavaya da yaparım.” Patrick’i hafifçe dudaklarından öptükten sonra, dönerek uzaklaştı.</p>

  <p>Samantha gittikten sonra Max, söyleyecek uygun bir söz bulamadı. Özür dilemeyi düşündü, sonra bunun gereksiz olduğuna karar verdi. Max elini Patrick’in omzuna attı ve ikisi, büyük oyun oynanan masaların bir kordonla ayrılmış olduğu kumarhanenin arkasına doğru yürüdüler.</p>

  <p>Sırtı onlara dönük genç bir kadın, “Tamam şimdi, haydi,” diye bağırdı. “Beş ve altı beraber, haydi.”</p>

  <p>Patrick, Max’a şaşkınlıkla baktı. Kadına doğru hızlanırken, “Bu Katie,” dedi.</p>

  <p>Katie tümüyle oyuna dalmıştı. Sigarasından hızlı bir nefes çekerek, sağındaki esmer bir adamın ona uzattığı içkiyi bir yudumda bitirdi ve sonra zarları başının üstünde tuttu. “Bütün numaralar,” dedi fişleri krupiyeye verirken, ‘fişte yirmi altı artı beş mark sekize… şimdi, gel bakalım kırk dört,” diyerek, bir bilek hareketiyle, zarları masanın öbür ucuna fırlattı.</p>

  <p>“Kırk dört,” diye masanın çevresindeki kalabalık bir ağızdan bağırdı.</p>

  <p>Katie yerinde zıplayıp dururken, yanındaki erkek arkadaşını kucakladı, bir içki daha içti ve sigarasından uzun ve tutkulu bir nefes daha çekti.</p>

  <p>Tam zarı yeniden atmak üzereyken, Patrick, “Katie,” dedi.</p>

  <p>Katie tam atışın ortasında durdu, yüzünde şaşkın bir ifadeyle döndü. “İşte, kahrolayım ki,” dedi, “bu benim bebek kardeşim.”</p>

  <p>Katie, masadaki krupiyeler ve diğer oyuncular oyuna devam etmesi için bağırırlarken, sendeleyerek onu karşılamak için yürüdü.</p>

  <p>Patrick onu kucaklarken, “Sen sarhoşsun Katie,” dedi.</p>

  <p>Katie hızla kendini çekip masaya dönerken, “Hayır Patrick,” dedi. “Uçuyorum. Yıldızlara doğru kendi mekiğimin içindeyim.”</p>

  <p>Zar masasına dönerek sağ elini havaya kaldırdı ve “Tamam şimdi, haydi. Orada mısın, haydi?” diye bağırdı.</p>
</body>
</html>