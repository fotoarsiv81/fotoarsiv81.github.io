<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/mandos.css" type="text/css" rel="stylesheet"/>
</head>

<body>
  <h2>1</h2>

  <p>Shakespeare Gölü’nün en derin yerinde, Beauvois kasabasının ve yaşama bölgesi duvarının altından uzanan uzun bir sualtı kanalının açık giriş deliği vardı. Yeni Cennet’in tasarımı sırasında beklenmeyen olaylara karşı oldukça pratik mühendislik deneyimi olan Richard, koloniden bir acil çıkış kapısının bulunmasının önemi üstünde durmuştu.</p>

  <p>Kartal, “Fakat buna neden ihtiyacınız olsun ki?” diye sormuştu.</p>

  <p>“Bilmiyorum,” demişti Richard. “Fakat hayatta öngörülmeyen olaylar her an ortaya çıkabilir. Sağlam bir mühendislik tasarımı, her zaman acil durum korumasına sahiptir.”</p>

  <p>Richard, her birkaç dakikada bir kalan havasını kontrol etmek için durarak, dikkatle tünel boyunca yüzdü. Tünelin sonuna ulaştığı zaman, onu sonunda kuru bir yeraltı geçidine ulaştıran bir dizi kanal havuzundan geçti. Dalına giysilerini çıkarmadan önce yüz metre kadar yürüdü ve sonra onları tünelin kenarına sakladı. Rama’nın Kuzey Yarımsilindiri’nde, her iki yaşama bölgesinin arasındaki bölgenin doğu ucunda bulunan çıkış deliğine geldiğinde, Richard ısı ceketini su geçirmez torbasından çıkardı.</p>

  <p>Kimsenin, onun nerede olduğunu bilmesinin imkânı olmadığının farkında olmasına rağmen, Richard geçidin tavanındaki yuvarlak kapağı son derece dikkatle açtı ve sonra Ana Düzlük’e süzüldü. <i>Buraya kadar oldukça iyi</i>, diye düşündü. <i>Şimdi sıra B planında.</i></p>

  <p>Dört gün boyunca, Richard, düzlüğün doğu tarafında kaldı. Küçük ve çok güçlü dürbününü kullanarak, kontrol merkezinin çevresindeki Avalon bölgesindeki ya da ikinci yaşam bölgesi sonda yerindeki çalışmaları belli eden ışıkları izleyebiliyordu. Richard’ın beklediği gibi yaşam bölgeleri arasındaki bölümde birkaç gün arama grupları görmüştü, fakat içlerinden sadece bir tanesi onun bulunduğu tarafa doğru gelmiş ve Richard için onlardan uzak durmak çok kolay olmuştu. Gözleri, Ana Düzlük’te tam karanlık olarak nitelediği şeye alışmıştı. Aslında, Rama’nın yüzeylerinde oluşan yansımalar nedeniyle, arka planda çok hafif bir ışık vardı. Richard, bu ışığın kaynağının, ikinci yaşam bölgesinin yüksek duvarlarının arkasındaki Güney Yarımsilindiri’nde olması gerektiğini varsaydı.</p>

  <p>Richard, duvarların üstünde süzülebilmek ve bu silindirik dünyanın enginliklerinde serbestçe hareket edebilmek için uçabilmeyi isterdi. Çok düşük miktarda da olsa, yansıyan bir ışığın olması, Richard’ın ilgisini Rama’nın geri kalan kısmına çekmişti. Aradaki duvarın ötesinde Silindirik Deniz hâlâ var mıydı? Acaba New York, bir ada olarak hâlâ bu denizde duruyor muydu? Ve kuzeydeki yaşama bölgelerinin toplamından bile büyük bir bölgeyi kapsayan Güney Yarımsilindiri’nde bir şeyler varsa, neydi?</p>

  <p>Kaçışının beşinci gününde, Richard babasıyla ilgili son derece rahatsız edici bir rüyadan uyanarak, kendi verdiği isimle, kuşların yaşam bölgesine doğru ilerledi. Uyku düzenini, Yeni Cennet’in günlük düzeninin tam tersine göre ayarlamıştı, böylece şu anda saat akşamın yedisiydi. Elbette sondaj alanında çalışan insanların, günlük işlerinin bitmiş olması gerekirdi.</p>

  <p>Kuşların yaşam alanı duvarına açılan deliğe yarım kilometre kadar kalınca, Richard, bölgede artık hiçbir insan kalmamış olduğunu dürbünüyle kontrol etmek için durdu. Sonra da, bölgenin gece bekçisi olan biotu kandırması için Falstaff’ı gönderdi.</p>

  <p>Richard, ikinci yaşam bölgesine uzanan geçidin ne kadar düzgün olduğunu bilmiyordu. Çalışma odasının zeminine seksen santimetrekareyi çizmiş ve onun içinden sürünerek ilerleyebileceğine kendisini ikna etmişti. Fakat ya geçidin ölçüleri düzensizse? Richard deliğe yaklaşırken, <i>Bunu da yakında öğreneceğiz,</i> dedi kendine.</p>

  <p>Geçide sadece bir aygıt ve onun kabloları yerleştirilmiş olduğundan, Richard için onları temizlemek zor olmadı. Falstaff da başarılıydı -Richard bekçi biotu ne duydu, ne de gördü. Küçük torbasını girişe attı ve sonra kendisi de girmek istedi. İmkânsızdı. Önce ceketini, sonra, gömlek, pantolon ve ayakkabılarını çıkardı. Sadece iç çamaşırları ve çorapları üstünde olarak, Richard, geçide zorlukla sığıyordu. Elbiselerini bir çıkın halinde sırt çantasının yanına bağladı ve sonra deliğin girişine süzüldü.</p>

  <p>Çok yavaş bir sürünmeydi. Richard, ellerini ve dirseklerini kullanarak, karnının üstünde milim milim ilerlerken, önündeki çantasını da itiyordu. Her hareketinde vücudunu tavan ve duvarlara sürüyordu. Tünelde on beş metre kadar ilerledikten sonra, kasları yanılmaya başladığından durdu. Diğer taraf, hâlâ kırk metre ilerideydi.</p>

  <p>Dinlenirken Richard, dirseklerinin, dizlerinin, hatta artık saçları dökülmeye başlamış olan başının çizilmiş ve kanamakta olduklarını fark etti. Çantasından tedavi bantlarını çıkarması mümkün değildi -sadece sırt üstü dönüp geriye doğru bakması bile, bu daracık yerde, muazzam bir çaba gerektiriyordu.</p>

  <p>Ayrıca çok üşüdüğünü de fark etti. Süründüğü sırada, ilerleme işlemi için gerekli enerji Richard’ı sıcak tutmuştu. Ancak, bir kez durduktan sonra, korunmasız kalmış olan vücudu hızla üşümüştü. Dişleri birbirine vurmaya başladı.</p>

  <p>Richard ağır ağır ve acılar içinde on beş dakika daha ilerledi. Sonra sağ kalçasına kramp girip, vücudu ona istek dışı tepki verince, kafasını geçidin tavanına çarptı. Çarpmanın etkisiyle biraz sersemlemişti ve başının yanından kan sızdığını hissedince paniğe kapıldı.</p>

  <p>Önünde hiç ışık yoktu. Prens Hal’in ilerleyişini ekrandan izlemesini sağlayan o soluk ışık da yok olmuştu. Yuvarlanıp arkasını görmeye çalıştı. Her taraf karanlıktı ve Richard yeniden üşümeye başlamıştı. Başına dokunarak, kesiğin ne kadar ciddi olduğunu anlamak istedi. Hâlâ kanamanın devam ettiğini fark edince paniğe kapıldı.</p>

  <p>O ana kadar hiç klostrofobi hissetmemişti. Şimdiyse, birdenbire, her yönden onu sıkıştırdığını hissettiği karanlık bir geçidin içinde tıkılıp kalan Richard, kendini soluk alamıyormuş gibi hissediyordu. Duvarlar sanki üstüne çöküyordu. Kendini kontrol edemeyerek bir çığlık attı.</p>

  <p>Yarım dakika geçmeden arkasındaki geçitte bir tür ışık parladı. Garcia biotun komik İngilizce aksanını duyabiliyor, fakat ne dediğini anlamıyordu. <i>Kesinlikle,</i> diye düşündü, <i>acil durum raporu veriyordur. Acele etsem iyi olacak.</i></p>

  <p>Yorgunluğuna, kanayan kafasına, derisi yüzülmüş dizlerine ve dirseklerine aldırmadan, yeniden sürünmeye başladı. Geçit daraldığı zaman, Richard daha gidecek on metre yolu olduğunu hesaplıyordu. İçinden geçemiyordu! Her kasını zorladı, fakat yararı yoktu. Tam anlamıyla şaşırmıştı. Geometrik yönden daha uygun olabilecek, değişik bir sürünme şekli ararken, kuşların yaşam bölgesinden ona yaklaşmakta olan yumuşak ayak sesi patırtılarını duydu.</p>

  <p>Birkaç saniye sonra her yerini kaplamışlardı. Richard, derisinin her yerinde hissetmekte olduğu gıdıklanma hissine uzun bacaklıların neden olduğunu anlayıncaya kadar, beş saniye süreyle tam bir dehşet yaşadı. Onları televizyonda gördüğünü hatırladı -tam uzandığı zaman on santimetreye kadar çıkan altı tane eklemli bacağı, iki santimetre çapındaki vücutlarının çevresine eşit şekilde yayılmış, küresel yaratıklardı.</p>

  <p>Bir tanesi tam yüzünün ortasında durarak, ağzını ve burnunu kapatacak şekilde oturdu. Silkeleyerek ondan kurtulmak istedi, fakat kafasını yeniden çarptı. Richard, kıvranarak onlardan kurtulmak isterken bir şekilde biraz ilerlemeyi başardı. Her yerinde uzun bacaklılar olduğu halde çıkışa doğru son metreleri süründü.</p>

  <p>Kuşların yaşam alanının dış halkasına ulaştığı zaman, arkasından bir insan sesi duydu, “Merhaba, orada birisi mi var?” diyordu ses. “Her kimseniz, lütfen kendinizi tanıtın. Size yardım etmek için buradayız.” Güçlü bir projektör geçidi aydınlattı.</p>

  <p>Richard şimdi başka bir sorunu olduğunu görüyordu. Çıkışı, halkasal bölgenin tabanından bir metre yukarıdaydı. <i>Geriye doğru sürünmeliydim,</i> diye düşündü, <i>çanta ve elbiselerimi de çekerdim. Daha da kolay olurdu.</i></p>

  <p>Artık böyle şeyler düşünmek için çok geçti. Çantası ve elbiseleri aşağıda önünde ve başka bir insan sesi de arkasında sorular sorarken, Richard, vücudunun yarısı geçitten dışarı çıkıncaya kadar süründü. Düşmeye başladığını hissedince ellerini başının arkasına koydu, çenesini göğsüne yapıştırdı ve kendisini bir topa benzetmeye çalıştı. Sonra yere çarparak kuşların dairesel bölgelerinde yuvarlandı. O yere düşerken, uzun bacaklılar atlayarak karanlıkta kayboldular.</p>

  <p>İnsanların geride tutmakta oldukları ışıklar halkasal bölgenin iç duvarlarında yansıyordu. Yaralanmadığından ve kafasının da ciddi bir şekilde kanamadığından emin olduktan sonra, Richard eşyalarını topladı ve iki yüz metre sola doğru topallayarak uzaklaştı. Prens Hal’in, bir kuş tarafından yakalandığı mazgalın altında durdu.</p>

  <div>
    <br/>
  </div>

  <p>Yorgunluğuna karşın, Richard duvarı incelemekle vakit kaybetmedi. Giyinmesini bitirip yaralarıyla ilgilendikten sonra, tırmanmaya başladı. Az sonra, uzaktan kumandalı bir kameranın, onu aramak için, dairesel bölgeye yollanacağından emindi.</p>

  <p>Şans eseri, mazgalın önünde Richard’ın sığabileceği ufak bir çıkıntı vardı. Metal ağı keserken orada oturdu. Uzun bacaklıların her an görünmesini bekliyordu, fakat yalnız kaldı. Richard, yaşama bölgesinin içiyle ilgili ne bir şey gördü, ne de duydu. İki kez telsizle Prens Hal’i çağırmayı denediyse de, çağrılarına hiç yanıt yoktu.</p>

  <p>Richard kuşların yaşam bölgesinin tam karanlığına baktı. <i>Ne var orada?</i> diye düşündü. <i>İçerideki atmosfer,</i> diye mantık yürüttü, <i>bu dairesel bölgedeki gibi olmalı, çünkü hava serbestçe iki bölge arasında gidip geliyor.</i> Richard, içeriye bakmak için tam el fenerini çıkarmaya karar vermişken, arka tarafında, aşağıdan bazı sesler duydu. Birkaç saniye sonra, halkasal bölgenin tabanında onun yönüne doğru gelen parlak bir ışık gördü.</p>

  <p>Işıktan kaçınmak için, Richard, cesaret edebildiği kadar ikinci yaşam bölgesinin içine doğru sokuldu ve sesleri dikkatle dinledi. <i>Bu uzaktan kumandalı kamera,</i> diye düşündü. <i>Fakat sınırlı bir menzili vardır. Bağlantı kablosu olmadan çalışamaz.</i></p>

  <p>Richard hiç kımıldamadan durdu. Fakat mazgalın altındaki kameraya bağlı ışığın devamlı olarak hep aynı yeri taradığı belli olunca, <i>Şimdi ne yapacağım,</i> dedi kendine. <i>Bir şeyler görmüş olmalılar, Eğer fenerimi yakarsam ve bir yansıma olursa, nerede olduğumu anlarlar.</i></p>

  <p>Yaşama bölgesine ufak bir nesne atarak, derinliğinin dairesel bölgeyle aynı olup olmadığını anlamaya çalıştı. Hiçbir şey duymadı. Richard bir başkasını, daha büyük bir nesneyi denedi, fakat hâlâ bir yere çarpma sesi yoktu.</p>

  <p>Aklı ona, yaşam bölgesinin tabanının, dairesel bölgeninkinden çok daha aşağıda olduğunu söylediğinde, kalbi daha hızlı çarpmaya başladı. Rama’nın, kalın dış kabuğuyla, temel yapısını hatırladı ve yaşam bölgesinin tabanının oturduğu yere göre, birkaç yüz metre aşağıda olabileceğini anladı. Richard eğilerek boşluğa yeniden baktı.</p>

  <p>Uzaktan kumandalı kamera birden dolanmasını kesti ve ışıkları aşağıda belirli bir noktanın üzerinde takılı kaldı. Richard, geçitten mazgalın altına doğru sendeleyerek giderken, çantasından bir şey düşürmüş olabileceğini tahmin etti. Başka ışıkların ve kameraların az sonra geleceğini biliyordu. Richard hayalinde yakalanarak Yeni Cennet’e geri götürüldüğünü düşündü. Tam olarak hangi koloni yasalarını çiğnediğini bilmiyordu, ama birçok yasağı çiğnediğinden emindi. Hapiste haftalar, hatta yıllarca kalabileceğini düşününce, benliğini derin bir öfke kapladı. <i>Hiçbir koşulda,</i> dedi kendine, <i>bunun olmasına izin vermeyeceğim.</i></p>

  <p>Yaşam bölgesinin iç duvarına uzanarak, elleri ve ayaklarını yerleştirebileceği uygun çıkıntılar olup olmadığını kontrol etti. İmkânsız bir iniş olmadığına emin olduktan sonra, çantasında beceriksizce tırmanma ipini aradı ve bir ucunu ızgara kapıyı tutan menteşelerden birine bağladı. <i>Kayma olasılığına karşı,</i> dedi kendine.</p>

  <p>Arkasındaki dairesel bölgede şimdi ikinci bir ışık daha vardı. İp kalçasına güvenli bir şekilde sarılmış olarak, Richard, ikinci yaşam bölgesine kendisini yavaş yavaş salmaya başladı. Aslında ipe asılarak inmiyordu, karanlıkta, körlemesine, ayakları için basacak yer ararken, ipi destek olarak kullanıyordu. İniş teknik açıdan zor değildi; Richard’ın ayaklarını koyabileceği birçok küçük çıkıntı vardı.</p>

  <p>İndikçe indi. Altmış veya yetmiş metre indiğini tahmin edince, Richard durmaya karar verdi ve fenerini çantasından çıkardı. Işığını duvarın aşağısına doğru tuttuğu zaman rahatlayamadı. Gördüğü şey, belki elli metre daha altında, bulut ya da sisi andıran ve her yana yayılmış bir şeydi. Richard, <i>Harika,</i> diye alaycı bir şekilde söylendi, <i>bu sadece harika.</i></p>

  <p>Otuz metre daha ve tırmanma ipinin sonuna gelmişti. Richard, sisin nemini şimdiden hissedebiliyordu. Artık iyice yorulmuştu. İpin güvenliğinden ayrılmak istemediği için, duvara yeniden birkaç metre tırmandı, ipi birkaç kez kendi çevresine doladı ve vücudunu duvara dayayarak uykuya daldı.</p>
</body>
</html>