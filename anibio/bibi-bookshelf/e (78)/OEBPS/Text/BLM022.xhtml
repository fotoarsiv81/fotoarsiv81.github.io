<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/mandos.css" type="text/css" rel="stylesheet"/>
</head>

<body>
  <h2>9</h2>

  <p>Hareket tarihleri, Rama’nın nükleer felaketten kurtuluşundan beri, Richard ve Nicole tarafından titizlikle tutulan takvime göre, 13 Ocak 2215’ti. Elbette bu takvim gerçekte kendileri dışında kimseye bir şey ifade etmiyordu. Işık hızının yarısını biraz aşkın bir hızla Sirius’a yaptıkları yolculuk, Rama içinde zamanı yavaşlatmıştı, en azından Dünya’ya oranla ve böylece kullanmakta oldukları takvim tümüyle yanlıştı. Richard, Düğüm’den hareket ettikleri zaman, Dünya’daki gerçek tarihin, üç ya da dört yıl sonra, 2217 veya 2218 olması gerektiğini hesapladı. Rama’nın içinde yolculuk ettikleri yıllarla ilgili olarak elinde sağlıklı hız-zaman tarihçesi bulunmadığından, Richard’ın Dünya tarihini tam olarak hesaplaması imkânsızdı. Bu nedenle Richard, kendi zaman ölçülerini, Dünya’dakine çevirebilmek için, ancak göreli düzeltmelerle tahmin yapabiliyordu.</p>

  <p>Düğüm’deki son günlerine uyanmalarından az sonra Richard, “Dünya’da şu anda tarihin ne olduğunu bilmenin bizim için pek de önemi yok,” dedi. “Ayrıca,” diye devam etti, “kendi güneş sistemimize son derece yüksek hızlarla döneceğimiz oldukça kesin, yani, Mars yörüngesindeki buluşmamıza kadar zaman farkı daha da artacak.”</p>

  <p>Nicole göreliliği aslında hiçbir zaman anlayamamıştı -bu onun sezgileriyle uyuşmuyordu- ve Simone ve Michael’dan ayrılacağı son günde de bunu düşünerek çaba harcamaya hiç niyeti yoktu. Son ayrılışın, herkes için, son derece zor olacağını biliyordu ve her şeyiyle o son zor anlara hazırlanmak istiyordu.</p>

  <p>Giyinirlerken, Richard’a “Kartal bizi almak için on birde geleceğini söyledi,” dedi. “Kahvaltıdan sonra hep birlikte oturma odasında toplanabileceğimizi düşünüyordum. Çocukları hislerini açıklamaları için yüreklendirmek istiyorum.”</p>

  <p>Kahvaltı rahat, hatta neşeliydi, fakat ailenin sekiz üyesi de oturma odasında toplandıktan sonra, hepsi, Kartal’ın, Michael ve Simone dışında herkesi almaya gelmesine kadar, iki saatten az bir süreleri kaldığının bilincinde olduklarından, konuşmalar zorlama ve gergindi.</p>

  <p>Yeni evliler iki kişilik sedirde, Richard, Nicole ve diğer dört çocuğa yüzleri dönük olarak oturmuşlardı. Katie, her zamanki gibi tümüyle coşkuluydu. Devamlı konuştu. Yaklaşan ayrılıkla ilgili hiçbir şeye değinmeden, konudan konuya geçti. Katie, bir gece önce gördüğü çılgın bir rüyayı anlattığı uzun bir konuşmanın yarısına gelmişti ki, öyküsü büyük salonun girişinden gelen iki sesle bölündü.</p>

  <p>“Kahretsin Sir John,” dedi Richard’ın sesinin birinci çeşitlemesi, “bu son şansımız. Gelsen de gelmesen de oraya gidip veda edeceğim.”</p>

  <p>“Prensim, bu vedalaşmalar benim ruhumu incitiyor. Henüz acıyı kesmeye yetecek kadar sarhoş değilim. Sen, kendin o genç hanımın bir meleğin görünüşü olduğunu söyledin. Nasıl olur da ben…” </p>

  <p>“Eh, o zaman oraya sensiz gidiyorum,” dedi Prens Hal. Bütün ailenin gözü, salondan oturma odasına giren, Richard’ın minik robotunun üstündeydi. Onun ardından Falstaff, her dört beş adımda bir matarasından içki içmek için durup sendeleyerek ilerledi.</p>

  <p>Hal, Simone’un önüne yürüdü ve bir dizinin üstüne çökerken, “Sevgili bayan,” dedi, “o gülümseyen yüzünüzü ne kadar özleyeceğimi anlatmak için yeterli sözcükleri nasıl bulacağımı bilemiyorum. Tüm krallığımda, sizin güzelliğinize eş, aynı cinsten başka bir kimse yok…”</p>

  <p>“Aman Tanrım,” diye Falstaff kendini prensin yanına diz üstü atarak onun sözünü kesti. “Herhalde Sir John bir hata yaptı. Burada, bu şahane güzelliğin yanında kalıp, sadece şu ihtiyar adamla rekabete girişmek varken, neden (hepsinin yüzünde kocaman birer gülümseme olan Richard, Nicole ve diğerlerine doğru elini sallayarak) şu palyaço takımıyla gidiyorum ki! Doll Tearsheet’i hatırlıyorum da…”</p>

  <p>Yirmi santimetrelik robotlar aileyi eğlendirirlerken, Benjy iskemlesinden kalkarak Michael ve Simone’a yaklaştı. Gözyaşlarına hâkim olmaya çalışarak, “Si-mone,” dedi, “seni öz-le-yece-ğim.” Bir an duraksadı, önce Simone’a, sonra da babasına baktı. “Uma-rım sen ve ba-bam çok mut-lu olur-sunuz.”</p>

  <p>Simone yerinden kalkarak kollarını titreyen küçük kardeşine doladı. “Ah, Benjy, teşekkür ederim,” dedi. “Ben de seni özleyeceğim. Ve senin ruhunu hep yanımda taşıyacağım.”</p>

  <p>Kucaklaması çocuğa çok fazla gelmişti. Üzüntü dolu inlemesi herkesin gözlerine yaşların dolmasına neden olurken, Benjy’nin vücudu hıçkırıklarla sarsılıyordu. Birkaç saniye sonra, Patrick babasının kucağına tırmanmışta şişmiş gözlerini Michael’ın göğsüne bastırarak, “Baba… baba,” diye defalarca yineledi.</p>

  <p>Bir koreograf bundan daha güzel bir veda dansı tasarlayamazdı. Gözlerindeki yaşlara karşın hâlâ sakin görünen, ışı) ışı) Simone, odanın içinde vals yaparak, ailenin her üyesine tek tek anlamlı veda cümleleri söyledi. Michael O’Toole, Patrick kucağında ve Benjy yanında sedirde oturuyordu. Ailenin bütün üyeleri birer birer, son bir kucaklaşma için yanına geldikleri zaman, devamlı gözleri doluyordu.</p>

  <p>Nicole gözlerini odanın içinde dolaştırırken, <i>Bu anı sonsuza kadar hatırlamak istiyorum. Öylesine sevgi dolu ki,</i> diye düşündü. Michael küçük Ellie’yi kucaklamıştı; Simone, Katie’ye konuşmalarını ne kadar özleyeceğini anlatıyordu. Bir kez için de olsa, Katie bile duygusal sıkıntı içindeydi -Simone kocasının yanına gitmek için geriye giderken, şaşılacak kadar sessizdi.</p>

  <p>Michael hafifçe Patrick’i kucağından indirdi ve Simone’un uzattığı eli tuttu. İkisi birlikte diğerlerine dönüp dizlerinin üstüne çöktüler ve ellerini dua etmek için birleştirdiler. Michael güçlü bir sesle, ‘‘Kutsal babamız,” dedi. Ailenin diğer üyeleri, Richard bile, çiftin yanında yere diz çökerken, birkaç saniye durakladı.</p>

  <p>“Bu harika ailenin mutluluk dolu sevgisini bizlere verdiğin için sana teşekkür ederiz. Sana, bu evrendeki harikulade işçiliğini bize gösterdiğin için ayrıca teşekkür ederiz. Şu anda yollarımız ayrılırken, her birimizi koruman için sana yalvarıyoruz. Aramızda doğmuş olan sevgi ve dostluğu tekrar paylaşmamızı planlamış olup olmadığını bilmiyoruz. Yollarımız bizi senin şaşırtıcı yaratın içinde nereye götürürse götürsün yanımızda ol ve Ulu Tanrı’m bir gün yeniden bir araya gelmemizi sağla -bu dünyada ya da öbüründe. Amin.”</p>

  <p>Birkaç saniye sonra kapı çalındı. Kartal gelmişti.</p>

  <div>
    <br/>
  </div>

  <p>Nicole, Beauvois’daki villalarının bilinçli olarak küçük bir benzeri olarak inşa edilmiş olan evden çıktı ve istasyon yönündeki dar sokakta ilerledi. Hepsi karanlık ve boş olan diğer evlerin önünden geçerken, bunların insanlarla doldukları zaman nasıl olacaklarını düşünmeye çalıştı. <i>Hayatım tıpkı bir rüya gibi,</i> dedi kendine. Kesinlikle hiçbir insan bu kadar çeşitli deneyimden geçmemiştir.</p>

  <p>Yapay güneş, Nicole’ün başının çok üstündeki tavanda yayını çizerken, evler sokakta gölgeler oluşturuyordu.</p>

  <p><i>Olağanüstü bir dünya daha,</i> diye Nicole Yeni Cennet’in güneydoğu köşesindeki kasabayı incelerken düşündü. <i>Kartal yerleşim yerinin Dünya’dakinden ayırt edilemeyeceğini söylediğinde haklıydı.</i></p>

  <p>Kısa bir an için, Nicole, dokuz ışık yılı uzaktaki o mavi okyanus dünyasını düşündü. Hayalindeki resimde, on beş yıl önce, Newton uzay gemisi LEO-3’ten ayrılırken, Janos Tabari’nin yanında duruyordu. Janos gözlem penceresinin önünde titreşen ışıklı kürenin üstünde eliyle belirli bir çember çizerek, “Bu Budapeşte,” demişti.</p>

  <p>Daha sonra Nicole Beauvois’nın yerini, Loire Nehri’ni Atlantik’e döküldüğü yerden geriye doğru izleyip en azından bulunduğu bölgeyi bulmuştu. “Benim evim de yaklaşık tam şuralarda,” demişti Janos’a. “Belki de babam ve kızım şu anda bu yöne doğru bakıyorlardır.’’</p>

  <p>Görüntü kaybolurken, <i>Genevieve</i>, diye Nicole düşündü, <i>Genevieve’im. Artık otuz yaşlarında genç bir kadın olmuşsundur.</i> Rama’nın içindeki, Dünya yaşam bölgesindeki yeni evine yakın sokakta ilerlemeye devam etti. İlk kızını düşünmek, Nicole’ün, Düğüm’deki video çekiminde, bir ara verildiği zaman, Kartal’la yaptığı konuşmayı hatırlamasına neden oldu.</p>

  <p>“Dünya’ya yakın olduğumuz sırada kızım Genevieve’i görebilecek miyim?” diye sormuştu Nicole.</p>

  <p>Kartal kısa bir duraksamadan sonra, “Bilmiyoruz,” diye yanıtlamıştı. “Bu senin insan dostlarının mesajımıza nasıl bir yanıt vereceklerine bağlı. Sen, kendin, acil durum planlarına başvurulsa bile Rama’nın içinde kalacaksın, fakat Yeni Cennet’te yaşamak üzere Dünya’dan gelecek olan iki bin insanın arasında kızının da bulunması olasılığı var. Bu, daha önceleri diğer uzay gezginlerinde olmuştu…”</p>

  <p>Kartal bitirdiği zaman Nicole, “Ya Simone?” diye sormuştu. “Onu bir daha görebilecek miyim?”</p>

  <p>“Bunu yanıtlamak daha da zor,” demişti Kartal. “Çok, ama pek çok bilinmeyen var.” Yabancı yaratık, üzgün insan arkadaşına bakmış, “Üzgünüm Mrs. Wakefield,” demişti.</p>

  <p><i>Kızlarımdan biri Dünya’da kaldı, diğeriyse ondan yüz biri milyon kilometre ötede, bense bambaşka bir yerdeyim. Kim bilir nerede?</i> Nicole kendini son derece yalnız hissediyordu. Durdu ve gözlerini çevresindeki manzaraya odakladı. Kasaba parkının yanındaki dairesel bir alanda duruyordu. Kayalarla çevrilmiş dairenin içinde, bir kaydırak, bir kum havuzu, yatay ve dikey çubuklardan oluşmuş bir jimnastik aleti ve bir dönme dolap vardı -Dünya çocukları için mükemmel bir oyun yeri. Ayaklarının altında, ileride Dünya’dan getirilecek çimlerle kaplanacak olan alanda, GDA şebekesi yayılmıştı.</p>

  <p>Nicole, gaz değiştirme aygıtlarından birini incelemek için eğildi. Her biri sadece iki santimetre çapında, küçük yuvarlak birer nesneydi. Sıralar, sütunlar ve çaprazlama halde birkaç bin tanesi parka yerleştirilmişti. <i>Elektronik bitkiler,</i> diye Nicole düşündü. <i>Karbondioksiti oksijene çeviriyorlar. Biz hayvanların yaşamımızı sürdürebilmesi için.</i></p>

  <p>Nicole hayalinde parkı, tıpkı Düğüm’de konferans salonundaki hologramdaki görüntü gibi, çimler, ağaçlar, küçük havuzda su zambaklarıyla dolu görebiliyordu. Fakat Rama’nın güneş sistemine, bu teknolojik cenneti doldurmak için, insanlar “ele geçirmek” amacıyla gittiğini bilmesine karşın, bu parkın çocuklarla dolup taşacağına inanamıyordu. <i>Yaklaşık on beş yıldır, ailem dışında, başka bir insan görmedim.</i></p>

  <p>Nicole parktan ayrılarak istasyona doğru yürüdü. Dar sokaklar boyunca sıralanmış olan içinde oturulacak evler, şimdi yerlerini ileride küçük dükkânlar olarak kullanılacak olan bina dizilerine bırakmışlardı. Elbette hepsi boştu, tıpkı, süpermarket olarak planlanıp istasyonun tam karşısına yapılmış dikdörtgen büyük binalar gibi.</p>

  <p>Kapıdan geçti ve kenarda beklemekte olan trene, onu yönetecek olan Benita Garcia robotunun bulunduğu kontrol kabininin tam arkasından bindi.</p>

  <p>Nicole yüksek sesle, “Neredeyse karanlık oldu,” dedi.</p>

  <p>“On sekiz dakika daha var,” diye robot yanıtladı.</p>

  <p>“Somnaryum’a ne kadar var?” diye Nicole sordu.</p>

  <p>Tren güneydoğu istasyonundan ayrılırken, “Büyük Ana İstasyon’a gidiş on dakika,” diye Benita yanıtladı. “Sonra iki dakikalık bir yürüyüşünüz olacak.”</p>

  <p>Nicole sorusunun yanıtını biliyordu. Sadece başka bir ses duymak istemişti. Bu tek başına geçirdiği ikinci gündü ve bir Garcia robotuyla konuşmak, hiç olmazsa kendisiyle konuşmaktan iyiydi.</p>

  <p>Tren yolculuğu onu koloninin güneydoğu köşesinden, coğrafi merkezine getirdi. Nicole yol boyunca, sol tarafında Shakespeare Gölü’nü ve sağ tarafında da Olimpos Dağı’nın eteklerini (ki burada çok sayıda GDA vardı) görebiliyordu. Trenin içindeki elektronik haber ekranları, geçmekte oldukları manzaralar, aldıkları yolun uzunluğu ve zaman hakkında bilgiler veriyordu. Nicole, şu anda ailenin diğer üyeleriyle birlikte uykuda olan kocası Richard’ı düşünerek, <i>Kartal’la bu tren sisteminde iyi iş başarmışsınız,</i> dedi kendi kendine. <i>Yakında büyük yuvarlak odada size katılacağım.</i></p>

  <p>Aslında somnaryum, ana tren istasyonundan iki yüz metre ötede yer alan merkez hastanenin bir uzantısıydı. Trenden çıkıp, kütüphaneyi geçtikten sonra, Nicole hastaneye girdi, içinde yürüdü ve uzun tünelin sonundaki somnaryuma ulaştı. Ailesinin diğer üyelerinin hepsi, ikinci kattaki geniş çembersel odada uyuyorlardı. Her biri duvar boyunca sıralanmış uzun, tabut biçiminde ve dış ortama karşı hava geçirmeyecek biçimde sıkıca mühürlenmiş “yatak”larındaydılar. Sadece başlarına yakın bir yerdeki küçük pencerelerden yüzleri görülebiliyordu. Kartal tarafından eğitildiği biçimde, Nicole, kocasının, iki kızının ve iki oğlunun fiziksel durumlarını gösteren verilerin bulunduğu ekranları inceledi. Herkes iyi durumdaydı. Herhangi bir düzensizlik belirtisi yoktu.</p>

  <p>Nicole durdu ve özlemle sevdiklerini tek tek inceledi. Bu son kontrolü olacaktı. Artık herkesin kritik ölçümleri, normal ölçüler içinde oluğundan, izlenecek işlem sırasına göre, şimdi Nicole’ün de uykuya dalması gerekiyordu. Ailesini yeniden görmeden önce birçok yıl geçebilirdi.</p>

  <p><i>Benjy, Sevgili Benjy,</i> Nicole huzur içinde yatmakta olan özürlü oğluna bakarak içini çekti. <i>Bu yaşam kesintisi, içimizde en çok seni etkileyecek. Katie, Patrick ve Ellie, farkı hızla kapatırlar. Akılları çabuk ve çevik. Fakat sen, seni bağımsız yapabilecek yılları kaçırmış olacaksın.</i></p>

  <p>Yataklar, çembersel duvardan, dövme demirden yapılmış metal işleri gibi fırlamış görünüyorlardı. Bir yatağın başıyla, diğerinin ayakucu arasındaki aralık sadece bir buçuk metreydi. Nicole’ün boş yatağı ortadaydı -Richard ve Katie başının arkasındaydılar; Patrick, Benjy ve Ellie ise ayakucundaydılar.</p>

  <p>Richard’ın yatağının ucunda birkaç dakika oyalandı. İki gün önce son uyuyan o olmuştu. İsteği üzerine, Prens Hal ve Falstaff, mühürlü bir kutunun içinde onun göğsünde yatıyorlardı. Nicole kocasının ifadesiz yüzünü pencereden izlerken, <i>O son üç gün harikuladeydi, aşkım,</i> dedi kendine. <i>Daha fazlasını isteyemezdim.</i></p>

  <p>Shakespeare Gölü’nde yüzmüşler, hatta su kayağı bile yapmışlar, Olimpos Dağı’na tırmanmışlar, ikisinden birinin, en ufak bir istek belirtisi gösterdiği her fırsatta sevişmişlerdi. Bütün bir gece boyunca, yeni evlerindeki büyük yatakta birbirlerine sarılarak yatmışlardı. Richard ve Nicole, uyuyan çocukları günde bir kez kontrol etmişler, fakat zamanlarının çoğunu yeni ülkelerini baştan sona keşfetmekle geçirmişlerdi.</p>

  <p>Nicole, onu uykuya daldıracak sistemi çalıştırmadan önce, Richard’ın son sözleriyle çok heyecanlı ve duygusal bir an yaşanmıştı. “Sen fevkalade bir kadınsın ve seni çok seviyorum.”</p>

  <p>Şimdi artık sıra Nicole’deydi. Daha fazla erteleyemezdi. Yeni Cennet’teki ilk haftalarında defalarca provasını yaptığı gibi, yatağına girdi ve biri dışında bütün düğmeleri çevirdi. Çevresindeki köpük inanılmayacak kadar rahattı. Yatağın kapağı üstüne kapandı. Uyutucu gazın bölmesine girmesi için sadece son düğmeyi de çevirmesi gerekiyordu.</p>

  <p>Derin bir iç geçirdi. Nicole sırt üstü yatarken, Düğüm’deki son deneylerden birinde gördüğü, Uyuyan Güzel’le ilgili rüyayı hatırladı. Sonra zihni, çocukluğuna, babasıyla birlikte Usse Şatosu’nda Uyuyan Güzel gösterilerini izlemek için geçirdiği o harika hafta sonlarına atladı.</p>

  <p>Yatağına sızmakta olan gazın verdiği uyuşukluk arasında, <i>Bu gitmek için iyi bir yol,</i> dedi kendine, <i>tatlı bir prensin beni uyandıracağını düşününce.</i></p>
</body>
</html>