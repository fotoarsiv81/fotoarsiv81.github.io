<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/mandos.css" type="text/css" rel="stylesheet"/>
</head>

<body>
  <h2>2</h2>

  <p>Yeniden bir araya gelişlerinin kutlanması çok coşkuluydu. Benjy, sevgili Simone’unu daireye girer girmez kucakladı. Katie de Patrick’i bir dakika geçmeden yere mıhladı.</p>

  <p>“Gördün mü?” dedi. “Seni hâlâ yenebiliyorum.”</p>

  <p>“Ama, o kadar kolayca değil,” diye Patrick yanıtladı. “Gitgide güçleniyorum. Artık dikkatli olsan iyi olur.”</p>

  <p>Küçük Ellie koşup onun kollarına atılmadan önce Nicole, Richard ve Michael’ı kucakladı. Gece olmuştu. Ailenin kullandığı yirmi dört saatlik zamana göre, akşam yemeğinden iki saat sonraydı ve annesiyle kardeşleri geldiğinde Ellie yatmak üzereydi. Küçük kız, Nicole’e artık, <i>kedi, köpek</i> ve <i>çocuk</i> sözcüklerini okuyabildiğini gururla gösterdikten sonra, koridora geçerek yatak odasına gitti.</p>

  <p>Yetişkinler, Patrick’in, tükeninceye kadar, uyanık kalmasına izin verdiler. Michael onu yatağına taşıdı ve Nicole onun üstünü örtüp, çarşafını sıkıştırdı. “Geri döndüğüne sevindim, anne,” dedi, “seni çok özlemiştim.”</p>

  <p>“Ben de seni özledim,” diye Nicole yanıtladı. “Bir daha bu kadar uzun süre için gideceğimi sanmıyorum.”</p>

  <p>“Umarım gitmezsin,” dedi altı yaşındaki çocuk. “Burada olman hoşuma gidiyor.”</p>

  <p>Sabahın birinde, Nicole’ün dışında herkes uyumuştu. Nicole yorgun değildi. Ne de olsa, beş haftalık bir uykuyu yeni bitirmişti. Yatakta, Richard’ın yanında, huzursuz bir şekilde yarım saat kadar yattıktan sonra, biraz yürümeye karar verdi.</p>

  <p>Dairelerinin bir penceresi olmamasına karşın, giriş holünün bitişiğindeki bölmenin, Düğüm’ün diğer iki ucunun nefes kesen bir manzarasını gösteren bir penceresi vardı. Nicole bölmeye yürüdü ve uzay elbisesini giydi, sonra dışa açılan kapının önünde durdu. Kapı açılmadı. Nicole kendi kendine gülümsedi. <i>Belki Katie haklı. Belki de burada sadece tutsağız.</i> Burada kalışlarının ilk günlerinden beri dış kapının zaman zaman kilitleneceği belli olmuş. Kartal bunu; onların “anlayamayacakları” şeyleri görmelerini engellemek için “gerekli” olduğu şeklinde açıklamıştı.</p>

  <p>Nicole pencereden dışarıya baktı. O anda, onları on üç ay önce Düğüm’e getiren mekik aracının bir benzeri, Yerleşme Modülü’nün ulaşım merkezine yaklaşıyordu. <i>Ne gibi harikulade yaratıkları kapsıyorsun?</i> diye Nicole düşündü. <i>Onlar da bizim ilk geldiğimizdeki gibi şaşkınlık içindeler mi?</i></p>

  <div>
    <br/>
  </div>

  <p>Nicole, Düğüm’ün o ilk görüntülerini hiçbir zaman unutmayacaktı. Ara istasyonu terk ettikten sonra tüm aile, birkaç saat içinde, bir sonraki hedeflerine ulaşacaklarını sanıyorlardı. Fakat yanılmışlardı. Aydınlatılmış Rama aracından ayrılmaları, altı saat sonra artık Rama’yı sollarında görememelerine kadar, çok yavaş olmuştu. Ara istasyonun arkalarındaki ışıkları da gittikçe zayıflıyordu. Hepsi çok yorgundu. Sonunda tüm aile uykuya dalmıştı.</p>

  <p>Onları uyandıran Katie olmuştu. Bastıramadığı bir heyecanla, “Nereye gittiğimizi görüyorum,” diye zafer kazanmış gibi bağırmış ve mekiğin ön camında, biraz sağda, gittikçe güçlenerek üçe bölünmekte olan güçlü ışığı göstermişti.</p>

  <p>İzleyen birkaç saat boyunca Düğüm’ün görüntüsü büyüdükçe büyüdü. Bu uzaklıktan, uçlarında parıldayan küreler olan eşkenar üçgen görüntüsüyle nefes kesiciydi. Hem de ne ölçüde! Rama’yla olan deneyimleri bile, onları bu inanılmaz mühendislik şaheserinin görkemine hazırlamamıştı. Her üç kenar da, aslında üç küresel modülü birleştiren, yüz elli kilometre uzunluğunda taşıma koridorlarıydı. Her uçtaki küreler yirmi beş kilometre çapındaydılar. Bu uzaklıktan bile, insanlar, modüllerin birçok katındaki hareketliliği görebiliyorlardı.</p>

  <p>Mekik yolunu değiştirip, üçgenin kürelerinden birine doğru yol almaya başladıktan sonra, Patrick kaygıyla Nicole’e, “Şimdi ne olacak?” diye sordu.</p>

  <p>Nicole, Patrick’i kaldırarak kucağına aldı ve sarıldı. Oğluna yumuşak bir sesle, “Bilmiyorum canım,” dedi. “Bekleyip göreceğiz.”</p>

  <p>Benjy tam anlamıyla şaşkına dönmüşü! Uzaydaki ışıklı üçgeni saatlerce seyretti. Simone sık sık onun yanında durarak elini tutuyordu. Mekik, kürelerden birine son yaklaşmasını yaparken, Simone onun kaslarının gerildiğini hissedince güven veren bir sesle, “Korkma Benjy,” dedi. “Her şey çok iyi olacak.”</p>

  <p>Mekikleri, küreyi kesen dar bir koridora girdikten sonra, ulaşım merkezinin kenarındaki limana yanaştı. Aile, çantalarını ve Richard’ın bilgisayarını taşıyarak ihtiyatla araçtan indi. Sonra, araç birden hareket ederek, hızla ortadan kayboluşuyla yetişkinlerin bile sinirini bozdu. Bir dakika geçmeden, vücudu görülemeyen ilk sesi duydular.</p>

  <p>Ses, ifadesiz bir tonla, “Hoş geldiniz,” dedi. “Yerleşim Modülü’ne gelmiş bulunuyorsunuz. Doğruca ilerleyin ve gri duvarın önünde durun.”</p>

  <p>“Bu ses nereden geliyor?” diye Katie sordu. Sesi, herkesin duymakta olduğu korkuyu belli ediyordu.</p>

  <p>“Her yerden,” diye Richard yanıtladı. “Ses üstümüzde, çevremizde, hatta altımızda.” Hepsi duvarları ve tavanı taradılar.</p>

  <p>“Fakat İngilizceyi nereden biliyor?” diye Simone sordu. “Burada başka insanlar da mı var?”</p>

  <p>Richard sinirlice güldü ve “Olamaz,” diye yanıtladı. “Büyük olasılıkla bu yerin Rama ile bir yoldan ilişkisi ve bir de temel dil çözücü sistemi var. Acaba…”</p>

  <p>Ses onun sözünü kesti, “Lütfen ilerleyin. Bir taşıma alanındasınız. Modülün size ait olan bölümüne sizi taşıyacak olan araç, daha aşağı katta bekliyor.”</p>

  <p>Gri duvara ulaşmaları birkaç dakika sürdü. Çocuklar daha önce, sınırsız ağırlıksızlık ortamında hiç bulunmamışlardı. Katie ve Patrick, platformda sıçrıyorlar ve havada taklalar atıp yuvarlanıyorlardı. Onların bu eğlencelerini izleyen Benjy, bu maskaralıklarını taklit etmeye çalıştı. Ancak, yazık ki, tavan ve duvarları platforma dönebilmek için nasıl kullanacağını hesaplamayı başaramıyordu. Simone onu kurtardığı zaman tümüyle zihni karışmıştı.</p>

  <p>Tüm aile ve bagajları duvarın önünde uygun bir şekilde yerlerini aldıktan sonra, geniş bir kapı açıldı ve küçük bir odaya girdiler. Bir sıranın üstünde, özel, vücuda yapışan elbiseler, başlıklar ve terlikler düzgün bir şekilde sıralanmıştı. “Burada, Düğüm’de taşıma merkezi ve birçok genel alanda,” diye ses kesin bir monotonlukla devam etti, “sizin türünüz için gerekli olan atmosfer yoktur. Dairenize girinceye kadar bu giysileri giymek zorundasınız.’’</p>

  <p>Hepsi giyindikleri zaman, odanın karşı tarafındaki bir kapı açıldı ve Yerleşme Modülü’nün taşıma merkezine girdiler. istasyon, ileride karşılaşacakları Mühendislik Modülü’nünkiyle aynıydı. Nicole ve ailesi sesin verdiği komutlarla iki kat indiler ve sonra çembersel bir yolu izleyerek, “otobüs”lerinin beklediği yere doğru ilerlediler. Kapalı araç rahattı ve iyi aydınlatılmıştı, fakat bir buçuk saat süreyle aracın bir geçitler labirentindeki yolculuğu boyunca, dışarıyı göremediler. Sonunda otobüs durdu ve tepesi kalktı.</p>

  <p>Sekizi birden metal tabanın üstüne çıktıkları zaman, başka bir benzer ses, “Solunuzdaki koridorda yürüyün,” diye yönlendirdi. “Koridor dört yüz metre sonra iki geçide ayrılıyor. Sağınızdaki geçidi izleyin ve soldaki üçüncü kare işaretinin önünde durun. Orası sizin dairenizin kapısıdır.”</p>

  <p>Patrick koridorlardan birine dalarak koşmaya başladı. Ses hiçbir ton değişikliği göstermeden, “O yanlış koridor,” dedi. “Limana dön ve solundaki ikinci koridora geç.”</p>

  <p>Limandan dairelerine kadar olan yürüyüşlerinde görülecek hiçbir şey yoktu. İzleyen aylarda bu yürüyüşü, ya jimnastik odasına, ya da deneyler için Mühendislik Modülü’ne giderken, birçok kez tekrarlayacak, fakat gene de duvarlar, tavanlar ve kapı diyebilecekleri kare işaretlerinden başka bir şey göremeyeceklerdi. Bu yer herhalde dikkatle izleniyordu. Nicole ve Richard, daha başından beri, bölgelerindeki bütün dairelerin, birisi veya bir şey tarafından işgal edildiğinden emindiler, fakat diğerlerinden herhangi birini koridorlarda hiç görmemişlerdi.</p>

  <p>Belirtilen kapıyı bulup dairelerine girdikten sonra, Nicole ve ailesi özel elbiselerini, girişteki holde çıkartarak, bu amaçla yapılmış özel dolaplarına yerleştirmişlerdi. Çocuklar iç kapının açılmasını beklerken, sırayla pencereden diğer iki küresel modülü seyrettiler. Birkaç dakika sonra, ilk kez olarak yeni evlerinin içini gördüler.</p>

  <p>Hepsi şaşkına dönmüştü. Rama’da yaşamış oldukları oldukça ilkel şartlarla kıyaslandığında, ailenin Düğüm’deki dairesi bir cennetti. Çocukların her birinin kendi odası vardı. Dairenin bir ucunda, Michael’ın kendine ait bir suiti, diğer ucunda ve giriş holünün karşısında, Richard ve Nicole’ün, içinde her şeyi, hatta normal ölçülerden büyük bir yatağı olan ana yatak odası vardı. Toplam dört banyo, bir mutfak, bir yemek odasına ek olarak çocuklar için bir oyun odası bile vardı. Her odadaki mobilya, şaşılacak derecede uygundu ve zevkle tasarımlanmıştı. Daire dört yüz metrekarenin üstünde bir yaşam alanına sahipti.</p>

  <p>Yetişkinler bile şaşırmışlardı. O ilk gece, aşırı sevinçli çocukların kendilerini duyamayacakları bir şekilde, Nicole, Richard’a, “Tanrı aşkına bunu nasıl yapmışlar?” diye sordu.</p>

  <p>Richard çevrelerine şaşkın bir bakış attıktan sonra, “Sadece tahmin yürütebilirim,” dedi. “Bir şekilde bizim Rama’daki tüm hareketlerimiz izlenip, uzaktan ölçümle burada, Düğüm’de kaydedilmiş olmalı. Ayrıca bizim veri tabanlarımıza da girerek, oradaki bilgi düzeninden nasıl yaşadığımızı da çıkarmış olabilirler.” Richard sırıttı. “Ve elbette, eğer hassas alıcıları varsa, buradan bile Dünya’dan televizyon yayınlarını almakta olabilirler. Ne kadar rahatsız edici değil mi, bizi temsil edenlerin böyle…”</p>

  <p>“Hoş geldiniz,” başka bir özdeş ses Richard’ın düşüncelerini kesti. Ses yine her yönden geliyor gibiydi. “Dairenizdeki her şeyin yeterli olduğunu umuyoruz. Eğer değilse, lütfen bize söyleyin. Fakat her zaman, hepinizin söylediklerine yanıt veremeyiz. Bu nedenle, basit bir iletişim düzeni kuruldu. Mutfak tezgâhınızda beyaz bir düğme var. İçinizden birinin düğmeye bastıktan sonra söylediği her şeyin, bize yöneltilmiş olduğunu varsayacağız. İletişimi bitirdikten sonra, beyaz düğmeye yeniden basın, böylece…”</p>

  <p>“Önce benim bir sorum var,” diye Katie onun sözünü kesti. Düğmeye basmak için mutfağa koştu, “Sadece, siz kimsiniz?”</p>

  <p>Yanıttan önce çok kısa, belki bir saniyelik bir duraklama oldu. “Biz Düğüm’ü yöneten ortak zekâyız. Burada size yardım etmek, sizi rahat ettirmek ve yaşamınız için gerekli temel ihtiyaçlarınızı karşılamak için bulunuyoruz. Sizi daha iyi anlayabilmemiz için ara sıra sizden bazı hizmetleri yerine getirmenizi isteyeceğiz…”</p>

  <div>
    <br/>
  </div>

  <p>Nicole pencereden izlemekte olduğu mekiği artık göremiyordu. Aslında Düğüm’e gelişleriyle ilgili anılarına öyle dalmıştı ki, yeni gelenleri geçici olarak unutmuştu. Artık, şimdiki zamana döndüğü için, platforma çıkan garip yaratıkların bir araya gelmelerini ve kendi dillerinde bir sesin onlara seslendiğini duyunca ne kadar şaşırdıklarını hayalinde canlandırabiliyordu. <i>Şaşkınlık kavramı evrensel olmalı,</i> diye düşündü. <i>Tüm bilinçli kimyasallara özgü.</i></p>

  <p>Gözlerini yakın alandan kaldırarak uzaktaki Yönetim Modülü’nde odakladı. <i>Orada neler oluyor?</i> diye Nicole merak etti. <i>Biz çaresiz yaratıklar, Yerleşme ve Mühendislik arasında gidip geliyoruz. Tüm yaptıklarımızın mantıksal bir şekilde yönetildiği ortada. Fakat kim tarafından? Ve ne için? Neden birisi tüm bu varlıkları bu yapay dünyaya getirdi?</i></p>

  <p>Nicole’ün bu sonsuz sorulara verecek bir yanıtı yoktu. Her zamanki gibi bu düşünceler ona, kendi önemsizliğini güçlü bir şekilde hissettirmişti. İlk tepkisi, içeriye gidip çocuklarından birini kucaklamak oldu. Kendine güldü. <i>Her iki durum da evrendeki yerimizin gerçek belirtileri</i>, diye düşündü. <i>Çocuklarımız için son derece önemliyken, eşyanın varlığıyla ilgili büyük düzeni içinde tam anlamıyla bir hiçiz. Bu iki bakış açısı arasında tutarsızlık olmadığını görmek için muazzam bir bilgelik gerekiyor.</i></p>
</body>
</html>