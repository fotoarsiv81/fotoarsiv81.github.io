<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/mandos.css" type="text/css" rel="stylesheet"/>
</head>

<body>
  <h2>9</h2>

  <p>14 ARALIK 2205</p>

  <div>
    <br/>
  </div>

  <p>Sanırım kutlamam gerekir, fakat kendimi büyük kayıplarla bir zafer kazanmış gibi hissediyorum. Sonunda Michael’ın çocuğuna gebeyim. Ancak ne pahasına. Hâlâ Richard’dan bir haber atamadık ve Michael’ı da kendimden uzaklaştırmış olabilirim.</p>

  <p>Ben de Michael da Richard’ın ayrılmasındaki tüm sorumluluğu kendi üzerimize alıyoruz. Ben suçluluğumu, mümkün olduğu kadar onu düşünmemeye çalışıp kızlarıma müşfik ve ciddi bir anne olmaya çalışarak karşılarken, Michael da Richard’ın davranışını ve kendi suçluluğunu, kendisini tümüyle dine adayarak karşıladı. Hâlâ günde iki kez İncil’ini okuyor. Her yemekten önce ve sonra dua ediyor, Tanrı’yla “iletişim” kurabilmek için aile içi etkinliklere katılmıyor. <i>Kefaret</i> sözcüğü son zamanlarda Michael’ın sözlüğünde fazla yer tutuyor.</p>

  <p>Simone’u da yeniden doğan Hıristiyanlık coşkusuna sürükledi. Benim nezaketle yaptığım itirazlar dikkate alınmadı. Gerçekten neyle ilgili olduğu hakkında en ufak fikri olmamasına karşın Simone İsa’nın hikâyesini seviyor. Özellikle mucizeler Simone’u büyülüyor. Çocukların çoğunun yaptığı gibi inançsızlığı askıya alabiliyor. Zihni, İsa suyun üstünde yürüdüğünde, ya da suyu şaraba çevirdiğinde “Nasıl?” diye hiç sormuyor.</p>

  <p>Yaptığım yorumlar tümüyle dürüst de değil. Belki de Michael ve Simone arasındaki uyumu kıskanıyorum. Annesi olarak, ikisinin birbiriyle böyle anlaşmalarından mutlu olmam lazım. Hiç olmazsa birbirlerini buldular. Bu derin ilişkiyi bir türlü kuramayan zavallı Katie ve ben de deneyebilsek.</p>

  <p>Sorunun bir kısmı Katie’nin de benim de son derece inatçı olmamızdan kaynaklanıyor. Sadece iki buçuk yaşında olmasına karşın, Katie kendi yaşamını kontrol etmek istiyor. Basit bir şeyi ele alalım. Örneğin, günün yapılması planlanmış olan bazı işleri. Rama’daki ilk günümüzden beri, ailedeki herkes için günlük çalışmaların çizelgesini ben hazırlardım ve kimse bu konuda ciddi olarak benimle tartışmazdı, Richard bile. Michael ve Simone önerdiğim her şeyi, her zaman kabul ederlerdi -planlanmamış yeterince çok zaman olduğu sürece.</p>

  <p>Fakat Katie bambaşka bir vakaydı. Eğer ben alfabe dersinden önce bir New York gezisi planlamışsam, o sırasını değiştirmek ister, öğle yemeği için tavuk planlamışsam o domuz veya sığır eti ister. Hemen hemen her sabaha, günlük çalışmalar üzerinde bir kavgayla başlıyoruz. Benim kararlarımı beğenmediği zaman, Katie somurtuyor, küsüyor ya da “baba”sını çağırarak ağlıyor. Richard’ı aradığı zaman gerçekten içim sızlıyor.</p>

  <p>Michael, onun isteklerine göre davranmamı, bunun sadece büyümenin bir parçası olduğunu söylüyor. Fakat ben ne Genevieve, ne de Simone’un, hiçbir zaman Katie gibi olmadıklarını hatırlattığım zaman, gülümsüyor ve omuzlarını silkiyor.</p>

  <p>Michael ve ben ebeveynlik yöntemleri üzerinde her zaman anlaşamıyoruz. Bu tuhaf şartlar altındaki aile hayatımızla ilgili birkaç ilginç tartışmamız oldu.</p>

  <p>Bu konuşmalardan birinin sonuna doğru Michael’ın kızlarla ilgili olarak “çok katı” olduğumu öne sürmesine hafifçe gücenmiştim, bu nedenle din konusunu ortaya getirmeye karar verdim ve Michael’a, Simone’un İsa’nın hayatını en ince ayrıntısına kadar öğrenmesinin neden o kadar önemli olduğunu sordum.</p>

  <p>Belirsiz bir ifadeyle, “Birinin geleneği sürdürmesi gerekiyor,” dedi.</p>

  <p>“Demek sürdürülmesi gereken bir gelenek olduğuna ve uzayda sonsuza kadar sürüklenip, bu müthiş yalnızlık içinde birer birer ölmeyeceğimize inanıyorsun?”</p>

  <p>“Tanrı’nın her insan için bir planı olduğuna inanıyorum,” diye yanıtladı.</p>

  <p>“O zaman bizim için planı ne?” diye sordum.</p>

  <p>“Dünya’da kalan milyarlarca insan Tanrı’nın onlar için ne planladığını bilmedikleri gibi, biz de bilemeyiz,” dedi Michael, “Hayatın ilerlemesi, O’nun planının araştırılmasıdır.”</p>

  <p>Başımı salladım ve Michael devam etti. “Görüyorsun ya, Nicole, bu bizim için daha kolay olur. Dikkatimizi dağıtacak şeyler çok az. Tanrı’ya yaklaşmamak için bir mazeretimiz yok. Bu nedenle daha önceleri uğraştığım yiyecek ve tarih gibi konuların affedilmesi zor. Rama’da insanın dua etmek ve kendini Tanrı’ya adamaktan <i>başka</i> bir şeyle zamanını doldurabilmek için büyük bir çaba harcaması gerekiyor.”</p>

  <p>Onun bu kesin tavrının beni ara sıra rahatsız ettiğini itiraf etmeliyim. İçinde bulunduğumuz şartlarda, İsa’nın hayatının, Hun İmparatoru Attila, ya da artık iki ışık yılı geride kalmış uzak gezegende yaşayan herhangi bir insanınkinden farkı yoktu. Artık insan ırkının bir üyesi değiliz. Ya kötü kaderimizin mahkûmlarıyız, ya da yeni bir türün temelini oluşturacağız. İsa bir daha Dünya’yı göremeyecek olan bizlerin olanca günahı için de mi öldü?</p>

  <p>Eğer Michael Katolik olmasaydı ve doğumundan itibaren doğumun kutsallığına programlanmasaydı, onu bir çocuk sahibi olmaya hiçbir zaman ikna edemezdim. Bunun neden doğru bir şey olmadığına dair yüzlerce nedeni vardı. Belki de onu ikna etmek için ısrarlı girişimlerimle gece dualarını sürekli böldüğüm için, sonunda razı oldu. Beni, “işe yaramaması”nın çok olası olduğu konusunda uyardı ve boş yere uğraşmam sonucunda uğrayacağım düşkırıklığında “sorumluluk kabul etmeyeceği”ni de söyledi.</p>

  <p>Bir embriyoya sahip olabilmemiz üç ayımızı aldı. İki yumurtlama dönemimde onu bir türlü uyaramadım. Kahkahayı, vücut masajını, müzik, yiyecek; iktidarsızlıkla ilgili makalelerde bahsedilen her şeyi denedim. Onun suçluluk hissi ve gerginliği, benim çabamdan daha fazlaydı. Sonunda çözümü düş gücü getirdi. Bir gece Michael’a, tüm olay boyunca benim karısı Kathleen olduğumu düşlemesini söyledim ve sonunda ereksiyonunu korumayı başardı. Zihin gerçekten harikulade bir yaratı.</p>

  <p>Düş gücüne karşın Michael’la aşk yapmak kolay bir şey değildi. İlk aşamada, bunu söylemek benim için pek hoş bir şey değil ama yaptığı hazırlıkların kendisi, normal bir kadını bu işten soğutmak için yeterli. Elbiselerini çıkarmadan önce, Michael her zaman Tanrı’ya dua ediyor. Ne için? Bunun yanıtını bilmek çok şaşırtıcı olurdu.</p>

  <p>Aquitaineli Eleanor’un ilk kocası, Fransız VII. Louis, bir keşiş olarak yetiştirilmiş ve tarihi bir hata sonucunda kral olmuştu. Babamın Eleanor hakkındaki kitabında, Eleanor’un “ciddiyet, dindarlık ve kalın elbiselerle çevrili bir halde” sevişmekten yakındığı uzun bir iç monolog vardır. Yatak odasında neşe, kahkaha, açık saçık konuşmalar ve şehvetli duygular olmasını özlüyormuş. Neden Louis’den boşanıp Henry Plantagenet ile evlendiğini şimdi anlıyorum.</p>

  <p>Böylece şimdi, soyumuza genetik değişiklik getirecek olan, bir erkek çocuğa (umarım) hamileyim. Büyük bir mücadeleydi ve kesinlikle de buna değmezdi. Çünkü Michael’ın çocuğuna sahip olma isteğim yüzünden Richard gitti ve Michael da, en azından geçici olarak, Rama’daki ilk yıllarımızda olduğu gibi yakın bir arkadaş ve yoldaş değil. Başarımın bedelini ödedim ve artık bu uzay aracının gerçekten bir hedefi olduğunu umut etmeliyim.</p>

  <div>
    <br/>
  </div>

  <p>1 MART 2206</p>

  <div>
    <br/>
  </div>

  <p>Önceden almış olduğum sonuçları doğrulamak için bu sabah kısmi gen testimi tekrarladım. Hiç kuşku yok. Henüz doğmamış olan erkek bebeğimizin kesinlikle Whittingham sendromu var. Çok şükür, başka görünür bir kusur yok, ama Whittingham da yeterince kötü.</p>

  <p>Kahvaltıdan sonra birkaç saniye yalnız kaldığımızda, verileri Michael’a gösterdim. Önceleri kendisine ne söylediğimi anlamadı, fakat <i>özürlü</i> kelimesini kullandığım zaman, hemen tepki gösterdi. Gözünde tümüyle kendine bakmaktan aciz bir çocuk canlandırdığını anlıyordum. Ona Whittingham’ın bir öğrenme eksikliği, beynin düzgün çalışmasını sağlayan elektrokimyasal işlemlerdeki basit bir bozukluk olduğunu anlattığım zaman kaygıları sadece kısmen düzeldi.</p>

  <p>Geçen hafta ilk kısmi gen testimi yaptığım zaman, Whittingham’dan kuşkulanmıştım, fakat sonuçlarda bir belirsizlik olasılığına karşın, Michael’a bir şey söylemedim. Bu hastalıkla ilgili bilgileri gözden geçirmek istiyordum. Ancak kısaltılmış tıp ansiklopedim, ne yazık ki beni tatmin edecek bilgiyi içermiyor.</p>

  <p>Bu öğleden sonra, Katie uyuklarken, Michael ve ben, Simone’dan çocuk odasında bir saat kadar kitap okumasını rica ettik. Kusursuz meleğimiz hemen kabul etti. Michael sabaha oranla daha sakindi. Benjy (Michael oğluna büyükbabasının adı olan Benjamin Ryan O’Toole’u vermek istiyor) hakkındaki haberlerin onu ilk anda perişan ettiğini kabul etti. Eyüb’ün Kitabı’nı okumanın, onun eski görünüşünü kazanmasına yardımcı olduğu belliydi.</p>

  <p>Michael’a, Benjy’nin zihinsel gelişmesinin yavaş ve yorucu olacağını anlattım. Ona bir sürü Whittingham hastasının, yirmi yıllık bir eğitimden sonra on iki yaş zekâsına ulaştıklarını açıkladığım zaman, rahatladı. Michael’a, Down sendromundaki gibi fiziksel yönden bir kusur olmayacağına ve Whittingham’ın sınırlı bir gerilik özelliği olması nedeniyle, en erken üçüncü nesle kadar, olası çocukların bundan etkilenmeyeceğine dair güvence verdim.</p>

  <p>Konuşmamızın sonuna doğru Michael, “Hangimizin genlerinde bu sendromu taşımakta olduğunu öğrenmenin bir yolu var mı?” diye sordu.</p>

  <p>“Hayır,” diye yanıtladım, “bu, yalıtılması çok zor olan bir düzensizlik, çünkü çeşitli bozuk genlerden oluştuğu ortada. Eğer sendrom etkinse,-teşhis edilebiliyor. Dünyada bile taşıyıcıları saptayabilmek için yapılan girişimler başarılı olmadı.”</p>

  <p>Ona, hastalığın ilk teşhis edildiği 2068 yıllarında, Afrika ve Asya’da hemen hemen hiç hasta olmadığını, hastalığın temel olarak Kafkas kökenli olduğunu ve en çok İrlanda’da rastlandığını anlatmaya başladım. Michael’ın bu bilgileri kısa zamanda öğreneceğini düşünüyordum (şimdi okumakta olduğu tıp ansiklopedisindeki ana maddede vardı) ve kendisini şu anda hissetmekte olduğundan daha kötü hissetmesini istemiyordum.</p>

  <p>Sonra, “Tedavisi var mı?” diye sordu.</p>

  <p>“Bizim için yok,” diye başımı salladım. “Son on yılda, hamileliğin ikinci üç aylık döneminde uygulandığı takdirde etkili olabilecek bazı genetik önlemler bulunmuştu, fakat bu işlemler Dünya’da bile çok karmaşık ve ceninin tümüyle kaybına yol açabiliyor.”</p>

  <p>Konuşma sırasında o an, Michael’ın <i>kürtaj</i> sözcüğünü kullanması için en uygun zamandı. Fakat kullanmadı. İnanç düzeni o kadar sarsılmaz ve tutarlı ki, böyle bir şeyi aklından bile geçirmediğinden eminim. Onun için kürtaj, Dünya’da olduğu kadar Rama’da da kesinlikle yanlış bir şey. Michael’ın kürtajı düşünebileceği herhangi bir durum olup olmayacağını merak ettiğimi hissettim. Ya bebekte Down sendromu veya körlük olsaydı? Ya da erken ölüme neden olması kesin olan çoklu gen bozukluğu olsaydı ne olacaktı?</p>

  <p>Eğer Richard burada olsaydı, kürtajın avantajları ve dezavantajları üstüne mantıklı bir tartışma yapardık. Ekranın bir yanında lehte, diğer yanda aleyhte olan hususları liste halinde göstererek, o ünlü Ben Franklin kağıtlarından birini yaratırdı. Ben, kürtajın olmaması için, uzıın bir duygusal nedenler listesi eklerdim (ki bunlar Richard tarafından kendi listesinde atlanmış olurdu) ve sonuçta, sanırım hepimiz kesinlikle Benjy’yi Rama’ya getirmek kararını alırdık. Bu, gerçekçi ve hepimizin katıldığı bir karar olurdu.</p>

  <p>Bu bebeği istiyorum. Fakat aynı zamanda Michael’ın, Benjy’nin babası olarak sorumluluklarını yeniden teyit etmesini de istiyorum. Bir kürtaj olasılığı tartışması, bu yenilenmiş sorumluluğu aydınlığa çıkarırdı. Tanrı’nın veya kilisenin ya da yapılaşmış bir dogmanın kurallarını körü körüne kabul etmek, bazen bir insanın özel bir amaca olan katkısını kısıtlamasını kolaylaştırabilir. Umarım Michael böyle bir insan değildir.</p>
</body>
</html>