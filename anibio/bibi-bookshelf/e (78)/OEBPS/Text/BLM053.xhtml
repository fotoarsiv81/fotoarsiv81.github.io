<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/mandos.css" type="text/css" rel="stylesheet"/>
</head>

<body>
  <h2>9</h2>

  <p>Hücrenin tek penceresinden gelen ışık, Nicole’ün yatağının karşısındaki toprak duvarda bir şekil yaratmıştı. Penceredeki çubuklar, üçtaş oyununun karesel desenini andıran üçe üçlük kusursuz bir matris oluşturmuştu. Odasındaki ışık Nicole’e kalkma zamanının geldiğini işaret ediyordu. Üzerinde uymakta olduğu tahta yataktan kalkarak adayı geçti ve lavaboda yüzünü yıkadı. Sonra derin bir nefes alarak başka bir gün için gücünü toplamaya çalıştı.</p>

  <p>Nicole, yaklaşık beş aydır içinde bulunduğu son hapishanesinin, Yeni Cennet’in Hakone ve San Miguel arasındaki tarım kuşağının bir yerinde olduğundan kesinlikle emindi. Son nakli sırasında gözleri kapatılmıştı. Ancak, Nicole çabucak kendisinin kırsal alanda olduğunu anlamıştı. Ara sıra, tavanın hemen altındaki kırk santimetrekarelik pencereden, güçlü bir hayvan kokusu hücresine süzülüyordu. Ayrıca, Yeni Cennet’te gece olduğu zaman, Nicole, penceresinin dışında hiçbir yansıyan ışık görmüyordu.</p>

  <p>Nicole parmaklarının ucunda yükselerek, birkaç gram lezzetli pirinci penceresinin içine itmeye çalışırken, <i>Bu son aylar en kötüsüydü,</i> diye düşündü. <i>Konuşma yok, okuma yok, egzersiz yok. Günde iki öğün pirinç ve su.</i> Kendisini her sabah ziyaret eden kırmızı sincap dışarıda belirdi. Nicole onu duyabiliyordu. Onu pirinci yerken görebilmek için hücresinde geriledi.</p>

  <p>“Sen benim tek arkadaşımsın, yakışıklı dostum,” diye Nicole yüksek sesle konuştu. Sincap yemeyi keserek, olası bir tehlikeye karşı her zaman hazır olarak, dinledi. “Ve sen söylediğim tek bir sözcüğü bile anlamıyorsun.”</p>

  <p>Sincap fazla kalmadı. Kendi pirinç payını yedikten sonra, Nicole’ü yalnız bırakarak oradan ayrıldı. Birkaç dakika, Nicole, sincabın durduğu yere bakarak ailesine neler olduğunu merak etti.</p>

  <p>Altı ay öncesine, isyana teşvik suçu davasının, son dakikada, “belirsiz bir süre için ertelendiği” tarihe kadar, Nicole’e, bir saatlik bir süre için, haftada bir tek ziyaretçiye izin veriliyordu. Konuşmalara bir gardiyanın eşlik etmesine ve politika ile son olayların konuşulmasının kesinlikle yasak olmasına karşın, Ellie veya Patrick’le olan bu haftalık görüşmeleri, büyük bir sabırsızlıkla bekliyordu. Genellikle gelen Ellie oluyordu. Her iki çocuğuyla yaptığı konuşmalardaki son derece dikkatle seçilmiş bazı sözcüklerden, Nicole, Patrick’in bir tür hükümet işine karışmış olduğunu ve ancak kısıtlı zamanlarda gelebileceği sonucunu çıkarmıştı.</p>

  <p>Nicole, Benjy’nin düşkünler evine yerleştirildiğini ve kendisini görmesine izin verilmediğini öğrendiği zaman önce öfkelenmiş, sonra çok üzülmüştü. Ellie, annesini, şartlar göz önüne alındığında, Benjy’nin iyi olduğuna ikna etmeye çalışmıştı. Alalarında Katie’yle ilgili çok az konuşma geçmişti. Ne Patrick, ne de Ellie, büyük kız kardeşlerinin annesini ziyaret etmeye hiç niyeti olmadığını, annelerine nasıl açıklayacaklarını bilememişlerdi.</p>

  <p>Bu ilk ziyaretler sırasında, her zaman en güvenli konu Ellie’nin hamileliği oluyordu. Nicole, kızının karnına dokunurken veya onunla anne olmanın verdiği özel duygular hakkında konuşurken çok heyecanlanıyordu. Ellie, bebeğin ne kadar hareketli olduğundan bahsetse, Nicole hemen ona katılıyor ve kendi deneyimleriyle karşılaştırıyordu (“Patrick’e hamile olduğum zaman,” demişti bir seferinde, “hiç yorulmamıştım. Ama, öte yanda sen, bir anne için tam bir karabasandın -uyumak istediğim zaman, gece yarılarında bile her zaman tekmeler dururdun.”) Ellie eğer kendini iyi hissetmiyorsa, Nicole ona, bazı durumlarda kendisine oldukça yardımcı olan yiyecekleri veya beden hareketlerini salık veriyordu.</p>

  <p>Ellie’nin son ziyareti, bebeğin doğum tarihinden iki ay önce olmuştu. Onu izleyen hafta da Nicole yeni hücresine nakledilmiş ve o günden beri bir tek insanla konuşmamıştı. Kendisine hizmet eden dilsiz biotlar, onun sorularını duyduklarına dair bir belirti bile göstermiyorlardı. Bir defasında, çaresiz bir anında, kendisine haftalık banyosunu yaptıran Tiasso’ya bağırarak “Anlamıyor musun?” demişti. “Kızımın geçen hafta içinde torunumu doğurmuş olması gerek. Onların iyi olup olmadıklarını öğrenmeliyim.”</p>

  <p>Daha önceki hücrelerinde, her zaman Nicole’ün okumasına izin verilmişti. Ne zaman istese ona kütüphaneden yeni kitap diskleri getirilmiş, böylece ziyaretler arasındaki günler oldukça çabuk geçmişti. Hemen hemen babasının tarihi romanlarının hepsini ve bunların yanında bazı, şiir, tarih ve çok ilgi duyduğu bazı tıp kitaplarını da yeniden okumuştu. Nicole özellikle, kendi hayatıyla, iki çocukluk kahramanı Jean d’Arc ve Aquitaineli Eleanor’un hayatları arasındaki paralelliği büyüleyici buluyordu. Nicole, her iki kadının da uzun ve zor hapishane dönemlerine karşın, temel davranışlarının değişmesine izin vermemelerini gördükçe kendi gücünü artırıyordu.</p>

  <p>Taşındıktan sonra, yeni hücresinde ona hizmet eden Garcia, özel eşyalarını ve elektronik okuyucusunu geri getirmediği zaman, Nicole basit bir hata olduğunu sandı. Ancak, okuyucuyu defalarca istediği halde, bir türlü gelmeyince, okuma ayrıcalığının artık geri alındığını anladı.</p>

  <p>Yeni hücresinde zaman, Nicole için çok yavaş geçiyordu. Her gün birkaç saat, bilinçli olarak, ileri geri dolaşarak vücudunu ve zihnini işler halde tutmaya çalışıyordu. Bu yürüyüş seanslarını organize ederek, kaçınılmaz biçimde onun yalnızlık ve üzüntü hislerinin yoğunlaşmasına yol açan, ailesiyle ilgili düşüncelerini uzaklaştırmak için, daha genel felsefi kavram ve düşüncelere yöneldi. Bu seansların sonunda, genellikle, hayatının geçmiş bir olayına odaklanıyor ve ondan yeni ve anlamlı bir sonuç çıkarmaya çalışıyordu.</p>

  <p>Böyle bir seansta, Nicole, on beş yaşında olduğu yıllardaki bir dizi olayı çok net bir şekilde hatırladı. O sırada Nicole ve babası, Beauvois’da rahat bir hayat sürüyorlardı ve Nicole’ün okuldaki eğitimi çok parlaktı. Jean d’Arc’ın Rouen’da şehit edilmesinin 750. yılını anmak için yapılacak bir dizi törende, bakireyi canlandıracak üç kızı seçmek için ülke çapında yapılacak yarışmaya katılmaya karar verdi. Nicole kendini öylesine büyük bir tutku ve içtenlikle yarışmaya kaptırdı ki, babası hem heyecanlandı hem de kaygılandı. Nicole Tours’daki bölgesel yarışmayı kazandıktan sonra, Pierre bile altı hafta için romanları üzerindeki çalışmalarını, sevgili kızının Rouen’daki finallere hazırlanmasına yardım etmek için bıraktı.</p>

  <p>Nicole, yarışmanın atletizm ve kültür bölümlerinde birinci sıradaydı. Oyunculuk değerlendirmesinde de çok yüksek puan aldı. Nicole ve babası onun seçileceğinden emindiler. Fakat kazananlar açıklandığı zaman, Nicole ikinci yedekti.</p>

  <p>Nicole, Yeni Cennet’teki hücresinin çevresinde dolanırken, <i>Yıllarca,</i> diye düşündü, <i>Başarısız olduğumu düşündüm. Babamın, Fransa’nın bakır tenli bir Jean d’Arc için henüz hazır olmadığını söylemesinin bile anlamı yoktu. Kendime göre ben başarısızdım. Perişan olmuştum. Kendime olan saygım olimpiyatlara kadar geri gelmedi ve iki gün sonra da Henry beni yeniden yıktı.</i></p>

  <p><i>Bedeli korkunçtu,</i> diye Nicole devam etti. <i>Kendime olan saygımı kaybettiğimden, yıllarca tümüyle içime kapanıktım. Sonunda kendimden memnun olabilmem için yıllar geçmesi gerekti. Ve ancak ondan sonra başkalarına karşı verici olabildim. Düşüncelerinde bir an durakladı. Neden çoğumuz aynı deneyimden geçmek zorundayız? Neden gençlik çok bencil ve neden yaşanacak bu kadar çok şeyin var olduğunu anlamak için önce kendimizi bulmamız gerekiyor?</i></p>

  <div>
    <br/>
  </div>

  <p>Her zaman yemeklerini getiren Garcia, akşam yemeğine biraz taze ekmek ve birkaç pişmemiş havuç eklediği zaman, Nicole, perhizinde bazı değişikliklerin başlamakta olduğunu düşündü. İki gün sonra Tiasso hücresine, saç fırçası, makyaj malzemesi, bir ayna ve hatta bazı parfümler getirdi. Nicole uzun ve zevk veren bir banyo yaparak aylar sonra kendini yenilenmiş hissetti. Biot tahta banyo küvetini alıp giderken Nicole’e bir not uzattı. Notta, “Yarın sabah bir ziyaretçiniz olacak,” yazılıydı.</p>

  <p>Nicole uyuyamadı. Sabah olunca arkadaşı sincapla küçük bir kız gibi çene çalarak ona o günkü buluşmayla ilgili umutlarını ve kaygılarını anlattı. İkisinin de ümitsiz durumda olduğunu kabul etmeden önce, yüzü ve saçlarıyla defalarca ilgilendi. Zaman çok yavaş geçiyordu.</p>

  <p>Sonunda, tam öğle yemeğinden önce, koridordan hücresine doğru gelen bir insanın ayak seslerini işitti. Umutla ileri atıldı. Kızını son köşeyi dönerken görünce, “Katie,” diye haykırdı.</p>

  <p>Katie hücrenin kilidini açıp içeri girerken, “Merhaba anne,” dedi. İki kadın bir süre birbirine sarıldılar. Nicole gözlerinden boşalan yaşlara engel olmaya çalışmadı.</p>

  <p>İkisi de, hücredeki tek mobilya olan, Nicole’ün yatağına oturdular. Katie, Nicole’e yeni bir torununun olduğunu bildirerek (“Nicole des Jardins Turner,” dedi, “çok gurur duymalısın,”) ve sonra yirmi kadar fotoğraf çıkardı. Resimler bebeğin anne ve babasıyla çekilmiş anları, Ellie ve Benjy’yi parkın bir yerinde, Patrick’i üniformalı olarak gösteriyordu, hatta Katie’nin gece elbisesiyle çekilmiş birkaç resmi bile vardı. Nicole, gözleri dolu halde, resimleri tek tek inceledi, birkaç kez “Ah, Katie,” diye hayretle haykırdı.</p>

  <p>Bitirdiği zaman, Nicole fotoğrafları getirdiği için kızına çok çok teşekkür etti. “Sende kalabilirler, anne,” diyen Katie ayağa kalkarak pencereye yürüdü. Çantasını açarak sigara ve çakmağını çıkardı.</p>

  <p>“Canım,” dedi Nicole tereddütle, “burada sigara içmesen olur mu? Havalandırma berbat. Haftalarca kokusunu alırım.”</p>

  <p>Katie birkaç saniye annesine baktıktan sonra, sigara ve çakmağını çantasına geri koydu. O anda bir çift Garcia hücreye dışarıdan bir masa ve iki iskemle getirdiler.</p>

  <p>Nicole, “Nedir bu?” diye sordu.</p>

  <p>Katie gülümseyerek, “Birlikte öğle yemeği yiyeceğiz,” dedi. “Bu özel gün nedeniyle özel bir şey hazırlattım -şarap sosunda mantarlı tavuk.”</p>

  <p>Fevkalade kokan yemek az sonra üçüncü bir Garcia tarafından getirilerek örtülü masanın üzerine Çin porselenleri ve gümüş takımların yanına kondu. Bir şişe şarap ve iki kristal bardak bile vardı.</p>

  <p>Nicole için sofra kurallarına uymak çok zordu. Tavuk o kadar lezzetli ve mantarlar o kadar tazeydi ki, yemeğini hiç konuşmadan yedi. Ne zaman şaraptan bir yudum alsa, Nicole, “Ummm,” ya da “Bu nefis,” diyordu, fakat genel olarak tabağı tertemiz oluncaya kadar konuşmadı. Artık çok az yemeye alışmış olan Katie, yiyeceğinden birkaç lokma alarak annesini izledi. Nicole yemeğini bitirdiği için bir Garcia çağırdı. Güzel bir fincan kahve içmeyeli neredeyse iki yıl olmuştu.</p>

  <p>Nicole, yemek için teşekkür ettikten sonra, sıcak bir gülümsemeyle, “Evet, Katie,’’ dedi, “senden ne haber? Ne işler yapıyorsun?”</p>

  <p>Katie çirkin bir kahkaha atarak, “Hep aynı bok,” dedi. “Şu anda tüm Vegas bölgesinin ‘Eğlence Müdürü’yüm… Kulüplerdeki bütün gösterileri ben düzenliyorum… İş harika, ancak…” Katie, annesinin ikinci yaşam bölgesindeki savaştan haberi olmadığını hatırlayarak sustu. Nicole, “Özelliklerini takdir edebilecek bir erkek buldun mu?” diye incelikle sordu.</p>

  <p>“Çevremde devamlı biri yok,” diye Katie annesinin sorusunu yanıtlarken biraz utangaçtı, fakat birden heyecanlandı ve masanın üstünde eğilerek, “Bak anne,” dedi, “buraya benim aşk hayatımı görüşmek için gelmedim… Sana bir önerim var, daha doğrusu, ailenin sana, hepimizin desteklediği bir önerisi var.”</p>

  <p>Nicole, şaşkınlıkla kaşlarını kaldırarak kızına baktı. Onu son gördüğünden beri, iki yıldır, Katie’nin oldukça yaşlanmış olduğunu fark etti. “Anlamıyorum,” dedi Nicole. “Ne gibi bir öneri?”</p>

  <p>“Şey, bildiğin gibi, hükümet uzun süredir senin aleyhine bir dava açmaya hazırlanıyordu. Artık bu davayı açmaya hazırlar. Elbette suç isyana teşvik ve bu da zorunlu olarak idam cezasını gerektiriyor. Savcı, senin aleyhindeki delillerin çok kuvvetli olduğunu ve kesinlikle suçlu bulunacağını söyledi bize. Ancak, koloni için yaptığın eski hizmetler göz önüne alınarak, eğer ‘istemeyerek isyana teşvik’ ettiğini söyleyip suçunu kabul edersen, davayı düşüre…”</p>

  <p>Nicole kesin bir ifadeyle, “Fakat ben hiçbir şeyden suçlu değilim,” dedi.</p>

  <p>“Bunu biliyorum anne,” diye Katie biraz sabırsızlık belirtisiyle yanıtladı. “Fakat biz -Ellie, Patrick ve ben- büyük olasılıkla senin suçlu bulunacağında hemfikiriz. Savcı bize, eğer sadece cezanı indirmek için suçunu kabul edersen, hemen daha iyi bir ortama götürüleceğine, yeni torunun dahil, ailenin seni ziyaret etmesine izin verileceğine söz verdi… Hatta Benjy’nin Robert ve Ellie’yle birlikte yaşaması için yetkililerle görüşeceğini de ima etti…”</p>

  <p>Nicole alt üst olmuştu. “Hepiniz, tutuklandığım günden beri zamanla suçsuz olduğumu söylememe karşın, bu anlaşmayı kabul ederek suçu kabul etmemi mi istiyorsunuz?”</p>

  <p>Katie onaylayarak, ‘‘Ölmeni istemiyoruz,” dedi. “Özellikle hiçbir neden yokken.”</p>

  <p>“Bir neden yokken mi?” diye Nicole’ün gözleri birden parladı. “Yani benim bir neden olmadan öleceğimi düşünüyorsun!” Masayı iterek ayağa kalktı ve hücrenin içinde dolaşmaya başladı. Katie’den çok kendiyle konuşarak, “Ben adalet için öleceğim,” dedi. “Evrenin hiçbir yerinde bunu anlayacak tek varlık bile olmasa, ben buna inanıyorum.”</p>

  <p>Katie araya girdi, “Ama anne, bu hangi amaca hizmet edecek? Çocukların ve torunun senin birlikteliğinden sonsuza kadar mahrum kalacaklar ve Benjy o iğrenç tımarhanede kalacak…”</p>

  <p>Nicole sesini yükselterek onun sözünü kesti ve “İşte, şimdi de pazarlık başladı,” dedi. “Faust’un şeytanla yaptığı anlaşmanın daha sinsi bir uyarlaması… İlkelerini terk et, Nicole ve hiçbir şekilde kanunlara aykırı hareket etmesen de, suçunu kabul et. Ruhunu sadece dünyasal ödüller için satma. Hayır, bu çok kolaylıkla reddedilebilecek bir şey… Ailenin iyiliği için bu anlaşmayı kabul etmen isteniyor… Bir anneyi etkilemek için bundan daha çekici bir yol bulunabilir miydi?”</p>

  <p>Nicole’ün gözleri alev alevdi. Katie çantasına uzanarak bir sigara çıkardı ve titreyen elleriyle yaktı. “Ve böyle bir teklifi bana getiren kim?” diye Nicole devam etti. Şimdi artık bağırıyordu. “Bana lezzetli yiyecekler, şarap ve ailemin resimlerini getirerek, beni elektrikli iskemleden daha çok acı vererek öldürecek olan, kendimi cezalandıracak bıçak için yumuşatmak isteyen kim? İşte, rahmimin sevgili meyvesi, kendi kızım.”</p>

  <p>Nicole birden ilerleyerek Katie’yi yakaladı. Korkmuş kızını sallarken, “Onlar için Yahuda’yı<sup><a href="../Text/Notlar.xhtml#u2MFXZfgP75HbQeNq55BHW2" id="u4BRyq4JFtcbui8ZPfBbu5B" title="">[11]</a></sup> oynama Katie,” dedi. “Sen bundan çok daha iyisin. Eğer bu sahte suçlamalarla beni suçlu bulup idam ederlerse, zamanla ne yapmakta olduğumu anlayacaksın.”</p>

  <p>Katie kendini annesinin ellerinden kurtararak geriye doğru sendeledi. Sigarasından bir nefes çekerek, “Bu saçmalık, anne,” dedi bir an sonra. “Tam anlamıyla saçmalık… Her zamanki, kendini üstün gören tavrını takınıyorsun… Bak, buraya sana yardıma, sana yaşama devam etmen için bir fırsat önermeye geldim. Şu lanet yaşamında bir kez de başkasını dinleyemez misin?”</p>

  <p>Nicole, Katie’yi birkaç saniye süzdü. Yeniden konuşmaya başladığında sesi daha yumuşaktı. “Seni dinliyorum Katie ve duyduklarımdan hiç hoşlanmadım. Aynı zamanda seni izliyorum da… Bir an için buraya bana yardım etmeye geldiğine inanmadım. Bu, birkaç yıldır karakterinde görmekte olduğum değişiklikle hiç uyuşmazdı. Bütün bunların içinde senin çıkarın olmalı…</p>

  <p>“Ayrıca, senin hiçbir şekilde Ellie ve Patrick’i temsil ettiğine de inanmıyorum. Eğer öyle olsaydı, onlar da seninle birlikte gelirlerdi. Az önce, belki de çocuklarımın çok acı çekmesine neden olduğum hissine kapılarak, kafamın biraz karıştığını itiraf etmeliyim… fakat şu son birkaç dakikada burada neler olduğunu çok iyi anladım… Katie, canım Katie’m…”</p>

  <p>Nicole ona yaklaşırken, Katie, “Bana bir daha dokunma,” diye bağırdı. Gözleri yaşlarla doluydu. “Ve o gurur dolu acımanı da kendine sakla …”</p>

  <p>Hücre bir süre için sessizdi. Katie sigarasını bitirerek kendini toplamaya çalıştı. Sonunda, “Bak,” dedi, “benim için ne düşündüğün umurumda bile değil, bu önemli değil, fakat, neden, anne, neden Patrick, Ellie ve hatta küçük Nicole’ü düşünmüyorsun? Bir azize olmak, onların bu yüzden acı çekmelerinden daha mı önemli?”</p>

  <p>“Zamanla anlayacaklar,” dedi Nicole.</p>

  <p>“Zamanla,” dedi Katie hiddetle, “ölmüş olacaksın. Çok kısa bir süre sonra… Buradan çıkıp Nakamura’ya bir anlaşma olmadığını söylediğim zaman, duruşma tarihinin belirleneceğini ve böylece hiçbir şansının kalmayacağını, kesinlikle en boktan bir şansının bile kalmayacağını anlamıyor musun?”</p>

  <p>“Beni korkutamazsın, Katie.”</p>

  <p>“Seni korkutamam, sana dokunamam, hatta senin yargına bile ulaşamam. Bütün iyi azizeler gibi, sen sadece kendi sesini dinlersin.”</p>

  <p>Katie derin bir nefes aldı. “O zaman, sanırım hepsi bu kadar… Hoşça kal anne.” Kendini tutmak istemesine karşın, Katie’nin gözleri yeniden yaşardı.</p>

  <p>Nicole ağladığını gizlemiyordu, “Güle güle Katie,” dedi. “Seni seviyorum.”</p>
</body>
</html>