<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/mandos.css" type="text/css" rel="stylesheet"/>
</head>

<body>
  <h2>2</h2>

  <p>Rüyaları çok tuhaftı. Sık sık tepe taklak düştüğünü, ama bir türlü dibe çarpmadığını görüyordu. Richard’ın uyanmadan önceki son rüyasında, Toshio Nakamura ve doğulu iki kabadayı, onu beyaz duvarlı küçük bir odada sorguya çekiyorlardı.</p>

  <p>Uyandığı zaman, Richard birkaç saniye nerede olduğunu bilemedi. İlk yaptığı hareket sağ yanağını duvarın metalik yüzeyinden çekmek olmuştu. Birkaç saniye sonra, Richard kuşların yaşam bölgesinin iç duvarında dikey durumda uykuya daldığını hatırladıktan sonra, fenerini yakarak aşağıya baktı. Sisin artık orada olmadığını görünce, kalbi hızla çarpmaya başladı. Şimdi, duvarın çok aşağılara kadar indiğini görebiliyordu ve duvarın tümüyle bittiği yerde de su vardı.</p>

  <p>Başını kaldırarak yukarıya baktı. Mazgaldan doksan metre aşağıda olduğunu bilmesine karşın (tırmanma ipi yüz metre uzunluğundaydı), suya olan uzaklığın yaklaşık iki yüz elli metre olduğunu tahmin etti. Beyni bu gerçeği tümüyle kavradığı anda dizlerinin bağı çözüldü. Richard, uykuya dalmadan önce vücuduna doladığı fazladan ilmekleri çözerken, kollarının ve ellerinin titremekte olduğunu fark etti.</p>

  <p>Kaçmak, yeniden mazgala tırmanarak bu yabancı dünyayı tümüyle terk etmek için dayanılmaz bir arzu duydu. Richard bu içgüdüsel tepkisiyle mücadele ederek kendine, <i>Hayır,</i> dedi, <i>henüz değil. Sadece başka uygulanabilecek yol kalmazsa.</i></p>

  <p>Önce bir şeyler yemeye karar verdi. Büyük bir dikkatle, Richard, kendisini iplerin bir kısmından kurtarıp, çantasından biraz yiyecek ve su çıkardı. Sonra kısmen çevresinde dönerek, ışığını yaşam bölgesinin içine çevirdi. Richard uzakta bir takım şekiller ve biçimler gördüğünü sandı, fakat emin olamazdı. <i>Benim hayal gücüm olabilir,</i> diye düşündü.</p>

  <p>Yemeğini bitirdiği zaman, yiyecek ve su stokunu kontrol ettikten sonra zihninden, seçeneklerinin bir listesini yaptı. Sinirli bir şekilde gülerek kendine, <i>Hepsi çok basit,</i> dedi<i>, Yeni Cennet’e dönüp mahkûm olabilirim. Ya da ipimin güvenliğini terk ederek aşağıya inmeye devam edebilirim.</i> Bir an durakladı. Yukarıya ve aşağıya baktıktan sonra, <i>Ya da burada kalıp bir mucize olmasını bekleyebilirim.</i></p>

  <p>Prens Hal çığlık attığı zaman, bir kuşun onu almaya geldiğini hatırlayan Richard, bağırmaya başladı, iki ya da üç dakika sonra, bağırmaktan vazgeçerek şarkı söylemeye başladı. Yaklaşık bir saat kadar belirli aralıklarla şarkı söyledi. Cambridge Üniversitesindeki günlerinden nağmelerle başladı ve sonra yalnız gençlik yıllarının popüler şarkılarına geçti. Richard şarkı sözlerini bu kadar iyi hatırlamasına çok şaşırmıştı. <i>Bellek inanılmaz bir araç,</i> diye kendi kendine mırıldandı. <i>Onun güvenilir seçiciliğinin dayanağı nedir? Gençlik yıllarımın bu aptal şarkılarının her kelimesini hatırlıyorum da, neden Rama’daki yolculuğum hakkında hemen hemen hiçbir şey hatırlamıyorum?</i></p>

  <p>Richard biraz daha su içmek için çantasına uzanırken, birden yaşam bölgesi aydınlandı. O kadar şaşırdı ki, ayağı duvardan kaydı ve birkaç saniye boyunca tüm ağırlığı taşıma ipine yüklendi. Işık, Rama II’deki taşıma koltuğunda yükselirken gelen şafakta olduğu gibi körleştirici değildi, fakat, her şeye karşın, gene de ışıktı. Richard yeniden kendini güvene aldıktan sonra, önüne serilen bu dünyayı incelemeye başladı.</p>

  <p>Aydınlatmanın kaynağı, yaşam bölgesinin tavanına asılmış olan büyük ve başlıklı bir toptu. Richard, topun kendisinden dört kilometre uzakta olduğunu ve yaşam bölgesinin geometrik olarak tam ortasındaki en göze çarpan yapı olan büyük kahverengi bir silindirin, yaklaşık bir kilometre üstünde olduğunu tahmin etti. Pırıldayan topun üstünün dörtte üçü opak bir başlıkla örtülerek ışığın çoğunun aşağıya yönelmesi sağlanmıştı.</p>

  <p>Yaşam bölgesinin içinin temel tasarım prensibi, merkezden çevreye yayılan bir simetriydi. Merkezinde, sanki topraktan yapılmış gibi görünen, tepesinden en altına kadar bin beş yüz metre kadar yüksekliği olan, kahverengi bir silindir yükseliyordu. Elbette Richard, yapının sadece bir yüzünü görebiliyordu, fakat onun bükülmesinden çapının ikiyle üç kilometre arasında olduğunu tahmin etti.</p>

  <p>Silindirin dışında pencere veya kapı yoktu. İçinden dışarıya hiç ışık sızmıyordu. Yapının yan tarafındaki tek şekil, oldukça geniş aralıklarla yerleştirilmiş olan ve her biri silindirin tepesinde başlayıp, silindirin çevresinde dolanarak, dipte tam başlama noktasının altında sona eren eğri çizgilerdi. Silindirin dibi, Richard’ın içeri girdiği mazgal deliğiyle hemen hemen aynı hizadaydı.</p>

  <p>Silindirin çevresinde, birbirinden üç yüz kilometre aralıklı iki halkanın içinde yer alan küçük beyaz yapıların oluşturduğu bir düzen vardı. Bu halkaların iki kuzey çeyrek dairesi (Richard kuşların yaşam bölgesine kuzey mazgalından girmişti) birbirinin aynısıydı; her çeyrek dairede aynı düzende sıralanmış, elli veya altmış bina vardı. Richard, simetriye bakarak diğer iki çeyrek dairenin de aynı tasarıma uyacağını düşündü.</p>

  <p>Genişliği yaklaşık yetmiş ya da seksen metre olan çember şeklinde bir kanal yapıları çevreliyordu. Kanal ve beyaz yapıların bulunduğu halkalar, yüksekliği kahverengi silindirin alt tabanının yüksekliğine eşit bir platonun üstündeydiler. Ancak, kanalın dışında, bir şeyler yetiştiriliyormuş gibi görünen, çoğunlukla yeşil renkli, geniş bir bölge, yaşam alanının büyük bir bölümünü kaplıyordu. Yeşil bölgenin zemini, kanaldan başlayarak, iç duvarın önündeki dört yüz metre genişliğindeki hendeğin kıyılarına kadar düzgün bir eğimle iniyordu. Yeşil bölgenin içindeki dört çeyrek dairenin her biri de kendi arasında dörde ayrılmıştı ve Richard, tasarımlarını Dünya’daki benzerleriyle karşılaştırınca onlara, cangıl, orman, otlak ve çöl adlarını verdi.</p>

  <p>On dakika kadar Richard sessizce önündeki muazzam manzarayı seyretti. Işık düzeyi silindirden uzaklaştıkça her yanda eşit oranda azaldığından, yakın bölgeleri de uzaktakilerden daha iyi göremiyordu. Her şeye karşın, ayrıntılar gene de etkileyiciydi. Ne kadar çok baksa, o kadar çok yeni şey gözüne çarpıyordu. Yeşil bölgede küçük göller ve ırmaklar, hendekte küçük bir ada ve beyaz binaların arasında yola benzeyen çizgiler vardı. Kendini, <i>Elbette,</i> diye düşünürken buldu. <i>Neden başka bir şey bekledim ki? Biz Yeni Cennette küçük bir Dünya yarattık. Bu da, bir bakıma kuşların ana gezegenine benziyor olmalı.</i></p>

  <p>Son düşüncesi, ona, daha başlangıçtan beri Nicole’le birlikte, kuşların artık yüksek teknolojisi olan (eğer hiç oldularsa) uzay gezgini türü olmadıkları konusunda aynı fikirde olduklarını hatırlattı. Richard, dürbününü çıkartarak kahverengi silindiri uzaktan inceledi. <i>Ne sırlar saklıyorsun acaba?</i> diye merak ederek bir an için macera ve keşif heyecanıyla titredi.</p>

  <p>Richard, sonra kuşlarla ilgili bir iz görmek umuduyla gökyüzünü inceledi. Düş kırıklığına uğradı. Kahverengi silindirin üstünde birkaç kez uçan yaratıklar gördüğünü sandı, fakat titrek benekler dürbününün görüş alanına o kadar hızlı girip çıkıyorlardı ki, kesinlikle emin olamadı. Baktığı her yerde -yeşil bölgenin her yeri, beyaz binaların çevresi, hatta hendek- hiçbir hareket izi görmedi. Kuşların yaşam bölgesinde, yaşayan herhangi varlık olduğuna dair olumlu bir belirti yoktu.</p>

  <p>Dört saat sonra, ışık kayboldu ve Richard gene dikey duvarın ortasında karanlıkta kaldı. Termometresini ve tarihsel veri tabanını kontrol etti. Yaşam bölgesine girdiğinden beri sıcaklık 26°C’den yarım dereceden fazla değişmemişti. <i>Etkileyici bir ısı kontrolü,</i> dedi, <i>fakat ısıyı sabit tutmak için, bu kadar çok enerji harcanmasının sebebi ne?</i></p>

  <p>Karanlık saatlerce uzadıkça, Richard sabırsızlanmaya başladı. Gerçi vücudunun her kas grubunu, kendisini ipin ucunda değişik biçimlerde destekleyerek, düzenli olarak dinlendiriyorduysa da, vücudu gitgide yoruluyordu. Artık harekete geçmesinin zamanı gelmişti. Gönülsüzce, ipi terk ederek hendeğe inmeye çalışmanın çılgınca bir hareket olacağına karar verdi. <i>Oraya ulaştığım zaman ne yapacağım?</i> diye düşündü. <i>Karşıya mı yüzeceğim? Ya sonra ne olacak? Hemen yiyecek bulmazsam geri dönmek zorunda kalacağım.</i></p>

  <p>Yavaş yavaş mazgala doğru tırmanmaya başladı. Çıkışın yarı yolunda dinlenirken, sağından çok hafif bir ses geldiğini sandı. Richard durdu ve yavaşça çantasındaki alıcı setini çıkarmak için uzandı. Çok az hareket ederek, alıcıyı en yüksek düzeye getirdi ve kulaklıkları taktı. Başlangıçta hiçbir şey duymadı. Fakat birkaç dakika sonra altındaki hendekten bir ses yakaladı. Ne duymakta olduğunu anlaması olanaksızdı -suyun içinde hareket etmekte olan birkaç tekne olabilirdi- fakat aşağıda, orada bir tür hareketin oluştuğuna kuşku yoktu.</p>

  <p>Sağında bir yerlerde duyduğu ses, hafif bir kanat çırpması mıydı? Richard, birdenbire ciğerlerinin bütün gücüyle haykırdı ve birden bağırmayı kesti. Telaşlı kanat sesleri hemen kesildi, fakat birkaç saniye için yanılgısız belliydiler.</p>

  <p>Richard coşkuluydu, “<i>Orada olduğunu biliyorum</i>,” diye neşeyle bağırdı. “<i>Beni gözetlediğini biliyorum.</i>”</p>

  <div>
    <br/>
  </div>

  <p>Bir planı vardı. Pek başarılabilecek gibi değildi ama hiç olmamasından daha iyiydi. Richard yiyecek ve suyunu kontrol ederek yeterli olduklarına kendini inandırdı ve sonra derin bir nefes alarak <i>Ya şimdi, ya da hiçbir zaman,</i> diye düşündü.</p>

  <p>İpin desteğine fazla güvenmeden inmeyi denedi. İnişini daha zorlaştırıyordu, fakat başarabiliyordu. İpin ucuna ulaştığı zaman, Richard kendini bağlardan kurtardı ve fenerinin ışığını aşağıya tuttu. En azından sisin üstündeki bölgede kullanabileceği bir sürü çıkıntı vardı. Korktuğunu kendine itiraf ederek büyük bir dikkatle inmeye devam etti. Birkaç kez kulaklıklarında kalbinin çarpmasını duyduğunu sandı.</p>

  <p>Sisin içine girdiği zaman, şimdi, <i>Eğer yanılmıyorsam,</i> diye düşündü, <i>burada arkadaşım olacak.</i> Nem, inişi iki kat zorlaştırıyordu. Bir keresinde kaydı, az daha düşüyordu; fakat kendini toparlamayı başardı. Richard, el ve ayak desteklerinin ikisinin birden, ender rastlanır biçimde, çok sağlam olduğu bir yerde durdu. Hendekten yaklaşık elli metre yıkanda olduğunu tahmin etti. <i>Bir şey duyuncaya kadar bekleyeceğim. Siste daha yakına gelmek zorundalar.</i></p>

  <p>Az sonra kanat seslerini yeniden duydu. Bu kez sanki iki kuş varmış gibiydi. Richard, sis incelmeye başlayıncaya kadar bulunduğu yerde bir saat durdu. Birkaç kez daha, gözcülerinin kanat seslerini duydu.</p>

  <p>Suya kadar kalan yolu inmek için ışık tekrar gelinceye kadar, orada beklemeyi planlamıştı. Fakat sis kalkıp ışıklar hâlâ gelmeyince, Richard zaman konusunda kaygılanmaya başladı. Karanlıkta duvardan aşağıya inmeye koyuldu. Hendeğin on metre kadar üstünde, gözcülerinin uçarak uzaklaştıklarını duydu. İki dakika sonra da, kuşların yaşam bölgesinin içi tekrar aydınlanmıştı.</p>

  <p>Richard hiç zaman kaybetmedi. Planı basitti. Karanlıkta duyduğu tekne seslerine dayanarak, Richard, hendekte kuşlar ve o kahverengi silindirde yaşayanlar için önemli şeyler olduğunu tahmin ediyordu. Eğer değilse, diye mantık yürüttü, o zaman onun duyacağını bilerek neden işlerine devam etsinlerdi? Eğer sadece birkaç saat ertelemiş olsalardı, Richard kesinlikle yaşam bölgesinden çıkmış olurdu.</p>

  <p>Richard hendeğe girmeye niyetliydi. <i>Eğer kuşlar herhangi bir tehdit sezerlerse,</i> diye düşündü, <i>harekete geçerler. Eğer geçmezlerse, hemen tırmanmaya başlar ve Yeni Cennet’e dönerim.</i></p>

  <p>Suya girmeden önce, Richard ayakkabılarını çıkardı ve biraz zorlukla onları su geçirmez çantasına koydu. Eğer geriye tırmanmak zorunda kalırsa, hiç olmazsa ıslak olmayacaklardı. Ayağı suya değdikten birkaç saniye sonra, hendeğin tam karşısındaki yeşil bölgede saklandıkları yerden çıkan iki kuş ona doğru uçmaya başladılar.</p>

  <p>Çılgın gibiydiler. Hızla konuşuyorlar, çığlıklar atıyorlar ve pençeleriyle Richard’ı parçalayacaklarmış gibi davranıyorlardı. Richard planının işe yaraması nedeniyle o kadar kendinden geçmişti ki, onların bu gösterisine hemen hemen hiç aldırmıyordu. Kuşlar onun üstünde süzülerek, onu duvara doğru geri sürmek istediler. Suya ayakbastı ve onları yakından inceledi.</p>

  <p>Bu ikisi, Nicole’le birlikte Rama II’de karşılaşmış olduklarından biraz farklıydılar. Bu kuşlar da, tıpkı diğerleri gibi kadife tüylüydüler, fakat kadifeleri mordu. Boyunlarının çevresindeki tek halka siyahtı. Ayrıca daha önceki kuşlardan küçük ve daha heyecanlıydılar (<i>Belki de daha gençler,</i> diye düşündü Richard). Kuşlardan biri, Richard duvara yeterince gerilemediği için neredeyse yanağına dokundu.</p>

  <p>Sonunda Richard, sudan çıkarak duvara tırmandı, fakat bu kuşları tatmin etmişe benzemiyordu. Hemen iki kuş duvarın yakınında dar halkalar çizerek, Richard’a tırmanmasını istediklerini belli ettiler. Kımıldamadığı zaman gittikçe daha fazla çıldırdılar.</p>

  <p>Richard, uzaktaki kahverengi silindiri göstererek, “Sizinle birlikte gitmek istiyorum.” Bu el hareketini her tekrarlayışında dev yaratıklar çığlıklar atıp, söylenerek mazgala doğru uçtular.</p>

  <p>Kuşlar gitgide daha sinirli olmaya başlamış ve Richard da onların gerçekten kendisine saldıracaklarından kaygı duymaya başlamıştı. Birden aklına parlak bir fikir geldi. <i>Fakat Giriş kodunu hatırlayabilecek miyim?</i> diye heyecanla kendine sordu. <i>O kadar çok yıl geçti ki!</i></p>

  <p>Çantasına uzandığı zaman, kuşlar hemen uzaklaştılar. Richard sevgili taşınabilir bilgisayarını açarken, yüksek sesle, “Bu da kanıtlıyor ki,” dedi, “uzun bacaklılar sizin elektronik gözcüleriniz. Yoksa insanların buna benzer çantalarında silah bulundurabileceklerini nereden bilecektiniz?”</p>

  <p>Richard, klavyeye beş harf tuşladı ve görüntü belirdiği zaman, kocaman bir gülümsemeyle, “Gelin buraya,” diyerek, neredeyse hendeğin diğer tarafına çekilmiş olan kuşlara elini salladı. “Gelin buraya,” diye tekrarladı. “Size göstermek istediğim bir şey var.”</p>

  <p>Çok yıllar önce Rama II’de, Nicole ve kendisini Silindirik Deniz’in ötesine taşımaları için, kuşları ikna etmekte kullandığı karmaşık bilgisayar grafiğini gösteren bilgisayarını kaldırdı. Üç kuşun, koşum takımları içindeki iki insanı bir su kütlesinin üzerinde taşımalarını gösteren zarif bir grafikti. İki yaratık dikkatle yaklaştılar.</p>

  <p>Richard heyecanla kendine, <i>Oldu işte,</i> dedi. <i>Yaklaşın ve iyice bakın.</i></p>
</body>
</html>