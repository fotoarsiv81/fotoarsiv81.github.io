<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/mandos.css" type="text/css" rel="stylesheet"/>
</head>

<body>
  <h2>2</h2>

  <p>Rüyalar gene sabahın erken saatlerinde gelmişti. Nicole uyanarak neler görmüş olduğunu hatırlamaya çalıştı, ancak bütün hatırlayabildiği orada burada tek bir görüntüydü. Omeh’in vücutsuz başı rüyalarından birindeydi. Senoufolu büyük-büyükbabası onu bir şeyler konusunda uyarıyordu, fakat Nicole onun ne söylediğini anlayamıyordu. Başka bir rüyada Nicole, korkunç bir dalga kıyıya saldırmadan az önce, Richard’ın sakin okyanusa doğru yürüdüğünü görmüştü.</p>

  <p>Nicole gözlerini ovuşturarak saate bir göz attı. Dört olmak üzereydi. <i>Bu hafta boyunca her sabah aynı saatte,</i> diye düşündü<i>. Ne anlama geliyorlar?</i> Kalkarak banyoya yürüdü.</p>

  <p>Birkaç saniye sonra, yürüyüş elbiselerini giymiş olarak, mutfaktaydı. Bir bardak su içti. Mutfak tezgâhının yanında kımıldamadan durmakta olan bir Abraham Lincoln biotu, harekete geçerek Nicole’e yaklaştı.</p>

  <p>Elindeki boş su bardağını alırken, “Biraz kahve ister misiniz, Mrs. Wakefield?” diye sordu.</p>

  <p>“Hayır, Linc,” dedi Nicole. “Şimdi dışarı çıkıyorum. Eğer uyanan birileri olursa, onlara saat altıdan önce döneceğimi söyle.”</p>

  <p>Nicole, koridordan kapıya doğru yürüdü. Evi terk etmeden önce, koridorun sağındaki çalışma odasından geçti. Richard’ın, tasarımını kendisinin hazırlayarak yaptığı bilgisayarın üstüne ve çevresine kâğıtlar saçılmıştı. Richard, sevgili elektronik oyuncağı olan, standart ISA cep bilgisayarının hiçbir zaman yerini tutmayacak olmasına rağmen, Nicole’ün yapması için ısrar ettiği yeni bilgisayarıyla çok gurur duyuyordu. Richard, Newton’un fırlatılışından beri küçük taşınabilir bilgisayarı bir tılsım gibi yanından ayırmamıştı.</p>

  <p>Nicole bazı kâğıtların üstünde Richard’ın yazısını tanıdı, fakat sembolik bilgisayar yazısını okuyamıyordu. <i>Son zamanlarda burada çok uzun saatler geçirdi,</i> diye Nicole biraz suçluluk hissi duyarak düşündü. <i>Yaptığı işin yanlış olduğuna inansa bile.</i></p>

  <p>Başlarda Richard, Yeni Cennet’in hava koşullarını yöneten bilgisayar mantık programını çözmek için yapılan girişimlere katılmayı reddetmişti. Nicole, tartışmalarını çok iyi hatırlıyordu. “Bu demokrasiye katılmaya karar vermiştik,” diye savunmuştu. Nicole, “Eğer sen ve ben onun yasalarına aldırmama yolunu seçersek, o zaman başkaları için tehlikeli bir örnek oluştururuz…”</p>

  <p>“Bu bir yasa <i>değil</i>,” diye Richard onun sözünü kesmişti. “Sadece bir çözüm yolu. Sen de pekâlâ benim gibi biliyorsun ki, bu son derece aptalca bir fikir. Sen ve Kenji buna karşı savaştınız… ve ayrıca, bir zamanlar bana, çoğunluğun aptallıklarını reddetmek gibi bir görevimiz olduğunu söyleyen sen değil miydin?”</p>

  <p>“Lütfen Richard,” diye yanıtlamıştı Nicole. “Elbette herkese, bu kararın neden yanlış olduğu hakkındaki düşünceni anlatabilirsin. Fakat bu mantık programı çabası neredeyse bir kampanya konusu oldu. Bütün koloniciler, Watanabelerle olan yakınlığımızı biliyorlar. Eğer bu çözüm yolunu önemsemezsen, sanki Kenji bu işi baltalıyormuş gibi görü…’’</p>

  <p>Nicole, kocasıyla bu ilk konuşmalarını hatırlarken, gözleri başıboş bir şekilde çalışma odasında dolaşıyordu. Zihni yeniden şimdiki zamana odaklandığında, Richard’ın masasının üstündeki açık bir rafta duran üç küçük şekle bakmakta olduğunu fark ederek şaşırdı. <i>Prens Hal, Falstaff, TB,</i> diye düşündü. <i>Richard’ın bizi, sizlerle eğlendirdiğinden beri ne kadar zaman geçti?</i></p>

  <p>Nicole geçmişi, ailenin uykuyla geçen yıllardan uyandıktan sonra geçen o uzun ve tekdüze haftaları hatırladı. Diğer kolonicilerin gelmesini beklerlerken, Richard’ın robotları, onların tek eğlence kaynakları olmuştu. Nicole hafızasında çocukların neşeli kahkahalarını hâlâ duyabiliyor, Richard’ın keyifli gülümsemesini görebiliyordu. <i>Onlar rahat ve kolay zamanlardı,</i> dedi kendine. <i>Çalışma odasının kapısını kapatarak koridorda ilerledi. Yaşamın oyun oynanamayacak kadar çok karmaşık hale gelmesinden önceydi. Şimdi senin küçük arkadaşların sadece raflarında sessizce duruyorlar.</i></p>

  <p>Dışarıda, sokakta, sokak ışığının altında, Nicole, bisiklet rafının yanında bir an durdu, sonra dönerek arka bahçeye doğru yürüdü. Bir dakika sonra, evin arkasındaki çimenlik bölgeyi geçmiş ve Olimpos Dağı’na dolanarak çıkan patikaya sapmıştı.</p>

  <p>Nicole canlı bir şekilde yürüdü. Çok derin düşünceler içindeydi. Uzun bir süre çevresine hiç dikkat etmedi. Zihni konudan konuya, Yeni Cennet’i rahatsız etmeye başlayan sorunlardan, gördüğü garip rüyalara, çocuklarıyla ilgili kaygılarına, özellikle Katie’ye kayıyordu.</p>

  <p>Patikadaki bir çatala geldi. Küçük, zarif bir işaret, soldaki patikanın seksen metre ilerideki ve Olimpos Dağı’nın tepesine çıkmak için kullanılan, kablolu vagon istasyonuna gittiğini açıklıyordu. Nicole’ün çataldaki varlığı elektronik olarak saptandı ve bir Garcia robotunu harekete geçirerek kablolu vagon tarafından ona doğru yaklaşmasına neden oldu.</p>

  <p>“Boş ver,” diye Nicole bağırdı. “Yürüyeceğim.”</p>

  <p>Dönerek yükselen yolda, dağın koloniye bakan yüzündeki dönemeçleri döndükçe manzara gittikçe daha görülmeye değer bir hal almaya başlamıştı. Nicole, beş yüz metre yükseklikte ve Wakefieldların evinden yürüyerek üç kilometrelik bir uzaklıkta olan ve Yeni Cennet’e bakan bir gözetleme noktasında durdu. Berrak ve havadaki nem oranının düşük olduğu bir geceydi.</p>

  <p>Yağmur yağdığı günlerde, sabahların su buharı nedeniyle her zaman nemli olduğunu hatırlayan Nicole, <i>Bugün yağmur yağmayacak</i>, diye düşündü. Tam altında Beauvois kasabası vardı -Yeni mobilya fabrikasının ışıkları, çevresindeki tanıdık evleri, Nicole’ün uzaktan bile seçebilmesine neden oluyordu. Kasabanın kuzeyinde San Miguel, kocaman dağın arkasında kalıyordu. Fakat koloninin diğer ucunda, ışıkları sönük Merkez Şehir’in arka uzağında, Nicole, Nakamura’nın Vegas’ının yanıp sönen ışıklarını seçebiliyordu.</p>

  <p>Hemen moral bozukluğuna kapıldı. <i>Şu lanet yer bütün gece açık kalıyor,</i> diye homurdandı. <i>Kısıtlı enerji kaynaklarını kullanıyor ve iğrenç eğlenceler sunuyor.</i></p>

  <p>Vegas’a baktığı zaman, Nicole’ün Katie’yi düşünmemesi imkânsızdı. Kızının görüntüsüyle birlikte gelen ince kalp sızısı arasında, <i>öyle bir doğal yetenek</i> dedi kendine. Katie’nin hâlâ uyanık ve koloninin diğer tarafında parıldayan hayal dünyasının içinde bulunup bulunmadığını merak etti. Başını sallarken, <i>Ne muazzam bir kayıp,</i> diye düşündü.</p>

  <p>Richard’la birlikte sık sık Katie’yi tartışırlardı. Zaten münakaşa ettikleri sadece iki konu vardı -Katie ve Yeni Cennet politikası. Aslında politika konusunda pek münakaşa ettikleri de söylenemezdi. Richard, Nicole ve biraz da Kenji Watanabe dışında, tüm politikacıların hiçbirinin bir ilkesinin olmadığını söylüyordu. Richard’ın tartışma biçimi, Senato’daki ve hatta Nicole’ün malikânesindeki tatsız olaylarla ilgili genel bir açıklama yaptıktan sonra, bu konuyu tartışmayı reddetmek şeklinde oluyordu.</p>

  <p>Katie, başka bir konuydu. Richard, her zaman, Nicole’ün Katie’ye çok sert davrandığını öne sürüyordu. Nicole çok uzaklardaki ışıklara bakarken, <i>Katie’ye çok fazla zaman ayırmadığım için de beni suçluyor,</i> diye düşündü. <i>Yaşamlarının en kritik devresinde, koloni politikasına atılarak, çocuklan sanki yarım gün çalışan bir annelin ellerine bırakmış olduğumu düşünüyor</i>.</p>

  <p>Katie, neredeyse artık eve hiç gelmiyordu. Wakefieldların evinde hâlâ bir odası vardı, fakat o, gecelerinin çoğunu, Nakamura’nın Vegas bölgesi içinde yaptığı süslü dairelerden birinde geçiriyordu.</p>

  <p>Bir gece, olağan tatsızlıklarından birinin hemen başlarında, Nicole kızına, “Kiranı nasıl ödüyorsun?” diye sormuştu.</p>

  <p>Katie, münakaşaya hazır bir tonla, “Sen nasıl olduğunu sanıyorsun, anne?” diye yanıtlamıştı. “Çalışıyorum, bol zamanım var. Üniversitede sadece üç ders alıyorum.”</p>

  <p>“Ne tür bir işin var?” diye Nicole sormuştu.</p>

  <p>“Hosteslik, eğlence işleri… biliyorsun, ne gerekiyorsa,” diye Katie bulanık bir yanıt vermişti.</p>

  <p>Nicole, Vegas’ın ışıklarından başını çevirerek, <i>Katie’nin aklının karışmış olması elbette anlayışla karşılanabilir,</i> dedi kendine. <i>Çünkü hiç gençliğini yaşayamadı. Fakat şimdi de, hiç iyiye gider gibi gözükmüyor…</i> Nicole, artmakta olan üzüntüsünü dağıtmak için, yeniden hızla dağa tırmanmaya başladı </p>

  <p>Beş yüz ile bin metre arasındaki yükseklikte, dağ şimdiden beş metre boya ulaşmış sık ağaçlarla kaplıydı. Burada, zirveye giden, bir kilometreden biraz fazla uzunluktaki yol, dağla koloninin dış duvarı arasından geçiyordu ve zifiri karanlıktı. Sadece, karanlığın içinde, yolun sonuna doğru, kuzeye bakan noktada bir ışık vardı.</p>

  <p>Nicole, tırmanışının en yüksek noktasına vardı. Gözetleme noktasında durarak San Miguel’e baktı. <i>İşte, Yeni Cennet’teki başarısızlığımızın kanıtı,</i> diye düşündü. <i>Her şeye karşın, Cennet’te fakirlik ve ümitsizlik var.</i></p>

  <p>Nicole, bir yıl süreli geçici valiliğinin sonuna doğru, bu sorunun ortaya çıkmakta olduğunu doğru olarak tahmin etmişti. Ne tuhaf ki, hayat standardı, Yeni Cennet’in diğer üç kasabasına oranla yarı yarıya olan San Miguel’in ortaya çıkmasına yol açan olaylar, Pinta’nın gelişinden kısa bir süre sonra başlamıştı. İlk grup koloniciler, daha sonra Beauvois adını alacak olan, güneydoğu kasabasına yerleşmişler ve Nifia’yla Rama’ya gelenlerle birlikte bir çevre oluşturmuşlardı. Serbest yerleşme planı uygulandığından, doğuluların neredeyse tamamı, birlikte Harkone’da yaşamayı yeğlemişler; Avrupalılar, beyaz Amerikalılar ve Orta Asyalılar da ya Positano’da, ya da Beauvois’dan geriye ne kalmışsa orada yaşamayı seçmişlerdi. Meksikalılar ve diğer İspanyol kökenliler, siyah Amerikalılar ve Afrikalıların hepsi San Miguel’e çekilmişlerdi.</p>

  <p>Vali olarak, Nicole, oldubittiye gelen bu ayrımı her dört kasabaya da ırkların oranlı şekilde yerleştirilerek, koloniyi bir bütün olarak yansıtacağı, ideal bir yerleşim planı uygulayarak düzeltmek istemişti. Bu önerisi, özellikle somnaryumda geçirdikleri günlerin hemen sonrasında, Nicole’ün vatandaşların çoğu tarafından bir tanrıça gibi kabul edildiği, koloni tarihinin ilk günlerinde belki kabul edilebilirdi. Fakat bir yıllık bir süreden sonra artık çok geçti. Serbest girişim, hem kişisel zenginlikte hem de gayrimenkul fiyatlarında, çoktan büyük uçurumlar yaratmıştı. Nicole’ün en sadık taraftarları bile, artık bu noktada, onun yeniden yerleşme planının uygulanamaz olduğunu anlamışlardı.</p>

  <p>Nicole’ün vali olarak görevi sona erdikten sora, Kenji’nin, Nicole’ü, Yeni Cennet’in ilk beş sürekli yargıcından biri olarak atamasını, senato oybirliğiyle onaylamıştı. Her şeye karşın, Nicole’ün koloni halk; arasındaki imajı, terk edilmiş olan yeniden yerleşme planını gündeme getirmesiyle oldukça sarsılmıştı. Nicole kolonicilerin, ırk ve kültür farklarını yok etmek için, iç içe geçmiş küçük gruplar halinde yaşamaları gerektiğini ileri sürüyordu. Onu eleştirenler, onun görüşlerinin “umutsuzca saf’ olduğunu düşünüyorlardı.</p>

  <p>Nicole birkaç dakika daha San Miguel’in ışıklarını seyrederek, dağa çıkışında harcadığı enerjinin yorgunluğunu atmaya çalıştı. Dönerek Beauvois’daki evine yürümeye başlamadan önce, birden, Dünya gezegenindeki Davos kentinde başka titreşen ışıkları hatırladı. Nicole’ün son kayak tatili sırasında, o ve kızı Genevieve, Davos’un üstündeki dağda akşam yemeği yemişler ve yemekten sonra, insanı canlandıran soğukta restoranın balkonunda el ele tutuşmuşlardı. Davos’un ışıkları, kilometrelerce altlarında küçük mücevherler gibi parlıyorlardı. Uzun yıllardır görmediği ilk kızının zarafet ve neşesini düşündüğü zaman gözleri yaşardı. Yürümeye başlarken, yeni arkadaşının Dünya’dan getirdiği resimleri hatırlayarak, <i>Tekrar teşekkürler Kenji,</i> diye mırıldandı, <i>Genevieve’e yaptığın ziyareti benimle paylaştığın için.</i></p>

  <p>Nicole dağın kenarından aşağıya inerken, yeniden her taraf kapkaranlık oldu. Koloninin dış duvarı bu kez solundaydı. Yeni Cennet’teki yaşamı düşünmeye devam etti. <i>Şimdi özel bir cesarete ihtiyacımız var,</i> dedi kendi kendine. <i>Cesarete, değerlere ve görüşe.</i> Fakat içinden, daha zor günlerin kolonicileri beklemekte olduğunu hissediyordu. Ne yazık ki, üzüntüyle hatırladı, <i>Richard, ben ve hatta çocuklar bile, elimizden gelen her şeyi yapmamıza karşın, bir yabancı olarak kaldık. Bazı şeyleri de fazla değiştirebilmemiz artık pek olası değil.</i></p>

  <div>
    <br/>
  </div>

  <p>Richard, Einstein biotlarının, çalışma odasında çeşitli ekranlardaki işlem ve verileri düzgün bir şekilde kaydettiklerinden emin olmak için kontrolünü tamamladı. Dördü birlikte evden çıkarlarken, Nicole ona bir öpücük verdi.</p>

  <p>“Sen harika bir adamsın, Richard Wakefield,” dedi.</p>

  <p>Richard kendini gülümsemeye zorlayarak, “Böyle düşünen tek kişi sensin,” dedi.</p>

  <p>“Bunu bilen tek kişi benim,” dedi Nicole. Bir an duraksadı. “Cidden, sevgilim,” diye devam etti, “Yaptığın şeyi takdir ediyorum. Biliyorum…”</p>

  <p>“Geç kalmam,” diye Richard onun sözünü kesti. “Üç Al ve benim deneyeceğimiz son iki temel fikrimiz kaldı… Eğer bugün başarılı olamazsak, vazgeçiyoruz.”</p>

  <p>Üç Einstein peşinde olduğu halde, Richard hızla Beauvois istasyonuna gelerek Positano trenini yakaladı. Tren, iki ay önce Yerleşme Günü pikniğinin yapıldığı, Shakespeare Gölü kıyısındaki Büyük Park’ın kenarında bir an durdu. Richard ve yardımcı biot ekibi birkaç dakika sonra Positano’da trenden indiler ve kasabanın içinden geçerek koloninin güneybatı köşesine ilerlediler. Orada bir insan ve iki Garcia tarafından kimlikleri kontrol edildikten sonra, Yeni Cennet’i çeviren halka şeklindeki bölgeye geçmelerine izin verildi. Yaşam bölgesini çevreleyen kalın duvarlara oyulmuş tek kapıya gelinceye kadar, kısa bir elektronik kontrolden daha geçmeleri gerekti. Kapı açıldı ve Richard biotları asıl Rama’ya götürdü.</p>

  <p>On sekiz ay önce, Senato, yaşama modüllerinin dışına çıkıp, oradaki atmosfer koşullarını incelemek için bir sonda yapılıp o bölgeye gönderilmesi konusunda oybirliğiyle karar aldığı zaman Richard’ın ciddi kuşkuları olmuştu. Richard sondanın mühendislik tasarımını inceleyen komitede çalışmıştı ve dış ortamın karşı konulamayacak kadar düşmanca olabileceğinden ve sondanın tasarımının yaşama bölgesinin bütünlüğünü bozabileceğinden korkuyordu. Sonda duvarın içinde santim santim yol alırken çevresi hava geçirmeyecek şekilde kapatılarak, Yeni Cennet’in içinin korunması için çok para ve zaman harcandı.</p>

  <p>Rama’nın içindeki atmosferin, Yeni Cennet’in içindekinden farklı olmadığı ortaya çıktığı zaman, Richard oldukça itibar kaybetti. Dışarısı devamlı karanlıktı ve atmosferin basınç ve bileşenlerinde çok küçük farklılıklar vardı, fakat Rama çevre koşulları kolonininkiyle o kadar ayrıydı ki, insan araştırmacılar uzay elbiselerini giymeye bile gerek duymadılar. Sondanın, Rama’nın yumuşak atmosferini ortaya çıkarmasını izleyen iki hafta içinde, koloniler artık içine girebildikleri Ana Düzlük’ün haritasını tamamlamışlardı.</p>

  <p>Yeni Cennet ve güneyde, Richard ve Nicole’ün başka bir yaşam türünün yaşama bölgesi olduğuna inandıkları, yaklaşık aynı büyüklükteki ikinci bir yapı, son derece yüksek, metalik gri duvarlarla Rama’nın geri kalan bölümünden ayrılmış olan, daha geniş bir dikdörtgen bölgenin kuzey ve güneyindeki duvarlar, yaşama bölgelerinin duvarlarının birer uzantısıydı ve iki kilometrelik bir açık alan vardı.</p>

  <p>Dış dikdörtgenin dört köşesinde, çok büyük ve silindir biçiminde yapılar vardı. Richard ve kolonideki diğer teknik personel bu içine girilemeyen silindirlerin, yaşam bölgelerindeki çevre şartlarını yaratan sıvıları ve pompalama mekanizmalarını koruduğuna karar vermişlerdi.</p>

  <p>Karşı tarafındaki Rama’nın kendisinden başka, tavanı olmayan bu yeni dış bölge, uzay aracının kuzey yarım silindirinin büyük bir bölümünü kaplıyordu. Bir Eskimo kulübesine benzeyen, büyük metal bir kulübe, Ana Düzlük’te iki yaşam bölgesi arasındaki tek yapıydı. Bu kulübe Yeni Cennet’in kontrol merkeziydi ve koloni duvarının yaklaşık iki kilometre güneyinde yer alıyordu.</p>

  <p>Yeni Cennet’ten çıktıktan sonra, Richard ve üç Einstein, üç haftadır Yeni Cennet’in içindeki hava koşullarını yöneten ana kontrol mantığına girmeye çalıştıkları kontrol merkezine doğru ilerlediler. Kenji, Watanabe’nin itirazına karşın Senato, yabancıların yaptığı hava koşulları düzenini değiştirmek için koloninin “en iyi mühendisleri” tarafından “tüm çabaların gösterilebilmesini sağlamak amacıyla gerekli fonu ayırmıştı. Atmosferde yüksek oranda karbondioksit ve duman olsa bile, Yeni Cennet’te durağan hava koşullarının sağlanabileceğini öne süren bir grup Japon bilim adamını dinledikten sonra da yasayı resmen yürürlüğe koymuşlardı.</p>

  <p>Bu, politikacıların en hoşuna giden çözüm yoluydu. Eğer, belki, ne ağaç yakmayı yasaklamaya, ne de GDA ağını yeniden kurmaya gerçekten gerek duyulmazsa ve artık geçerli olmayan bazı varsayımlarla eskiden tasarımlanmış olan bir yabancı mantık düzenin sadece birkaç küçük değişkeninin ayarlanmasıyla bu iş halledilebilecekse, eh o zaman…</p>

  <p>Richard bu tür düşüncelerden nefret ediyordu. Bu konudan mümkün olduğu kadar uzakta kalmak istediğini söylemişti. Ancak, hem Nicole’ün ricaları, hem de kolonideki diğer mühendislerin hava kontrol sürecinin en ufak bir bölümünü bile anlamakta tamamen başarısız olmaları üzerine, Richard bu konuyla uğraşmayı kabul etmişti. Ancak, kendi başına çalışmakta ısrar etmiş, kendisine sadece Einsteinları yardımcı olarak almıştı.</p>

  <p>Richard’ın, Yeni Cennet’in hava koşulu mantık dizisini çözmek için son girişimini yapmayı planladığı o gün, Richard ve biotları, koloni çıkışından bir kilometre uzaktaki bir çalışma alanında durdular. Richard, büyük ışıklar altında, bir grup mimar ve mühendisin çok uzun bir masanın üstünde çalıştıklarını görebiliyordu.</p>

  <p>“Kanalı yapmak zor olmayacak -toprak çok yumuşak.”</p>

  <p>“Peki ya lağım pisliği? Fosseptik çukuru mu kazacağız, yoksa atık maddeleri yeniden işlemek için Yeni Cennet’e mi çekeceğiz?”</p>

  <p>“Bu yerleşim yeri için gereken enerji hatları çok önemli. Sadece devamlı karanlık nedeniyle, aydınlatma konusunda değil, diğer aletler açısından da. Ayrıca, Yeni Cennet’ten oldukça uzakta olduğumuzdan, hatlardaki önemsiz kayıpları da göz önüne almalıyız. En iyi süper iletken maddelerimizin bu işte kullanılmaları çok tehlikeli.”</p>

  <p>Richard bu konuşmaları dinlerken tiksinme ve öfke karışımı hislere kapıldı. Mimar ve mühendisler RV-41 taşıyıcılarının yerleştirileceği bir dış kasabanın olabilirlik çalışmalarını yapıyorlardı. Avalon adı verilen proje, Vali Watanabe ve karşıtları arasındaki hassas bir politik uzlaşmanın sonucuydu. Kenji, RV-41 sorununda ne kadar “açık görüşlü” olduğunu göstermek için, bu araştırmaya fon ayırmayı kabul etmişti.</p>

  <p>Richard ve üç Einstein güney yönüne giden yolda ilerlemeye devam ettiler. Kontrol merkezinin tam kuzeyinde, bazı etkileyici aletlerle ikinci yaşam alanı sondaj bölgesine gitmekte olan bir grup insan ve biotla karşılaştılar.</p>

  <p>Sonda çalışmalarını yürütmesi için Richard’ın önerdiği, vatandaşı, İngiliz Marilyn Blackstone, “Merhaba Richard,” dedi. Marilyn, Taunton, Somerset’tendi. Mühendislik diplomasını 2232’de Cambridge’den almıştı ve çok yetenekliydi.</p>

  <p>“İş nasıl gidiyor?” diye Richard sordu.</p>

  <p>“Eğer vaktin varsa, bir dakika gel de bir göz at.”</p>

  <p>Richard, Einsteinları kontrol merkezinde bırakarak, Marilyn ve ekibiyle Ana Düzlük’ü aşarak ikinci yaşam bölgesine doğru ilerledi. Yürürken aklına, sonda projesi resmen kabul edilmeden önce, bir öğleden sonra, valinin bürosunda Kenji Watanabe ve Dmitri Ulanov’la yaptığı konuşma geldi.</p>

  <p>“Diğer yaşam bölgesinin kutsallığına müdahale konusunda yapılacak her türlü girişime tümüyle karşı olduğumun bilinmesini istiyorum,” demişti Richard. “Nicole ve ben orasının başka bir yaşam türünü barındırdığından kesinlikle eminiz. Zorlayarak içeri girmenin tartışması bile olamaz.”</p>

  <p>“Ya boşsa?” demişti Dmitri. “Ya yaşama alanı boş ve oraya girme yolunu bulacak kadar zeki olduğumuz varsayılarak, bizim için hazırlanmışsa?” </p>

  <p>“Dmitri,” diye Richard neredeyse bağırmıştı. “Size bunca aydır Nicole ve benim anlatmakta olduğumuz şeylerin hiçbirini dinlemedin mi? Hâlâ, bizim evrendeki yerimizle ilgili, o saçma insan merkezli anlayışa bağlısın. Dünya gezegeninde egemen tür biz olduğumuz için, bizim üstün varlıklar olduğumuzu varsayıyorsun, ama değiliz. Yüzlercesi…” </p>

  <p>Kenji onun sözünü keserek, yumuşak bir sesle, “Richard,” demişti, “bu konudaki düşüncelerini biliyoruz. Fakat Yeni Cennet kolonicileri seninle aynı fikirde değiller. Kartal’ı, sekiz bacaklı örümcekleri ve anlattığın diğer harikulade yaratıkları hiç görmediler. Genişlemek için bir yer olup olmadığını bilmek…”</p>

  <p>Araştırma ekibiyle birlikte ikinci yaşam bölgesine yaklaşırken, Richard, <i>Kenji daha o zamanlarda korkmaya başlamıştı,</i> diye düşündü. <i>Hâlâ da, seçimlerde Macmillan’ın Ulanov’u yenip, koloniyi Nakamura ‘ya teslim edeceğinden müthiş korkuyor.</i></p>

  <p>Ekip sonda yerine gelince iki Einstein biotu hemen işe giriştiler. Duvarda daha önce açılmış olan deliğe küçük lazer matkabını dikkatle yerleştirdiler. Beş dakika sonra matkap, metal üstündeki deliği yavaşça genişletmeye başlamıştı.</p>

  <p>“Ne kadar derine girdiniz?” diye Richard sordu. </p>

  <p>“Sadece otuz beş santimetre kadar,” diye yanıtladı Marilyn. “Oldukça ağırdan alıyoruz. Eğer duvar bizim kadar kalınsa, tümünü delip geçmemiz iki üç hafta kadar sürecek… Aklıma gelmişken, duvarın parçaları üzerinde yapılan spektografik analizler, onun da bizim duvarla aynı maddeden yapılmış olduğunu gösterdi.”</p>

  <p>“Ya içeriye girdikten sonra ne olacak?”</p>

  <p>Marilyn güldü. “Kaygılanma, Richard. Önerdiğin her işlemi yapıyoruz. Bir sonraki safhaya geçmeden önce, en az iki haftalık eylemsiz bir gözleme devremiz olacak. Onlara bir yanıt verme şansı tanıyacağız -eğer gerçekten içeride varsalar.”</p>

  <p>Sesindeki kuşkuculuk çok belirgindi. “Bari sen yapma, Marilyn,” dedi Richard. “Herkese neler oldu böyle? Nicole’ün, çocukların ve benim bu öyküleri uydurduğumuzu mu sanıyorsunuz?”</p>

  <p>“Olağandışı iddialar, olağandışı deliller gerektirir,” dedi Marilyn.</p>

  <p>Richard başını salladı. Marilyn’le tartışmaya hazırlandı, ama birden aklına daha önemli bir işi olduğu geldi. Mühendislik konuları üstünde birkaç dakika kibar bir sohbetten sonra, Einsteinlarının beklediği kontrol merkezine dönmek için ayrıldı.</p>

  <div>
    <br/>
  </div>

  <p>Richard için, Einstein biotlarıyla çalışmanın en büyük kolaylığı, aynı anda birçok fikri deneyebilmesiydi. Ne zaman aklına belirli bir yaklaşım gelse, onu biotlardan birine açıklıyor ve uygun şekilde yerine getirileceğinden kuşku duymuyordu. Einsteinlar hiçbir zaman kendileri yeni bir metot önermezlerdi, ancak, mükemmel bir bellek aygıtıydılar ve sık sık Richard’a fikirlerinden birinin daha önce denenip başarısız olan bir tekniğe benzediğini hatırlatıyorlardı.</p>

  <p>Hava koşullarının düzenini değiştirmek için çalışmış olan bütün diğer koloni mühendisleri, kontrol merkezinin ortasına yerleştirilmiş olan, yabancı süper bilgisayarın iç işleyişini anlamaya çalışmışlardı. Bu onların temel batası olmuştu. Önceden, bilgisayarın iç işleyişinin kendisine bir sihirden farksız gözükeceğini bilen Richard, bu dev işlemciden çıkan sinyalleri yalıtma ve tanımlama üzerinde yoğunlaştı. <i>Ne de olsa,</i> diye düşünmüştü<i>, işlemin temel yapısı doğru dürüst olmalı. Bazı ölçüm dizileri, herhangi bir zamanda Yeni Cennet’in içindeki şartları tayin ediyor. Yabancı yaratıkların mantık dizileri, bu ölçümleri kullanıp, yaşama bölgesinin içindeki atmosfer değişikliklerini yöneten gerçek fiziksel işlemlerin geçtiği, o muazzam silindirik yapılara bir yoldan geçiyor olmalı.</i></p>

  <p>İşlemin, işlevsel bir blok şemasını çizmek, Richard’ın fazla vaktini almadı. Kontrol merkeziyle, silindirik yapılar arasında doğrudan bir elektrik bağlantısı olmadığından, bu iki birim arasında bir tür elektromanyetik iletişi olduğu belliydi. Fakat ne tür? Richard, bu İletişimin hangi dalga boylarında olduğunu görmek için tayfta tarama yaptığı zaman, bir sürü olası sinyal buldu.</p>

  <p>Bu sinyalleri çözümlemek ve yorumlamak, samanlıkta iğne aramaya benziyordu. Einstein biotlarının da yardımıyla, Richard, sonunda en sık yayının mikrodalga kuşağı genişliğinde yapıldığına karar verdi. Bir hafta süreyle o ve Einsteinlar, mikrodalga alışverişini bir liste haline getirerek, Yeni Cennet’teki hava şartlarının öncesi ve sonrasını dikkatle incelediler ve arayüzün silindir tarafından gelen karşılıkların gücünü azaltıp çoğaltan belirli bir değişkenler listesini sıfırlamaya çalıştılar. Bu hafta boyunca, Richard, ayrıca, kendisi ve biotların yaptığı taşınabilir bir mikrodalga yayıncısını deneyerek geliştirdi. Amacı, sanki kontrol merkezinden geliyormuş gibi görünen bir kumanda sinyali yaratmaktı.</p>

  <p>Son günde yaptığı ilk ciddi girişim, tam bir başarısızlıktı. Yayın zamanının doğruluğunda bir sorun olduğunu tahmin ederek, daha sonra Richard ve Einsteinlar silindirlerin komutu son derece küçük bir zaman dilimi içinde alabilmeleri için, saniyenin katrilyonda biri dakiklikle, birbiri ardına sinyal gönderebilmelerini sağlayabilecek bir kontrol programı geliştirdiler.</p>

  <p>Richard, yeni bir dizi değişken olduğunu sandığı şeyi silindirlere gönderdiği anda, kontrol merkezinde yüksek bir alarm sesi duyuldu. Birkaç saniye sonra, Kartal’ın hayalete benzeyen görüntüsü, Richard ve biotların üstünde, havada belirdi.</p>

  <p>“İnsanlar,” dedi Kartal’ın üç boyutlu görüntüsü. “Çok dikkatli olun. Yaşam bölgenizin hassas dengesinin tasarımında büyük bir özen ve bilgi kullanıldı. Bu kritik mantık düzenlerini, gerçek bir acil durum olmadıkça, değiştirmeyin.”</p>

  <p>Şiddetle etkilenmesine karşın, Richard hızlı davranarak, Einsteinlara görmekte oldukları şeyi kaydetmelerini emretti. Kartal uyarısını bir kez daha yineledikten sonra yok oldu, fakat tüm sahne, biotların video kayıt yardımcı sistemlerine kaydedilmişti.</p>
</body>
</html>