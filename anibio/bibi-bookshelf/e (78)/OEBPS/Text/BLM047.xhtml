<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/mandos.css" type="text/css" rel="stylesheet"/>
</head>

<body>
  <h2>3</h2>

  <p>Richard bu loş odada ne kadar süredir kalmakta olduğunu bilmiyordu. Çantasını ondan aldıklarından beri zaman kavramını yitirmişti. Her günkü programı hep aynıydı. Odanın köşesinde uyuyordu. Ne zaman kısa veya uzun bir uykudan uyanacak olsa, iki kuş koridordan odaya girerek ona yemesi için bir manna kavunu veriyorlardı. Onların koridorun sonundaki kilitli kapıdan geldiklerini biliyordu, fakat eğer kapının yakınında uyumak istemişse, ona yemek vermiyorlardı. Bu Richard’ın öğrenebileceği kolay bir ders olmuştu.</p>

  <p>Her gün, başka bir kuş çifti odasına girerek artıklarını temizliyordu. Elbiseleri kirlenmişti ve Richard dayanılmayacak kadar pis olduğunu biliyordu. Fakat onu esir tutanlara banyo yapmak istediğini anlatmayı başaramamıştı.</p>

  <p>Başlangıçta çok heyecanlıydı. İki genç kuş sonunda grafiği inceleyecek kadar yaklaşmışlar ve birkaç dakika sonra bilgisayarı ondan almak için ilk girişimlerini yapmışlardı ve Richard da grafiğin devamlı olarak ekranda tekrarlanmasını programlamaya karar vermişti.</p>

  <p>Bir saatten az bir süre sonra, vücudu gri kadife ve boynunun çevresinde üç tane parlak kiraz kırmızısı halka olan, o güne kadar gördüğü en büyük kuş, diğer iki gençle beraber dönmüş ve üçü birden Richard’ı pençeleriyle kavrayarak kaldırmışlardı. Onu hendeğin üstünden taşıdıktan sonra, geçici bir süre için, çöl bölgesinde yere bırakmışlar ve aralarında herhalde en iyi biçimde nasıl taşıyacaklarını bir süre tartıştıktan sonra, onu havaya, yükseklere kaldırmışlardı.</p>

  <p>Nefes kesen bir uçuş olmuştu. Yaşam bölgesinde Richard’ın karşılaştığı manzara, ona, bir zamanlar, sıcak hava balonuyla güney Fransa’da yaptığı yolculuğu anımsatmıştı. Şapkalı parlak topun tam altındaki kahverengi silindirin tepesine kadar tüm yolu kuşların pençeleri arasında geçmişti. Orada, biri elinde hâlâ aynı grafiği tekrarlayan, Richard’ın bilgisayarı olan yarım düzine kadar başka kuş grubu tarafından karşılanmışlar ve dikey bir koridordan silindirin içine girmişlerdi.</p>

  <p>İlk on beş saat boyunca Richard, durmadan, büyük bir kuş grubundan bir diğerine götürülmüştü. Richard, ev sahiplerinin onu kuşlar ülkesinin bütün vatandaşlarına tanıştırmakta olduklarını sanmıştı. o kısa konuşma ve çığlıklı toplantılara bazen bir defadan fazla katılan kuşlar da olduğunu varsayarak, Richard hepsinin yaklaşık yedi yüz kuş olduğunu hesapladı.</p>

  <p>Kuşlar ülkesinde, konferans salonları arasındaki geçit resminden sonra, Richard içinde, üç halkalı kuşla, aynı irilikte ve onların da boyunlarında üç kırmızı halka olan iki arkadaşının, kendisini gece gündüz, yaklaşık bir hafta süreyle, izledikleri küçük bir odaya götürüldü. Bu süre zarfında Richard’ın, bilgisayarını ve çantasındaki diğer eşyalarını kullanmasına izin verildi. Fakat gözlem dönemi sona erince, tüm kişisel eşyalarını geri alarak onu hapishanesine getirmişlerdi.</p>

  <p>Richard, her gün düzenli olarak iki kez yaptığı günlük yürüyüşlerinden birinde, <i>Bu, herhalde, bir hafta eksik veya fazla, üç ay kadar önce olmuştu.</i> dedi kendine. Odasının dışındaki koridor yaklaşık olarak iki yüz metre uzunluğundaydı. Genellikle, koridorun sonundaki kapıyla, odasının hemen dışındaki taş duvar arasında ileri geri gidip gelerek, sekiz tam tur atıyordu.</p>

  <p><i>Tüm bu süre boyunca, önderlerince bir kez bile bir ziyaret olmadı. Demek ki gözlem dönemi aslında benim yargılanmamdı… en azından kuşların uyarlaması… ve acaba bir şeyden suçlu mu bulundum? Bu nedenle mi bu berbat hücreye kapatıldım?</i></p>

  <p>Richard’ın ayakkabıları eskiyordu ve elbisesi de çoktan paçavra haline gelmişti. Isı çok rahatlatıcı olduğundan (Richard bunun kuşların yaşam bölgesinin her yerinde 26°C olması gerektiğini var sayıyordu) soğuk almaktan korkusu yoktu. Ama elbiseleri tümüyle parçalandığı zaman çırılçıplak dolaşmak da istemiyordu. Gözlem döneminde ne kadar uyumlu olduğunu hatırlayarak gülümsedi, üç tane dev kuş her hareketinizi izlerken, kakanızı yapmak kolay bir iş değil.</p>

  <p>Her öğünde manna kavunu yemekten bıkmıştı, ancak hiç olmazsa besleyiciydi. Ortasındaki sıvı canlandırıcıydı ve sulu etli kısım da çok lezzetliydi. Fakat Richard farklı bir şey yemeyi özlemişti. Defalarca kendine, <i>Beyaz Oda’daki o sentetik nesneler bile şu anda ne güzel giderdi,</i> diye düşünmüştü.</p>

  <p>Bu yalnızlık döneminde Richard’ın en büyük mücadelesi, zihinsel yeteneklerini korumak konusunda olmuştu. Bu işe kafasında matematik problemleri kurarak başlamıştı. Son zamanlardaysa, yaşının ilerlemesi nedeniyle zekâsının keskinliğinin azalmakta olduğundan kaygılandığı için, hayatının önemli olaylarını kronolojik olarak sıralamakla vakit geçirmeye başlamıştı.</p>

  <p>Bu bellek çalışmaları sırasında ona en ilginç gelen şey, Dünya’dan Düğüm’e yaptıkları yolculuk sırasında, Rama II’deki o destansı yolculuğuyla ilgili muazzam boşluklardı. Yolculukla ilgili birçok belirli olayı anımsamanın Richard için çok zor olmasına karşın, manna kavunu yemek, o yolculuk süresi içinde, kuşlarla kaldığı uzun süreyle ilgili anı parçalarını canlandırmıştı.</p>

  <p>Bir defasında, yemekten sonra, birden, birçok kuşun katıldığı büyük bir töreni anımsadı. Richard çok şaşırmıştı. Bu anının oluşum şartlarıyla ilgili hiçbir şey hatırlamıyordu. <i>Bu olay nerede olmuştu? Ben sekiz bacaklı örümcekler tarafından yakalanmadan önce miydi?</i> diye merak etti. Fakat, sekiz bacaklı örümceklerle yaşadığı deneyimlere ilişkin olarak ne zaman bir şey hatırlamak istese, bu, her zamanki gibi ani ve şiddetli bir baş ağrısıyla sonuçlanıyordu.</p>

  <p>Richard günlük yürüyüşünün son turunda, ilk yolculuğuyla ilgili düşünceler içinde koridordaki tek ışığın altından geçerken, karşısına bakınca hapishanesinin odasının açık olduğunu gördü. <i>İşte oldu,</i> dedi kendine, <i>sonunda çıldırdım ve şimdi hayal görüyorum.</i></p>

  <p>Fakat o yaklaşırken kapı açık kalmaya devam etti. Richard içinden geçerken aklını kaçırmadığından emin olmak için açık kapıya dokundu. Sağda küçük bir açık depoya gelinceye kadar iki ışık daha geçti. Sekiz veya dokuz manna kavunu raflarda düzgün bir şekilde sıralanmıştı. <i>Ah-ha</i>, diye Richard düşündü. <i>Anladım. Hapishanemi genişletmişler. Bundan sonra kendi yemeğimi almama izin var. Şimdi, bir de buralarda banyoya benzer bir yer olsa…</i></p>

  <p>Koridorun ilerisinde, solda, içinde gerçekten akarsu olan başka bir küçük oda daha vardı. Richard kana kana içti, yüzünü yıkadı ve özlemle banyo yapmaya niyetlendi. Ancak, merakı çok daha güçlüydü. Bu yeni bölgesinin sınırlarını bilmek istiyordu.</p>

  <p>Hücresinin tam dışından uzanmakta olan koridor, dik bir kavşakta sona eriyordu. Richard her iki yöne de gidebilirdi. Kendisinin zihinsel yeteneklerinin ölçülmesi için, belki de bir tür labirentin içinde olduğunu düşünerek, gömleğini kavşakta bıraktı ve sağa doğru ilerledi. Bu yönde kesinlikle daha fazla ışık vardı.</p>

  <p>Yirmi metre kadar yürüdükten sonra, uzaktan yaklaşan bir çift kuş gördü. Aslında, kuşlar canlı bir tartışmaya dalmış olduklarından, önce onların konuşmalarını işitmişti. Kendisinden beş metre uzağa geldiklerinde Richard durdu. iki kuş ona baktılar, farklı perdeden kısa birer çığlıkla onu selamlayıp, koridor boyunca yollarına devam ettiler.</p>

  <p>Az sonra rastladığı kuş üçlüsüyle de aynı şeyler tekrarlanınca, Richard yürümeye devam ederken, <i>Neler oluyor burada?</i> diye düşündü. <i>Artık hapis değil miyim?</i></p>

  <p>Önünden geçtiği ilk geniş odada, dört kuş çembersel biçimde oturmuş, sürekli konuşarak, bir takım parlak cilalı çubukları aralarında alıp veriyorlardı. Sonra, koridor daha geniş bir toplantı salonuna açılmadan az önce, Richard başka bir odanın kapısının önünde durdu ve bir çift uzun bacaklının kare şeklindeki bir masa üstünde eğilip kalkarak yaptıkları bir takım hareketleri hayranlıkla izledi. Yarım düzine kadar sessiz kuş, dikkatle onları izliyordu.</p>

  <p>Toplantı odasında yirmi kadar kuş vardı. Hepsi bir masanın çevresinde toplanmış, önlerine serilmiş olan kâğıda benzer bir belgeye bakıyorlardı. Kuşlardan birinin pençelerinin arasında bir işaret değneği vardı ve onunla belge üstündeki belirli maddeleri gösteriyordu. Kâğıdın üstünde hiçbir şekilde anlaşılamayan bir takım simgeler vardı, fakat Richard, kuşların bir haritaya bakmakta olduklarına kendini inandırdı.</p>

  <p>Richard, daha iyi görebilmek amacıyla masaya yaklaşmak istediği zaman, önündeki kuşlar nezaketle kenara çekildiler. Konuşma devam ederken bir kez, Richard, masanın çevresindeki kuşların vücut dilinden, kendisine bir soru yöneltildiğini bile hissetti. <i>Gerçekten aklımı kaçırıyorum,</i> diye düşündü.</p>

  <div>
    <br/>
  </div>

  <p>Richard odasında oturmuş, manna kavununu yerken, <i>Fakat bana bütün bu özgürlüğün neden verildiğini hâlâ anlamış değilim,</i> diye düşündü. Hapishanesinin kapısını açık bulmasının üstünden altı hafta geçmiş ve hücresinde bir sürü değişiklik yapılmıştı. Duvarlarına fenere benzeyen ışıklardan iki tane yerleştirilmişti ve Richard artık, kendisine zamanı hatırlatan bir madde yığınının üstünde yatıyordu. Hatta odasında devamlı dolu tutulan bir tatlı su kabı bile vardı.</p>

  <p>Kısıtlamalarının kaldırıldığı gün, Richard, gerçekten önemli bir olayın saatler, en geç bir iki gün içinde gerçekleşeceğini kesin olarak hissetmişti. Bir bakıma doğruydu, çünkü ertesi sabah iki genç kuş onu uykusundan uyandırarak, dil derslerine başladılar, önce, maddenin kendisini gösterip, sonra o maddenin adı olduğu belli olan bir ses çıkarttılar; manna kavunu, su ve Richard’ın kendisi gibi basit maddelerle işe başladılar. Birbirine çok yakın çığlıklar ve konuşmaları birbirinden ayırt edebilme yeteneği pek keskin olmamasına rağmen, Richard biraz çabayla epeyce kelime öğrendi. Ses çıkarma sırası kendisine geldiği zaman tümüyle umutsuzdu. Çünkü kuşların dilini konuşmak içi n gerekli fiziksel donanım onda yoktu.</p>

  <p>Richard olaylarla ilgili görüşünün, bir şekilde daha netleşeceğini sanmıştı, ama bu olmadı. Gerçi, kuşlar kesinlikle onu eğitmeye çalışıyorlardı ve ona silindirin istediği her yerine gitme özgürlüğünü de tanımışlardı -hatta aralarında olduğu zaman ortaya manna kavunu getirilirse birlikte yemek bile yiyordu- fakat tüm bunların amacı neydi? Ona bakışları, özellikle liderlerinin, Richard’ın aklına kendisinden bir tür yanıt beklendiği fikrini getiriyordu. <i>Ama ne yanıtı?</i> diye Richard manna kavununu bitirirken, kendisine belki yüzüncü kez sordu.</p>

  <p>Richard’ın anlayabildiğine göre, kuşların yazılı bir dilleri yoktu. Ne bir kitap ne de yaratıkların bir şey yazdıklarını görmüştü. Ara sıra inceledikleri veya Richard’ın kuşların davranışlarından öyle yaptıklarını sandığı, haritaya benzer belgeler vardı; fakat bunların hiçbirini kuşlar yaratmamışlardı… Hatta üzerine bir işaret bile koymuyorlardı… Bir bilmece gibiydi.</p>

  <p>Peki ya uzun bacaklılar? Richard bu yaratıklara haftada iki üç kez rastlıyordu ve bir defasında bir çift uzun bacaklı, uzun bir süre odasında kalmıştı, fakat o kadar hareketliydiler ki, durup Richard’ın içlerinden birini incelemesine izin vermemişlerdi. Bir kere, bir uzun bacaklıyı eliyle yakalamaya çalıştığı zaman, Richard oldukça sert bir elektrik şokuyla karşılaşmış ve uzun bacaklıyı hemen bırakmak zorunda kalmıştı.</p>

  <p>Kuşlar ülkesindeki yaşamına mantıklı bir düzen kurabilmek için çaba harcarken, Richard’ın zihni görüntüden görüntüye atlıyordu. Son derece büyük düş kırıklığına uğramıştı. Ancak, yakalanması ve onu izleyen serbest bırakılmasının arkasında bir planın olmadığını bir an için bile kabullenmiyordu. Onların bölgesiyle ilgili tüm deneyimlerini gözden geçirerek bir yanıt aramaya devam etti.</p>

  <p>Kuşların yaşadıkları yerde, Richard’a yasak olan sadece bir tek ana bölge vardı ve uçamadığı için, belki de oraya hiç ulaşamayacaktı. Ara sıra bir veya iki kuşun, büyük dikey koridordan, kendisinin normal olarak inebildiği düzeylerin çok altına indiklerini görüyordu. Hatta bir kez Richard, bir insan elinden büyük olmayan iki yavrunun, aşağıdaki karanlık bölgelerden yukarı taşındığını görmüştü. Başka bir zaman, Richard aşağıdaki karanlığı işaret edince, ona eşlik eden kuş başını sallamıştı. Yaratıkların çoğu, Richard’ın evet veya hayır anlamına gelen basit baş hareketlerini öğrenmişlerdi.</p>

  <p><i>Fakat bir yerde.</i> diye Richard düşündü, b<i>azı ek bilgiler olmalı. Herhalde bazı ipuçlarını kaçırıyorum.</i> Sadece, bulunmasının genelde pek istenmediğini hissettiği, dikey koridorun karşısındaki yoğun daireleri değil, aynı zamanda alt kattaki büyük manna kavunu depoları da dahil olmak üzere, kuşların yaşadığı tüm alanla ilgili ayrıntılı bir araştırma yapmaya kendine söz verdi. <i>Önemli bir şeyi atlamadığımdan emin olmak için, çok dikkatli bir harita yapacağım,</i> dedi kendi kendine.</p>

  <div>
    <br/>
  </div>

  <p>Richard kuşların yaşam sahasını üç boyutlu grafiklerine dönüştürdüğü zaman neyi atlamakta olduğunu anladı. Silindirdeki genellikle düzensiz olan geçitler, yürümek ve uçmak için kullanılan yatay ve dikey koridorlar, hiçbir zaman tek bir uyumlu resim halinde, Richard tarafından incelenmemişti. <i>Elbette,</i> dedi kendi kendine, <i>nasıl bu kadar aptal olabilirim? Silindirin yüzde yetmişini hâlâ bilmiyorum.</i></p>

  <p>Richard, bilgisayar resimlerini kuş liderlerinden birine götürerek, bir şekilde, silindirin geri kalan kısmını görmek için ondan talepte bulunmaya karar verdi. Bu hiç kolay bir şey değildi. Özellikle o gün kuşları rahatsız eden bir tür kriz yaşanıyordu, çünkü koridorlarda konuşmalar ve çığlıklardan geçilmiyor ve kuşlar hızla oraya buraya koşuşup duruyorlardı. Richard, en büyük kuşlardan otuz ya da kırkının, bir tür düzen içinde dikey koridorda yükselerek silindirden dışarı çıkışlarını izledi.</p>

  <p>Richard sonunda üç halkalı devlerden birinin ilgisini çekmeyi başardı. Kuş, bilgisayar ekranında gördüğü ayrıntılara ve evinin değişik geometrik gösterimlerine bayılmıştı. Fakat Richard, silindirin geri kalan kısmını görmek istediği hakkındaki ana mesajını iletemiyordu.</p>

  <p>Lider, gösteriyi izlemeleri için bazı arkadaşlarını çağırdı ve Richard beğeni dolu kuş çığlıklarıyla ödüllendirildi. Ancak, devam etmekte olan krizle ilgili olarak önemli haberler getirdiği belli olan başka bir kuş toplantılarını kestiği zaman, Richard terk edildi.</p>

  <p>Richard hücresine döndü. Kederliydi. Saman yatağının üstüne yattı ve Yeni Cennet’te, geride bırakmış olduğu ailesini düşündü. Kuşlar ülkesinden ayrılma izninin nasıl alındığıyla ilgili usulün şeklini merak ederek, <i>Belki de gitme zamanım</i> geldi, diye düşündü. Uzanmış yatarken odasına bir ziyaretçi geldi.</p>

  <p>Richard bu özel kuşu daha önce hiç görmemişti. Kuşun boynunun çevresinde kobalt mavisi dört halka vardı. Vücudunu kaplayan kadifemsi örtü, seyrek beyaz lekeleri olan koyu siyahtı. Gözleri, şaşılacak kadar berrak ve Richard’a göre, çok hüzünlüydü. Kuş, Richard’ın ayağa kalkmasını bekledikten sonra, çok yavaş bir şekilde konuşmaya başladı. Richard sözcüklerin bazılarını, en önemlisi, sık sık tekrarlanan “Beni izle” grubunu anlamıştı.</p>

  <p>Hücrenin dışında, üç başka kuş saygılı bir şekilde duruyorlardı. Richard ve önemli ziyaretçisinin arkasında yürüdüler. Grup, Richard’ın hücresinin bulunduğu bölgeyi terk ederek, büyük dikey koridorun üstündeki köprüden geçti ve silindirin manna kavunlarının depolandığı bölümüne geldi.</p>

  <p>Manna kavunu depo odalarından birinin arkasındaki duvarda, Richard’ın araştırmasını sürdürürken farkına varmadığı bazı oyma işaretler vardı. Richard ve kuşlar bu işaretlere birkaç metreye kadar yaklaştıkları zaman, duvar yana kaydı ve muazzam bir asansör ortaya çıktı. Kuşların önderi ona içeri girmesi için işaret etti.</p>

  <p>Richard, içeri girdikten sonra, dört kuşun her biri “Güle güle” çığlığı attılar. Ve, ayrılışlarını bir dönüş ve eğilmeyle resmileştirmek için bir halka oluşturdular. Richard da eğilip asansöre dönmeden önce onların çığlığını taklit edebilmek için elinden geleni yaptı. Birkaç saniye sonra da duvar kapandı.</p>
</body>
</html>