<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/mandos.css" type="text/css" rel="stylesheet"/>
</head>

<body>
  <h2>1</h2>

  <p>“Mrs. Wakefield.”</p>

  <p>Ses uzaktan, çok uzaktan geliyor gibiydi. Yavaşça bilincine girdiyse de, onu tam anlamıyla uyandıramadı.</p>

  <p>“Mrs. Wakefield.”</p>

  <p>Ses bu kez daha yüksekti. Nicole gözlerini açmadan nerede olduğunu hatırlamaya çalıştı. Vücudunu kımıldattı ve köpük, en büyük rahatlığı sağlamak için kendini ayarladı. Belleği yavaşça beyninin kalan kısmına işaretler yollamaya başladı. <i>Yeni Cennet, Rama’nın içi. Güneş sistemine geri dönüş,</i> diye Nicole hatırladı. <i>Bunların hepsi sadece bir rüya mı?</i></p>

  <p>Nihayet gözlerini açtı. Nicole onları odaklamakta birkaç saniye zorlandı. En sonunda üstüne eğilmiş olan şekil belirginleşti. Bu, hastabakıcı üniforması giymiş olan annesiydi.</p>

  <p>“Mrs. Wakefield,” dedi ses, “artık uyanıp buluşmaya hazırlanma zamanı geldi.”</p>

  <p>Bir an için Nicole şok içindeydi. Neredeydi? Annesi burada ne arıyordu? Sonra hatırladı. <i>Robotlar,</i> diye düşündü. <i>Annem de beş tür insan robottan biriydi. Bir Anawi Tiasso robotu sağlık ve beden sağlığı uzmanıdır.</i></p>

  <p>Nicole yatağında doğrulurken, robotun güçlü kolu ona yardımcı oldu. Uyuduğu uzun süre boyunca oda değişmemişti. Nicole, yataktan çıkmaya hazırlanırken, “Neredeyiz,” diye sordu.</p>

  <p>Simsiyah derili Anawi Tiasso, “Ana yavaşlama sürecini tamamlayıp güneş sisteminize girdik,” diye yanıtladı. “Mars yörüngesine giriş, altı ay sonra olacak.”</p>

  <p>Kasları hiç de fena durumda değildi. Düğüm’den ayrılmadan önce Kartal, Nicole’a, uyuma bölümlerinin her birine, hem kasların ve diğer biyolojik sistemlerin zayıflamasını önlemek için düzenli olarak çalıştırmak, hem de tüm yaşamsal organların sağlığını izlemek için özel elektronik aygıtlar bulunacağını söylemişti. Nicole merdivenlerden indi. Tabana vardığı zaman gerindi.</p>

  <p>Robot “Kendini nasıl hissediyorsun?” diye sordu. Bu, Anawi Tiasso 017’ydi. Numarası, üniformasının sağ omzuna belirgin biçimde işlenmişti. “Fena değil,” diye cevapladı Nicole. “Fena değil, 017” diye tekrarladı, robotu incelerken. Şaşılacak kadar annesine benziyordu. Düğüm’den ayrılmadan önce Richard’la beraber tüm prototipleri görmüşlerdi, fakat uykuya dalmadan önceki iki hafta boyunca sadece Benita Garcia’lar çalışır durumdaydılar. Yeni Cennet robotlarının geri kalan kısmı, uzun uçuş boyunca yapılıp denenmişlerdi. Nicole, bilinmeyen Rama sanatçılarının el işçiliğini takdir ederek, <i>Gerçekten anneme çok benziyor,</i> diye düşündü. <i>Prototip üzerinde önerdiğim tüm değişiklikleri yapmışlar.</i></p>

  <p>Uzaktan onlara yaklaşan ayak sesleri duydu. Nicole döndü. Onlara doğru gelen, yine bir hastabakıcı üniforması giymiş olan, ikinci bir Anawi Tiasso’ydu. Yanındaki Tiasso robotu, “009 numara da başlangıç sürecine yardım etmek için görevlendirildi,” dedi.</p>

  <p>Nicole, uyanma süreci hakkında, Kartal’la ne konuştuklarını hatırlamaya çalışırken, “Kim tarafından görevlendirildi?” diye sordu.</p>

  <p>“Programlanmış görev planı tarafından,” diye 017 yanıtladı. “Siz tüm insanlar canlanıp, hazır olduktan sonra, bütün emirlerimizi sizden alacağız.”</p>

  <p>Richard daha hızlı uyandı, fakat kısa merdiveni inerken oldukça sakardı. Düşmesini önlemek için iki Tiasso’nun da ona yardım etmesi gerekti. Richard’ın karısını gördüğüne çok mutlu olduğu belliydi. Uzun bir kucaklaşma ve öpüşmeden sonra, Nicole’ü birkaç saniye inceledi. “Hiç de korkulacak kadar yıpranmış görünmüyorsun,” dedi şakacı bir tavırla. “Saçlarındaki aklar fazlalaşmış, fakat hâlâ bazı yerlerinde sağlıklı siyah bölgeler var.”</p>

  <p>Nicole gülümsedi, Richard’la yeniden konuşmak müthişti.</p>

  <p>Bir saniye sonra Richard, “Bu arada,” dedi, “şu çılgın tabutlarda ne kadar süre kaldık?”</p>

  <p>Nicole omuzlarını silkerek, “Bilmiyorum,” diye yanıtladı. “Henüz sormadım. İlk yaptığım iş seni uyandırmak oldu.”</p>

  <p>Richard iki Tiasso’ya döndü, “Siz iki sayın bayan, Düğüm’den ayrılışımızdan sonra ne kadar zaman geçtiğini biliyor musunuz?”</p>

  <p>“Yolcunun zamanına göre on dokuz yıl uyudunuz,” diye Tiasso 009 yanıtladı.</p>

  <p>“Yolcunun zamanı’ sözleriyle ne demek istiyor?” diye Nicole sordu.</p>

  <p>Richard gülümsedi. “Bu göreli bir anlatım canım,” dedi. “Yönelebileceğin bir çerçeve olmadıkça, zaman hiçbir şey ifade etmez. Rama’nın içinde on dokuz yıl geçmiş, ama bu yıllar sadece içindekilerle ilgili… “</p>

  <p>“Yorma kendini,” diye Nicole sözünü kesti. “Tüm bu yolu, uyanıp görelilik dersi almak için gelmedim. Bunu bana sonra, akşam yemeğinde anlatabilirsin. Bu arada, daha önemli bir işimiz var. Çocukları hangi sırayla uyandıracağız?”</p>

  <p>Richard, bir anlık bir duraksamadan sonra, “Benim başka bir önerim var,” dedi. “Çocukları görmek için çok sabırsızlandığını biliyorum. Ben de öyle. Ancak, neden onları birkaç saat daha uyumaya bırakmıyoruz? Bu kesinlikle onları incitmez… Seninle benim konuşacak çok şeyimiz var. Buluşma için hazırlıklarımıza başlayabiliriz, çocukların eğitimiyle ilgili neler yapacağımızın ana hatlarını çizebiliriz, belki de birbirimize yeniden alışmak için birkaç dakika ayırabiliriz.”</p>

  <p>Nicole, çocuklarıyla konuşabilmek için çok istekliydi, fakat aklının mantıklı yönü, Richard’ın önerisindeki yararı görebiliyordu. Kartal, şartların tam olarak belirlenmesi için, çok fazla belirsizlik olduğu hususunda ısrarlı olduğundan, aile, uyandıktan sonra ne yapacağı konusunda, sadece ilksel bir plan yapmıştı. Çocuklar uyanmadan önce bir plan yapmaları daha kolay olacaktı…</p>

  <p>“Tamam,” dedi, “herkesin kesinlikle iyi olduğundan emin olursam…” İlk Tiasso’ya baktı.</p>

  <p>“Tüm gözlem verileri, çocuklarınızın her birinin uyku dönemini belirli bir düzensizlik olmadan atlattığını gösteriyor,” dedi biot.</p>

  <p>Nicole, Richard’a dönerek yüzünü dikkatle inceledi. Biraz yaşlanmıştı, ama Nicole’ün beklediği kadar değil.</p>

  <p>Birden onun yüzünün, tuhaf bir şekilde, tertemiz tıraşlı olduğunu fark ederek, “Sakalın nerede?” diye bağırdı.</p>

  <p>“Uyurlarken erkekleri dün tıraş ettik,” diye Tiasso 009 yanıtladı. “Ayrıca herkesin saçını kestik ve banyo yaptırdık -programlanmış görev planına uygun biçimde.”</p>

  <p><i>Erkekler mi?</i> diye Nicole düşündü. Bir an için şaşırmıştı. <i>Öyle ya,</i> dedi kendine, <i>Benjy ve Patrick artık birer erkek!</i></p>

  <p>Richard’ın elini tuttu ve hızla Patrick’in yatağına ilerlediler. Pencereden gördüğü yüz hayret vericiydi. Küçük Patrick’i artık bir çocuk değildi. Çehresi oldukça uzamış ve yüzünün yuvarlaklığı kaybolmuştu. Nicole, sessizce oğlunu bir dakika kadar seyretti.</p>

  <p>Nicole’ün soran bakışlarını, “Yaşı on altı ya da on yediye eşit,” diye 017 numaralı Tiasso yanıtladı. “Mr. Benjamin O’Toole bir buçuk yıl daha yaşlı. Elbette, bütün bu yaşların hepsi tahminsel. Düğüm’den ayrılmadan önce Kartal’ın sizlere açıkladığı gibi, her birinizdeki kilit yaşlanma enzimlerini bir şekilde yavaşlatmayı başardık -ama hepsini aynı oranda değil. Mr. Patraick O’Toole’un, şimdi on altı veya on yedi yaşında olduğunu söylerken, onun kişisel iç biyolojik saatini kastediyoruz. Söylediğimiz yaş, onun büyüme, olgunlaşma ve yardımcı sistemlerinin yaşlanma süreçlerinin bir ortalaması.”</p>

  <p>Nicole ve Richard diğer yatakların her birinde durarak, uyumakta olan çocuklarını, pencerelerden birkaç dakika izlediler. Nicole şaşkınlık içinde, devamlı olarak başını sallıyordu. Küçük Ellie’nin bile, bu uzun yolculuk süresinde bir genç kıza dönüşmüş olduğunu gördükten sonra, “Bebeklerim nereye gitti?” diye sordu.</p>

  <p>Richard, Nicole’ün içindeki annenin hissetmekte olduğu kaybetme hissiyle başa çıkmasına yardımcı olmayan, duygusuz bir tonla, “Bunun böyle olacağını biliyorduk,” dedi.</p>

  <p>“<i>Bilmek</i> başka,” dedi Nicole. “Fakat <i>görmek</i> ve yaşamak bambaşka. Bu, birden erkek ve kız çocuklarının büyümüş olduğunu fark eden, tipik bir anne olayı değil. Çocuklarımıza olan şey gerçekten sersemletin. Zihinsel ve sosyal gelişmeleri on on iki senelik bir kesintiye uğramış durumda. Şimdi, yetişkin vücutlarda dolaşan küçük çocuklarımız var. Sadece altı ayda, onları diğer insanlarla karşılaşmaya nasıl hazırlarız?”</p>

  <p>Nicole bunalmıştı. Kartal ailesine neler olacağını anlattığı zaman, acaba bir parçası ona inanmamış mıydı? Belki. Bu da, çoktandır kavrayabilmenin ötesine geçen bir hayatın inanılmaz olaylarından biri dahaydı. <i>Fakat anneleri olarak,</i> Nicole kendi kendine düşündü, <i>yapacak çok şeyim var, ama zaman yok. Neden bunların hepsini Düğüm’den ayrılmadan önce planlamadım?</i></p>

  <p>Nicole, çocuklarını birden büyümüş olarak görmeye karşı verdiği güçlü duygusal tepkiyle mücadele ederken, Richard iki Tiasso ile çene çaldı İkisi de onun tüm sorularını kolaylıkla yanıtladılar. Richard onların gerek fiziksel gerek zihinsel kapasitelerinden çok etkilenmişti. Konuşmalarının ortasında robotlara sordu, “Hepinizin hafızasında bu kadar büyük bilgi hazinesi depolanmış durumda mı?”</p>

  <p>“Sadece biz Tiassolarda sizin ailenizin ayrıntılı sağlık verilerinin tarihçesi var,” diye 009 yanıtladı. “Fakat tüm insan biotlar kolaylıkla geniş çapta temel bilgilere ulaşabilirler. Ancak, diğer insanlarla temasa ilk geçildiği anda bu bilgilerin bir kısmı silinecek. Kartal, Düğüm ya da siz uyanmadan olmuş herhangi bir durumla ilgili her olay ve veri parçası, diğer insanlarla buluştuktan sonra belleğimizde kalmayacak. Bu ilk dönemden, yalnız sizlerin kişisel sağlık bilgileriniz geriye kalacak ve bu bilgi de Tiassolarla sınırlı olacak.”</p>

  <p>Nicole, bu son açıklamalardan önce de zaten Düğüm’ü düşünüyordu. Birden, “Hâlâ Kartal’la iletişim halinde misiniz?” diye sordu.</p>

  <p>“Hayır.” Bu kez yanıtlayan Tiasso 017’diydi. “Kartal’ın ya da Düğüm Zekâsı’nın bir temsilcisinin, periyodik olarak görevimizi izlediğini düşünmek doğru olsa da, Rama, Hangar’ı terk ettikten sonra, hiç bir zaman bir etkileşim olmadı. Siz, biz ve Rama, görev hedefine ulaşıncaya kadar biz bizeyiz.”</p>

  <div>
    <br/>
  </div>

  <p>Katie boy aynasının önünde durarak çıplak vücudunu inceledi. Bir ay geçmesine karşın vücudu hâlâ ona yeni geliyordu. Kendisine dokunmayı seviyordu. Özellikle, parmaklarını göğsünün çevresinde dolaştırıp, uyarılan uçlarının irileşmesi hoşuna gidiyordu. Katie, geceleri çarşafların altında yalnız olduğu zaman daha da hoşuna gidiyordu. O zaman, tüm vücudunda karıncalanma dalgaları yuvarlanıp, zevkten bağırmak isteyecek bir hale gelinceye kadar vücudunun her yerini ovalayabiliyordu.</p>

  <p>Annesi bu olağanüstü olayı ona açıklamış, fakat Katie bu konuyu ikinci ve üçüncü kez konuşmak istediği zaman biraz rahatsız olmuştu. Bir akşam, yemekten önce, Nicole alçak bir sesle, “Kendini tatmin etmek çok özel bir konudur, canım,” demişti “ve genellikle, eğer varsa, ancak bir insanın en yakın arkadaşıyla konuşulur.”</p>

  <p>Ellie’nin bir faydası yoktu. Katie kız kardeşini, hiçbir zaman kendini incelerken görmemişti, bir kez bile. <i>Herhalde hiç yapmıyordur,</i> diye Katie düşündü, <i>ve kesinlikle de bu konuyu konuşmak istemez.</i></p>

  <p>“Duştaki işin bitti mi?” diyen Katie, Ellie’nin yan odadan seslendiğini duydu. Kızların her birinin kendi yatak odası vardı, fakat aynı banyoyu paylaşıyorlardı.</p>

  <p>Katie yanıt olarak, “Evet,” diye bağırdı.</p>

  <p>Ellie, havlusuna sarınmış olarak banyoya girdi ve çırılçıplak aynanın önünde duran kız kardeşine bir göz attı, bireyler söylemek istedi, fakat birden fikrini değiştirerek üstündeki havluyu attı ve dikkatle duşa girdi.</p>

  <p>Katie saydam kapıdan Ellie’yi izledi. Önce Ellie’nin vücuduna baktı, sonra da aynaya bakarak, mümkün olan her anatomik şekli kıyasladı. Katie kendi yüzünü ve cilt rengini tercih ediyordu -babasının dışında, ailede en açık renkli olan oydu. Fakat Ellie olağanüstü bir vücuda sahipti.</p>

  <p>Katie, iki hafta sonra bir akşam, içinde çok eski moda dergilerinin bulunduğu bir veri küpünü okumayı bitirdikten sonra, “Neden benim erkeksi bir vücudum var?” diye sordu.</p>

  <p>Nicole kendi okumasından başını kaldırarak, “Tam olarak açıklayamam,” dedi. “Genetik, Gregor Mendel’in düşündüğünden çok daha fazla, şaşılacak derecede karmaşık.”</p>

  <p>Nicole, Katie’nin söylediklerini hiç anlayamamış olduğunu hemen fark ederek kendine güldü. Daha az bilgiç bir ifadeyle, ‘‘Katie,’’ dedi, “her çocuk, iki ebeveyninin özelliklerinin eşsiz bir birleşimidir. Bu belirleyici özellikler gen denilen moleküllerde depo edilir. Bir çift ebeveynin genlerinin, gerçekte kendilerini belli etmesi için milyonlarca değişik yol vardır. Bu nedenle aynı ebeveynlerin çocukları tümüyle birbirine benzemezler.”</p>

  <p>Katie’nin kaşları çatıldı. Başka tür bir yanıt bekliyordu. Nicole hemen anladı. “Ayrıca,” diye rahatlatıcı bir tonda ekledi, “senin vücudun hiç de ‘erkeksi’ değil. ‘Atletik’, onu tanımlamak için daha uygun bir sözcük olurdu.”</p>

  <p>Katie, eliyle oturma odasının bir köşesinde ciddi bir şekilde çalışmakta olan kız kardeşini işaret ederek, “Gene de,” diye yanıtladı, “hiçbir şekilde Ellie’ye benzemiyorum. Vücudu gerçekten çok güzel -göğüsleri seninkinden bile daha iri ve daha yuvarlak.”</p>

  <p>Nicole rahatça güldü. “Ellie’nin muhteşem bir vücudu var,” dedi. “Fakat seninki de o kadar güzel -sadece biraz farklı.” Nicole, konuşmanın bittiğini düşünerek okumasına döndü.</p>

  <p>Kısa bir sessizlikten sonra Katie ısrar etti. “Bu eski dergilerde benim vücudumun biçiminde çok kadın yok.” Elektronik not defterini elinde tutuyordu, ama, Nicole artık onunla ilgilenmiyordu. Sonunda kızı, “Biliyor musun anne,” dedi, “Kartal’ın benim yatağımın kontrollerinde bir tür hata yaptığını sanıyorum. Patrick ve Benjy’nin hormonlarından bir kısmını almış olduğumu düşünüyorum.”</p>

  <p>Sonunda kızının kafasını vücuduna takmış olduğunu fark eden Nicole, “Katie, canım,” dedi, “senin ana karnına düştüğün anda programlanan genlerin oluşturduğu insan olduğun açıkça ortada. Sen güzel, zeki genç bir kadınsın. Kendinde kusurlar bulup, başka biri olmayı isteyeceğin yerde, kendinin bir sürü mükemmel niteliğini düşünsen daha mutlu olursun.”</p>

  <p>Uyandıklarından beri, anne-kız arasında geçen konuşmaların çoğu hep bu düzendeydi. Katie’ye göre, annesi onu hiç anlamaya çalışmıyordu ve her zaman bir nutuk ve/veya vecizeye dünden hazırdı. “Hayatta kendini daha iyi hissetmekten ibaret değil,” Katie’nin kulaklarında çınlayan devamlı bir nakarattı. Diğer taraftan annesinin Ellie’yle ilgili övgülerini, Katie çok aşırı buluyordu. “Ellie çok geç başlamasına karşın çok iyi bir öğrenci,” “Ellie, biz istemeden bile, bize çok yardımcı oluyor,” ya da, “Neden sen de Ellie gibi, Benjy’ye karşı biraz daha sabırlı olmuyorsun?”</p>

  <p>Bir gece geç saatlerde, kardeşiyle yaptıkları ağız kavgası ve annesinin sadece onu azarlamasından sonra, Katie, yatağında çıplak yatarken, <i>Önce Simone ve şimdi Ellie.</i> dedi kendine. <i>Annemle hiçbir şansım olmadı. Sadece ikimiz çok farklıyız. Artık denemeyi bıraksam iyi olacak.</i></p>

  <p>Parmakları vücudunun üstünde arzusunu uyararak gelişigüzel dolaştı ve Katie beklentiyle içini çekti. <i>Hiç olmazsa</i>, diye düşündü, <i>anneme ihtiyaç duymadığım bazı şeyler var.</i></p>

  <div>
    <br/>
  </div>

  <p class="yildiz"><b>* * *</b></p>

  <div>
    <br/>
  </div>

  <p>Mars’tan sadece altı hafta uzakta oldukları bir gece, yatakta Nicole, “Richard,” dedi.</p>

  <p>Richard yavaşça “Mımmm,” diye yanıtladı. Neredeyse uyumak üzereydi.</p>

  <p>“Katie için kaygılanıyorum,” dedi Nicole. “Diğer çocukların gösterdiği gelişmeden memnunum -özellikle Benjy, Tanrı onu korusun. Fakat Katie için ciddi kaygılarım var.”</p>

  <p>Richard bir dirseğinin üstüne yaslanırken, “Seni gerçekten rahatsız eden nedir?” diye sordu.</p>

  <p>“Genellikle tavırları. Katie inanılmayacak kadar bencil. Ayrıca çok çabuk sinirleniyor ve diğer çocuklara karşı çok hoşgörüsüz davranıyor, kendisine tam anlamıyla tapan Patrick’e bile. Benimle, konu çok saçma da olsa, her zaman sık sık tartışıyor. Ayrıca odasında tek başına çok uzun saatler geçirdiğini düşünüyorum.’’</p>

  <p>“Sadece çok sıkıldı,” diye Richard yanıtladı. “Düşünsene, Nicole, o şimdi yirmili yıllarının başlarında genç bir kadın. Onun aslında erkeklerle çıkması, bağımsızlığını kanıtlaması gerekir. Aslında burada bir yaşıtı da yok… Kabul etmelisin ki bazen ona on iki yaşındaymış gibi davranıyoruz.”</p>

  <p>Nicole hiçbir şey söylemedi. Richard uzanarak koluna dokundu. “Her zaman Katie’nin çocukların en sinirlisi olduğunu biliyorduk. Ne yazık ki bana çok benziyor.”</p>

  <p>“Ama, hiç olmazsa sen enerjini değerli işler için harcıyorsun,” dedi Nicole. “Katie yapıcı olduğu kadar yıkıcı da… Gerçekten, Richard, onunla konuşmanı istiyorum. Yoksa, korkarım diğer insanlarla karşılaştığımız zaman büyük sorunlarımız olacak.”</p>

  <p>Kısa bir sessizlikten sonra, Richard, “Ona ne söylememi istiyorsun,” dedi. “Hayatın birbirini izleyen heyecanlardan oluşmadığını mı? …Veya kendi odasındaki hayal dünyasına kapanmamasını neden ondan isteyeyim? Belki orası daha ilginçtir. Ne yazık ki, şu anda Yeni Cennet’te genç bir kadına ilginç gelebilecek hiçbir şey yok.”</p>

  <p>Nicole hafifçe gücenmiş bir şekilde, “Senin daha anlayışlı olacağını ummuştum,” dedi. “Yardımına ihtiyacım var, Richard… ve Katie sana daha yakın davranıyor.”</p>

  <p>Richard gene sessizdi, “Peki,” dedi. Yatağa sırt üstü uzandı. Sonunda biraz rahatsız bir tonda, “Katie’yi yarın su kayağına götürürüm -buna bayılıyor- ve en azından ondan, ailenin diğer üyelerine karşı daha anlayışlı davranmasını isterim.”</p>

  <div>
    <br/>
  </div>

  <p>Richard, Patrick’in not defterinde yazılanları okumayı bitirdikten sonra, “Çok güzel, mükemmel,” dedi. Güç düğmesini kapattı ve karşısındaki koltukta biraz sinirli bir şekilde oturmakta olan oğluna baktı. “Cebiri çabuk öğrendin,” dedi. “Kesinlikle matematiğe yeteneğin var. Yeni Cennet’e diğer insanlar geldiği zaman, hemen hemen üniversiteye hazır olacaksın -hiç olmazsa matematik ve fen bilimlerinde.”</p>

  <p>“Fakat annem hâlâ İngilizcede çok geride olduğumu söylüyor,” diye Patrick yanıtladı. “Yazdığım kompozisyonların bir çocuğunki gibi olduğunu söylüyor.”</p>

  <p>Nicole uzaktan konuşmayı duymuştu ve mutfaktan yanlarına geldi. ‘‘Patrick, canım, Garcia 041 yazmayı ciddiye almadığını söylüyor. Her şeyi bir gecede öğrenemeyeceğini biliyorum, fakat diğer insanlarla karşılaştığımız zaman utanmam istemiyorum.”</p>

  <p>“Ama matematik ve fenni daha çok seviyorum,” diye Patrick itiraz etti. “Einstein robotumuz, bana yüksek matematiği üç ya da dört hafta içinde öğretebileceğim söylüyor -eğer çalışacak başka bu kadar çok konu olmasa.”</p>

  <p>Ön kapı birden açıldı ve Katie’yle Ellie içeriye rüzgâr gibi girdiler. Katie’nin yüzü ışıl ışıl ve canlıydı. “Özür dilerim, geciktik,” dedi, “fakat müthiş bir gün geçirdik.” Patrick’e döndü, “Motoru Shakespeare Gölü boyunca kendim kullandım. Garcia’yı kıyıda bıraktık.”</p>

  <p>Ellie, pek kız kardeşi kadar heyecanlı gözükmüyordu; aslında, biraz kırgın bir hali vardı. Katie ailenin diğer üyelerine göldeki maceralarının öyküsünü tüm ayrıntılarıyla anlatırken, Nicole yavaşça en küçük kızına, “İyi misin, canım?” diye sordu.</p>

  <p>Ellie başını salladı, fakat bir şey söylemedi.</p>

  <p>“Asıl heyecanlı olan,” diye Katie coşkuyla devam etti, “kendi dalgalarımın üstünden yüksek hızla geçmekti. Bam-bam-bam, dalgadan dalgaya sıçradık. Bazen kendimizi uyuyormuşuz gibi hissettim.”</p>

  <p>Birkaç saniye sonra Nicole, “O motorlar oyuncak değil,” dedi ve herkesin yemek masasına gelmesini işaret etti. Mutfakta parmaklarıyla salatadan yemekte olan Benjy, sofraya en son oturan kişi olmuştu.</p>

  <p>Herkes oturduktan sonra Nicole, “Motor alabora olsaydı ne yapardın?” diye Katie’ye sordu.</p>

  <p>“Garcialar bizi kurtarırlardı.” Katie umursamazca yanıtladı, “Üç tanesi bizi kıyıdan izliyordu… Ne de olsa, bunun için yapılmışlar… Ayrıca, can yelekleri takıyorduk, hem ben yüzme biliyorum.”</p>

  <p>Nicole, sesinde eleştiren bir tonla, “Ama kız kardeşin bilmiyor,” diye hemen yanıtladı. “Eğer göle fırlatılsaydı, korkudan dehşete kapılacağını da biliyordun.”</p>

  <p>Katie kendini savunmaya başladı, fakat Richard araya girerek tartışma büyümeden konuyu değiştirdi. İşin aslı, bütün aile çok hassas durumdaydı. Rama, Mars çevresinde yörüngeye gireli bir ay olmuştu ve hâlâ buluşmaları gereken Dünya’dan gelecek insanlardan bir iz bile yoktu. Nicole, her zaman, insanlarla buluşmalarının, kendilerinin Mars yörüngesine girmesinden hemen sonra olacağını düşünmüştü.</p>

  <p>Akşam yemeğinden sonra, aile Mars’ı incelemek için Richard’ın arka bahçedeki küçük gözlemevine gitti. Gözlemevinden Rama’nın tüm dış alıcılarına ulaşılabiliyordu (fakat Yeni Cennet dışındaki iç alıcıların hiçbirine ulaşılamıyordu -Kartal, tasarım projeleri sırasında bu özel konuda çok katı davranmıştı) ve her Mars günü için kızıl gezegenin mükemmel teleskopik görüntülerini gösterebiliyordu.</p>

  <p>Özellikle Benjy, Richard’la birlikte bu gözlem toplantılarını seviyordu. Tharsis bölgesindeki volkanları, Valles Marineris denen büyük kanyonu ve iki yüzyıl evvel ilk Viking uzay aracının indiği Chryse bölgesini gururla gösteriyordu. Büyük Kargaşa’yı izleyen düzensiz yıllarda terk edilen, büyük Mars kolonisinin merkezi Mutch istasyonunun güneyinde, bir toz fırtınası yeni oluşmaktaydı. Richard, böyle küresel fırtınaların oluşması için uygun mevsim olduğundan, fırtınanın bütün gezegene yayılabileceğini ileri sürdü.</p>

  <p>Katie, Mars gözlemleri sırasındaki sessiz bir aradan yararlanarak, “Eğer diğer Dünyalılar ortaya çıkmazlarsa ne olacak?” diye sordu. “Anne lütfen bu kez dosdoğru bir yanıt ver. Ne de olsa, hiçbirimiz artık çocuk değiliz.”</p>

  <p>Nicole, Katie’nin sözlerindeki meydan okuyan ifadeyi anlamazlıktan gelerek, “Eğer doğru hatırlıyorsam, ana plan, burada, Mars’ın yörüngesinde altı ay bekleyecektik,” diye yanıtladı. “Eğer bu süre içinde buluşma olmazsa, Rama Dünya’ya yönelecek.” Birkaç saniye durdu. “Ne babanız ne de ben bu noktadan sonra neler olacağını biliyoruz. Kartal bize, eğer bir acil durum planı yürürlüğe konursa, o zaman bize bilmemiz gereken şeylerin bildirileceğini söylemişti.”</p>

  <p>Mars’ın değişik görüntüleri, odanın duvarındaki dev ekranda belirirken, bir dakika kadar sessizlik oldu. Sonra Benjy, “Dünya nerede?” diye sordu.</p>

  <p>“Hemen, Mars’ın tam yanındaki gezegen, güneşe daha yakın olan, bir sonraki,” diye Richard yanıtladı. “Hatırlarsan sana gezegenlerin diziliş sırasını bilgisayarındaki bir altyazılımda göstermiştim.”</p>

  <p>“Benim demek istediğim bu değil,” diye Benjy çok yavaşça yanıtladı. “Ben Dünya’yı görmek istiyorum.”</p>

  <p>Bu, yeterince basit bir istekti. Aileyi daha önce defalarca gözlemevine getirdiği halde, çocukların Mars göklerinde zorlukla belli olan mavi ışığı görmek isteyebilecekleri hiç Richard’ın aklına gelmemişti. Doğru alıcı çıkışını bulmak için, kendi veri tabanını araştırırken, “Bu uzaklıktan Dünya pek etkileyici değil,” dedi. “Aslında tıpkı, örneğin Sirius gibi, diğer parlak nesnelere benziyor.”</p>

  <p>Ama Richard ana noktayı atlamıştı. Bir kez Dünya’yı belirli bir göksel nesne olarak tanımlayıp, görüntüyü bu belli belirsiz parıltı üzerine odakladığı zaman, çocukların hepsi kendinden geçercesine dikkat kesildiler.</p>

  <p>Nicole odadaki bu ani değişiklikten büyülenmişti. <i>Orada hiç bulunmamış olsalar da</i>, diye düşündü, <i>bu onların ana gezegeni.</i> Kendisi de görüntünün ortasındaki minik ışığı izlerken, Nicole’ün belleğindeki Dünya’yla ilgili bazı resimler sel gibi aktılar. Kalbinin derinliklerindeki o büyük ev özlemini, bir sürü güzellikle dolu o kutsal okyanus gezegenine dönmek için ne büyük arzuyla dolu olduğunu fark etti. Çocukların yanına gidip, kollarıyla onları sararken gözleri yaşlarla dolmuştu.</p>

  <p>“Bu şaşırtıcı evrende nereye gidersek gidelim,” dedi, “şimdi ve gelecekte, şu mavi nokta her zaman yuvamız olacak.”</p>
</body>
</html>