<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/mandos.css" type="text/css" rel="stylesheet"/>
</head>

<body>
  <h2>12</h2>

  <p>13 NİSAN 2209</p>

  <div>
    <br/>
  </div>

  <p>İnanılmaz bir gün yaşadık. Öğle yemeğinden sonra, Richard’ın yanında oturmuş, tüm biyometrisinin olağan kontrolünü yaparken, Katie Prens Hal ve Falstaff ile oynayabilip oynayamayacağını sordu. Hiç düşünmeden ona, “Elbette,” dedim. Küçük robotların işlemeyeceğine emindim ve gerçeği söylemek gerekirse, Richard’ı içinde bulunduğu kornadan çıkarmak için başka bir yol denemek istediğimden, Katie’nin odadan çıkmasını istiyordum.</p>

  <p>Uzaktan yakından Richard’ınkine benzeyen bir komaya, hiç rastlamamıştım. Çoğu kez gözleri açık ve ara sıra görüş alanına giren bir nesneyi izler gibi görünüyor. Fakat başka bir yaşam veya bilinç belirtisi yok. Hiçbir kası kımıldamıyor. Onu bu koma durumundan çıkartabilmek için, bazıları mekanik, çoğunlukla kimyasal bir sürü uyarıcı türü kullandım. Hiçbiri işe yaramadı. Bu nedenle bugün olanlara çok hazırlıksızdım.</p>

  <p>Katie gittikten on dakika kadar sonra, çocuk odasından gelen çok garip bir ses karışımı duydum. Richard’ın yanından ayrılarak koridora çıktım. Daha ben çocuk odasına ulaşmadan o garip ses, hiç alışılmamış bir tempoda, heceleri kırparak konuştu. “Merhaba,” dedi sanki bir kuyunun dibinden geliyormuşçasına çıkan ses. “Bizler barışçıyız. İşte adamınız.”</p>

  <p>Ses, ben çocuk odasına girdiğim zaman odanın ortasında durmakta olan Prens Hal’dan geliyordu. Çocuklar yere robotu çevreleyecek şekilde oturmuşlardı ve Katie dışında, biraz çekingendiler. Katie belirgin bir şekilde heyecanlıydı.</p>

  <p>Ona soran gözlerle baktığımda, “Sadece düğmelerle oynuyordum,” diye Katie bana açıkladı “ve birden konuşmaya başladı.”</p>

  <p>Prens Hal’ın konuşmasına bir hareket eşlik etmiyordu. Robotlarının konuşma ve hareketlerinin her zaman birbiriyle uyumlu olmasıyla Richard’ın ne kadar gururlandığını hatırlayınca, <i>Ne kadar garip</i>, diye düşündüm. Kafamın içinden bir ses bana, <i>Bunu Richard yapmadı</i> dedi, fakat hemen bu fikri uzaklaştırdım. Yere, çocukların yanına oturdum.</p>

  <p>Birkaç saniye sonra Prens Hal yeniden, “Merhaba, bizler barışçıyız. İşte adamınız,” diye tekrarladı. Bu kez beni ürkütücü bir his kapladı. Kızlar hâlâ gülüyorlardı, fakat yüzümdeki garip ifadeyi görünce hemen sustular. Benjy yanıma emekledi ve elimi tuttu.</p>

  <p>Sırtımız kapıya dönük yerde oturuyorduk. Birden arkamda birinin durduğunu hissettim. Arkama dönünce Richard’ın kapı girişinde durduğunu gördüm. Nefesim kesildi ve o tam kendini kaybedip yere yığılırken fırlayıp onu tuttum.</p>

  <p>Çocukların hepsi bağrıştılar ve ağlamaya başladılar. Richard’ı hızla muayene ettikten sonra onları rahatlatmaya çalıştım. Michael yukarıda, New York’ta akşam yürüyüşünü yapmakta olduğundan, bir saatten fazla bir süre Richard’a çocuk odasının dışında, yerde baktım. Bu süre zarfında onu yakından inceledim. Tıpkı, az önce onu yatak odasında bıraktığım gibiydi. Otuz ya da kırk saniyelik bir süre için kendine geldiğini gösteren hiçbir belirti yoktu.</p>

  <p>Michael döndüğü zaman, Richard’ı yatak odasına taşımama yardım etti. Bir saat kadar, neden Richard’ın böyle birdenbire ayıldığını konuştuk. Sonra tıp kitaplarımda komayla ilgili her maddeyi defalarca okudum. Sonunda Richard’ın komasının fiziksel ve psikolojik sorunlarının karışımından ileri geldiğine karar verdim. Bana göre o garip ses, Richard’da komayı yaratan nedenleri geçici olarak bastıran bir travmaya neden olmuştu.</p>

  <p>Fakat o zaman neden yeniden o kadar çabuk fenalaşmıştı? Bu daha zor bir konuydu. Belki de koridor boyunca yürümekle, içindeki çok az olan enerji birikimini tüketmişti. Bunu gerçekten bilmemizin bir yolu yok. Aslında, bugün olanlarla ilgili sanıların çoğuna, Katie’nin durmadan sorduğu -şu “Barışçı olan <i>kim</i>?” de dâhil yanıt veremiyoruz.</p>

  <div>
    <br/>
  </div>

  <p>1 MAYIS 2209</p>

  <div>
    <br/>
  </div>

  <p>Bugün, Richard Colin Wakefield’in ailesini gerçekten tanıyarak ilk sözlerini söylediği gün olarak kayıtlara geçsin. Yaklaşık bir haftadır, önce yüzüyle ve gözleriyle tanıma belirtileri göstererek, sonra da bir şeyler söylemek ister gibi dudaklarını kımıldatarak bu ana hazırlanmıştı. Bu sabah bana gülümsedi ve az daha adımı söylüyordu, fakat ilk sözü, sevgili kızı ona enerjik kucaklamalarından birini verdiği zaman, “Katie,” oldu.</p>

  <p>Ailede, özellikle kızlar arasında, bir sevinç havası var. Babalarının dönüşünü kutluyorlar. Simone ve Katie’ye, babalarının iyileşmesinin kesinlikle uzun ve üzücü olacağını defalarca söyledim, fakat çok küçük olduklarından bunun anlamını kavrayacaklarını salıyorum.</p>

  <p>Ben çok mutlu bir kadınım. Öğle yemeğinden önce, Richard kulağıma açıkça “Nicole,” diye fısıldadığı zaman, gözyaşlarımı engellemem imkânsızdı. Kocamın normale yakın bile olmadığını bilmeme karşın, artık sonunda iyileşeceğini biliyorum ve bu da kalbimi neşeyle dolduruyor.</p>

  <div>
    <br/>
  </div>

  <p>18 AĞUSTOS 2209</p>

  <div>
    <br/>
  </div>

  <p>Richard yavaşça ama kesinlikle iyileşmeye devam ediyor. Artık günde sadece on iki saat uyuyor, yoruluncaya kadar bir mil yürüyebiliyor. Özellikle bazen ilginç bir probleme rastladığı zaman üstünde yoğunlaşabiliyor. Henüz klavye ve ekran kanalıyla Ramalılarla iletişim kurmaya başlamadı. Fakat, bu arada Prens Hal’ı parçalarına ayırarak, başarısızca çocuk odasındaki garip sese neyin yol açtığını anlamaya çalıştı.</p>

  <p>Richard aslında, bu insanın kendisi olmadığını ilk kabul eden kişiydi. Bu konuda konuşabildiği zaman, tıpkı bir rüyaya benzeyen fakat keskin olmayan “bir sis içinde” olduğunu söylüyor. Bilincini tekrar kazanmasının üstünden üç ay geçti, fakat hâlâ bizi terk ettikten sonra kendisine neler olduğunu hatırlamıyor. Geçen bir yılı veya ona yakın süreyi komada geçirdiğine inanıyor. Tahminleri herhangi bir gerçek yerine belirsiz hislere dayanıyor.</p>

  <p>Richard birkaç ay kuşların ininde yaşadığını ve görülmeye değer bir ölü yakma töreninde hazır bulunduğunda ısrar ediyor. Başka hiçbir ayrıntı veremiyor. Ayrıca Richard iki kez Güney Yarımsilindiri’ni araştırdığını ve güney çanağının yakınlarında sekiz bacaklı örümceklerin ana kentini bulduğunu iddia ediyor, fakat hatırlayabildikleri günden güne değiştiğinden, böyle özel anımsamalara güvenmek çok zor.</p>

  <p>Richard’ın biyometri grubunu şimdiye kadar iki kez değiştirdim ve tüm kritik dağılımlarının çok uzun kayıtlarını aldım. İki alan dışında tüm grafikleri normal -zihinsel etkinliği ve vücut sıcaklığı. Günlük beyin dalgaları betimlenmeye karşı koyuyor. Tıp ansiklopedimde bu grafiklerin yanında verileri de yorumlamaya yetecek bilgi yok. Bazen beyin etkinliğinin düzeyi astronomik rakamlara ulaşırken, bazense tümüyle durmuş gibi gözüküyor. Elektrokimyasal ölçümler de buna benzer biçimde tuhaf. Hipokampusu hemen hemen uyuşuk; bu da hafızasıyla ilgili olarak neden zorlandığını açıklıyor.</p>

  <p>Ayrıca, vücut sıcaklığı da çok garip. İki aydır, normal bir insanınkine göre onda sekizlik bir fazlalıkla 37,8 derecede dengelenmiş durumda. Onun tüm uçuş öncesi kayıtlarını kontrol ettim. Richard’ın Dünya’daki “normal” vücut sıcaklığı çok dengeli olan, 36,9’muş. Bu yüksek sıcaklığın neden ısrarlı olduğunu anlayamıyorum. Sanki vücudu ve bir virüs, birbirlerini yenemedikleri için, kalıcı bir denge- deler. Fakat bu nasıl bir virüs ki, kendisini tanılamak için yaptığım tüm girişimleri boşa çıkarıyor.</p>

  <p>Tüm çocuklar Richard’ın bu uyuşuk hali nedeniyle, özellikle düş kırıklığına uğradılar. Onun yokluğunda galiba onu oldukça efsaneleştirdik, ancak önceleri çok enerjik bir insan olduğu kuşkusuz. Bu yeni Richard, eski halinin sadece bir gölgesi. Katie iki yaşındayken babasıyla güreştiğine ve coşkulu oyunlar oynadığına yemin ediyor (kuşkusuz hafızası, Michael, Simone ve benim, Richard yokken ona anlattığımız öyküler nedeniyle güç kazanıyor) ve babasının kendisine bu kadar az zaman ayırmasına kızıyor. “Babasının hâlâ hasta olduğunu” ona anlatmaya çalıştım, fakat benim açıklamalarımla yatıştığını sanmıyorum.</p>

  <p>Richard’ın dönüşünden sonraki yirmi dört saat içinde, Michael bütün eşyalarımı bu odaya geri getirdi. O kadar tatlı bir insan ki! Birkaç hafta için yeni ve yoğun bir dinsel döneme girdi (sanırım bazı hayli üzücü günahları nedeniyle affedilmeye ihtiyacı olduğunu düşünüyor) ancak o zamandan beri üzerimdeki aşırı iş yükü nedeniyle bana yardımcı olmaya başladı. Çocuklarla ilişkisi olağanüstü.</p>

  <p>Simone yardımcı bir anne gibi davranıyor. Benjy ona tapıyor ve o da Benjy’ye karşı inanılmaz sabır gösteriyor. Birkaç kez bize, “Benjy’nin biraz yavaş” olduğu konusunda fikrini söylediği için, Michael ve ben ona Benjy’nin Whittingham sendromundan bahsettik. Katie’ye halâ söylemedik, çünkü, bugünlerde Katie zor anlar yaşıyor. Peşinde tıpkı evcil bir köpek gibi dolaşıp duran Patrick bile onu neşelendiremiyor.</p>

  <p>Hepimiz, çocuklar bile, gözetlenmekte olduğumuzu biliyoruz. Çocuk odasının duvarlarını, sanki bir oyunmuş gibi, araştırdık ve duvarların cilalı yüzeylerinde, kamera olduğuna inandığımız, çok uzak, çeşitli düzensizlikler bulduk. Aletlerimizle onları ezdik, fakat izleme araçlarını bulmuş olduğumuzu kesinlikle söyleyemiyoruz. Belki de bir mikroskop olmadan göremeyeceğimiz kadar küçükler. Sonunda Richard, ileri bir yabancı teknolojisinin sihirden farklı olmadığı hakkındaki çok sevdiği bir deyimi hatırladı.</p>

  <p>Sekiz bacaklı örümceklerin dikizleyen kameralarından en çok rahatsız olan Katie’ydi. Açıkça ve sinirli bir ifadeyle onların “özel hayatı”na zorla karıştıklarını söyledi. Herhalde hepimizden fazla sırrı var. Simone küçük kardeşine, bunun pek de önemli olmadığını, çünkü “ne de olsa Tanrı’nın bizi her zaman gözetlediği”ni söylediği zaman, kardeşlerin ilk dinsel tartışmasına şahit olduk. Katie, altı yaşında bir kız için pek hoş olmayan, “hastir” sözcüğüyle yanıtladı. Onun bu konuşma tarzı, bundan sonra kendi dilime dikkat etmem gerektiğini bana hatırlattı.</p>

  <p>Geçen ay içinde bir gün Richard’ı kuşların inine götürerek, orada bulunmanın hafızasına yapacağı etkiyi görmek istedim. Dikey koridordaki tünele girdiğimiz anda çok korktu. “Karanlık,” diye mırıldandığını duydum. “Ben karanlıkta göremem, ama onlar karanlıkta görebilirler.” Suyu ve sarnıcı geçtikten sonra artık yürüyemedi, bu yüzden onu inimize geri getirdim.</p>

  <p>Richard Benjy ve Patrick’in, Michael’ın çocukları olduğunu biliyor, herhalde yokluğunun bir süresinde Michael ve benim bir karı koca gibi yaşadığımızdan kuşkulanmıştır, fakat bu konuda hiç konuşmadı. Gerek Michael, gerekse ben, gidişinden iki yıl sonrasına kadar (Benjy’nin doğumu hariç) birlikte olmadığımızı anlatıp, Richard’ın bizi bağışlamasını istemeye hazırdık Fakat şu anda, Richard bu konuyla fazla ilgiliymiş gibi görünmüyor.</p>

  <p>Komadan çıktıktan sonra Richard ve ben eski yatağımızda yatmaya başladık. Çoğu kez birbirimize dokunduk ve çok yakın davrandık, ama hiç seks olmadı. Aslında, ara sıra onu tahrik edici şekilde öptüğüm halde karşılık alamayınca, seksin de, diğer birçok şey gibi hafızasından silinmiş olduğunu düşünüyordum.</p>

  <p>Sonra bir gece, birden eski Richard yatakta benimle birlikteydi. Bu, diğer alanlarda da oluşanlardan biri -ara sıra, kısa bir süre için, eski nükteciliği, enerjisi ve zekâsı ortaya çıkıyor. Her neyse, eski Richard, ateşli, komik ve yaratıcıydı. Sanki cennetteyim. Çok önceden içime gömmüş olduğum zevkleri yeniden anımsadım.</p>

  <p>Sekse karşı ilgisi peş peşe üç gece devam etti. Sonra başladığı gibi birdenbire gitti. İlk önce düş kırıklığına uğramıştım (İnsan doğası böyle değil midir? Çoğu zaman her şeyin daha iyi olmasını isteriz. Ve olabildiğince iyi olduğu zaman da, sonsuza kadar sürmesini isteriz), fakat şimdi kişiliğinin bu yönünün de bir iyileşme sürecinden geçmesi gerektiğini kabul ediyorum.</p>

  <p>Dün gece Richard, geriye döndüğünden beri ilk kez yörüngemizi hesapladı. Michael ve ben çok mutlu olduk. Gururla, “Hâlâ aynı yöne gidiyoruz,” diye açıkladı. “Şimdi Sirius’tan üç ışık yılından daha az uzaktayız.”</p>

  <div>
    <br/>
  </div>

  <p>6 OCAK 2210</p>

  <div>
    <br/>
  </div>

  <p>Kırk altı yaşındayım. Artık yanlarda ve önde, saçlarımın çoğu ağardı. Dünya’da olsaydık onları boyayıp boyamayacağına tartışmakta olurdum. Burada, Rama’da bu pek fark etmiyor.</p>

  <p>Hamile kalmak için fazla yaşlıyım. Ama bunu, rahmimde büyümekte olan küçük kıza söylemeliydim. Gerçekten, yeniden hamile kaldığımı anladığımda çok şaşırmıştım. Ani ateş yükselmeleri, anlık sersemlikler ve hiçbir şekilde önden kestirilemeyen adet görmelerle, menapozun ön belirtileri başlamıştı. Fakat Richard’ın spermi bir bebek daha yaparak, uzayda başıboş sürüklenmekte olan bu aileye bir üye daha eklemişti.</p>

  <p>Eğer başka insanlarla karşılaşmazsak (ve Eleanor Joan Wakefield sağlıklı bir bebek olursa ki bu noktada öyle görünüyor), o zaman torunlarımız için altı olası aile biçimi olacak. Tüm bu permutasyonların hepsinin gerçekleşmesi herhalde mümkün olmaz, ama, hayalini kurmak çok ilginç. Her zaman, Simone’un Benjy’yle ve Katie’nin de Patrick’le birleşeceğini düşünürdüm, fakat bu denklemde Ellie nereye giriyor?</p>

  <p>Bugün benim Rama’daki onuncu doğum günüm. Hayatımın sadece yüzde yirmisini bu dev silindirin içinde geçirmiş olduğuma inanmak son derece imkânsız görünüyor. Bir zamanlar, binlerce milyar kilometre gerideki o okyanus gezegeninde başka bir hayatım var mıydı? Richard Wakefield ve Michael O’Toale’dan başka yetişkin insanlar tanıyor muydum? Babam ünlü tarih romanları yazarı Pierre des Jardins miydi? O harikulade ilk kızım Genevieve’i yaratan gizli, rüya gibi ilişkiyi, Galler Prensi Henry ile yaşamış mıydım?</p>

  <p>Bunların hiçbiri olası görünmüyor, En azından bugün, kırk altıncı doğum günümde değil. Ne komik Richard ve Michael, ayrı ayrı birer kez, Genevieve’in babasının kim olduğunu sormuşlardı, Hâlâ bunu hiç kimseye söylemedim, Ne saçma değil mi? Burada, Rama’da bilseler ne fark eder ki? Hiçbir şey. Fakat bu benim, Genevieve’e hamile kaldığım andan itibaren, sadece babamla paylaştığım sırrım. Genevieve benim kızım. Onu ben dünyaya getirdim ve büyüttüm. Her zaman kendime biyolojik babasının önemli olmadığını söyledim.</p>

  <p>Elbette bunlar boş laflar, Hah. İşte aynı sözcük Dr, David Brown bunu sık sık kullanırdı, Tanrım. Yıllardır diğer Newton kozmonotlarını düşünmemiştim. Acaba Francesca ve arkadaşları, Newton görevinden milyonlarını kazandılar mı? Umarım Janos payını almıştır. Sevgili Mr. Tabori, kesinlikle çok tatlı bir adamdı, Hımm. Rama’nın nükleer saldırıdan kurtulmasının Dünya halkına ne şekilde açıklandığını da merak ediyorum. Ah evet, Nicole, bu tipik bir doğum günü. Anılar sokağında uzun ve düzensiz bir yolculuk.</p>

  <p>Francesca o kadar güzeldi ki. Onun başkalarını kendisine uydurmaktaki becerisini hep kıskanmıştım. Borzow ve Wilson’a ilaç vermiş miydi? Herhalde. Valeriy’i öldürmek kastı olduğuna bir an bile inanmadım. Fakat hırslı insanların hepsinde olduğu gibi, gerçekten dönek bir ahlak anlayışı vardı.</p>

  <p>Geriye dönüp baktığımda, yirmili yaşlarımda anne olduğum zaman o kadar sabit fikirli oluşumla şimdi eğleniyorum. Her şeyde başarılı olmalıydım. Benim hırsım, Francesca’nınkinden oldukça farklıydı. Tıpkı olimpiyat oyunlarında üç adım atlama yarışmasında yaptığım gibi, tüm dünyaya, kuralıyla oynayarak gene de kazanabileceğimi göstermek istiyordum. Evlenmemiş bir annenin kozmonot seçilmesinden daha zor ne olabilirdi ki? O yıllarda kesinlikle kendimle doluydum. Ben ve Genevieve, babam bizimle beraber olduğu için şanslıydık.</p>

  <p>Elbette, ne zaman Genevieve’e baksam, Henry’nin izlerini gördüğümü biliyordum. Dudaklarının üstünden çenesinin altına kadar olan kısmı tıpkı ona benziyor. Gerçekten genetiği de inkar etmek istemiyorum. Benim için önemli olan, sadece kendi başına başararak, en azından kendime, Kraliçe olmak için uygun olmasam da, mükemmel bir anne ve bir kadın olduğumu göstermek istiyordum.</p>

  <p>İngiltere Kraliçesi Nicole olmak için ve hatta o Fransa yıldönümü kutlamalarından birinde Jeanne d’Arc olmak için fazla siyahtım. Dünya’daki insanlar arasında, deri renginin artık bir sorun olmaması için kaç yıl gerektiğini merak ediyorum. Beş yüz yıl? Bin? Amerikalı William Faulkner ne demişti -komşularının her biri ve hepsi bir sabah uyandıklarında, hem kendilerine, hem de arkadaşlarına Sambo özgürdür, diyebildikleri zaman Sambo özgür olacaktır. Haklı olduğunu düşünüyorum. Bu ırkçı önyargıların kanunlarla yok edilemediğini gördük. Hatta eğitimle bile. Her insanın hayat yolculuğunun, kendisinden herhangi bir şekilde farklı olan Sambo veya bir başkasının, bu dünyada özgür olması gerektiğini anladığı, bir dönüm, gerçek bir uyanma noktası olması gerek.</p>

  <p>On yıl önce o çukurun dibinde öleceğimden kesinlikle eminken, kendime, eğer bana bir fırsat daha verilse, hayatımın hangi özel anlarını yeniden yaşamak istediğimi sormuştum. Sonradan kalbimi kırmış olmasına karşın, Henry ile olan o saatler aklıma gelmişti. Bugün bile, prensimle seve seve birlikte olabilirim. Tam mutluluğu yaşayabilmek için, sadece birkaç dakika ya da birkaç saat sürse de, canlı olmak gerekir. Ölümle karşılaştığın zaman, o güzel anlarındaki eşin seni düş kırıklığına uğratmış veya sana ihanet etmiş, o kadar önemli değildir. Önemli olan, Dünya’yı bile aşmanı sağlayacak kadar büyük, o anlık zevki hissetmektir.</p>

  <p>Çukurda, Henry ile ilgili anılarımın, babam, annem ve kızımla olan anılarımla eşit düzeyde olması, biraz canımı sıkmıştı. Fakat o zamandan beri, Henry ile geçen o saatleri kutsal bir şeymiş gibi hatırlamakta tek olmadığımı anladım. Her insanın, gayretle ve tüm kalbiyle koruduğu ve sadece ona ait olan, çok özel anları ya da olayları vardır.</p>

  <p>Üniversitedeki tek yakın arkadaşım, Gabrielle Moreau, Newton uçuşundan bir yıl önce, Beauvois’da Genevieve ve benimle bir gece geçirmişti. Birbirimizi yedi yıldır görmemiştik ve gecenin büyük bölümünde, genellikle hayatımızın önemli duygusal anlarını, konuşarak geçirdik. Gabrielle son derece mutluydu. Yakışıklı, hassas, başarılı bir kocası, üç sağlıklı, harika çocuğu ve Chinon yakınlarında fevkalade bir konağı vardı. Fakat Gabrielle’in “en fevkalade” anı, bana gece yarısından sonra bir genç kız gibi gülümseyerek açıkladığı gibi, kocasıyla tanışmadan önce olmuştu. Öğrenciliğinde güçlü bir sevgi duyduğu ünlü bir aktör bir gün Tours’da film çekimine gelmiş. Gabrielle bir yolunu bulup onunla otelinin odasında buluşarak özel olarak neredeyse bir saat konuşmayı başarmış. Ayrılmadan önce tek bir kez adam dudaklarından öpmüş. İşte bu onun en değerli anıydı.</p>

  <p>Ah, prensim, on yıl önce dün seni son kez görmüştüm. Mutlu musun? İyi bir kral oldun mu? İlk aşkı olduğun ve sana dünyayı umursamadan kendisini veren o siyah olimpiyat şampiyonunu, hiç düşündün mü?</p>

  <p>O gün kayak tepelerinde, bana, kızımın babasıyla ilgili, dolaylı bir soru sormuştun. Davranışımın seni hâlâ tümüyle affetmemiş olduğumdan kaynaklandığını bilmeden sana yanıt vermekten kaçınmıştım. Eğer bana bugün soracak olsaydın, Prensim, sana memnuniyetle yanıt verirdim. Evet, Henry Rex, İngiltere Kralı, sen Genevieve des Jardins’in babasısın. Ona git, onu tanı, onun çocuklarını sev. Ben yapamam. Çünkü elli trilyon kilometreden daha uzaktayım.</p>
</body>
</html>