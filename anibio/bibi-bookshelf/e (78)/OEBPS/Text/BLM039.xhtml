<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/mandos.css" type="text/css" rel="stylesheet"/>
</head>

<body>
  <h2>5</h2>

  <p>Koloninin açık toplantılarından biriydi ve kolonide isteyen herkes katılabiliyordu. Salonda üç yüz kişilik oturacak yer vardı ve hepsi doluydu. Ayrıca yüz kişi duvarların dibinde ayakta duruyor ve ara geçitlerde oturuyorlardı. Ana girişte, Yeni Cennet’in Yasama Kurulu’nun yirmi dört üyesi, Vali Kenji Watanabe tarafından dikkatlerini toplamaya çağrıldılar.</p>

  <p>Kenji izleyicileri susturmak için birkaç kez tokmağını vurduktan sora, “Bütçe oturumumuza bugün, Yeni Cennet Hastanesi başhekimi, Dr. Robert Turner’ın konuşmasıyla devam ediyoruz,” dedi. “Geçen yılki sağlık bütçesiyle neler yapıldığını özetleyecek ve gelecek yıl için taleplerini açıklayacak.”</p>

  <p>Dr. Turner kürsüye doğru yürüdü ve arkasında oturmakta olan iki Tiasso biotuna işaret etti. Biotlar hemen, Dr. Turner’ın konuşmasını destekleyecek görüntü malzemesi için, bir projeksiyon makinesi yerleştirdiler ve bir küp ekran astılar.</p>

  <p>Dr. Turner, “Geçen yıl,” diye söze başladı, “koloni için sağlam bir tıp çevresi yaratmak ve nüfusumuz arasında yayılmaya devam eden düşmanımız RV-41 virüsünü anlamak için büyük atılımlar yaptık. Geçen on iki ay içinde, sadece bu karmaşık organizmanın yaşam çevrimini tümüyle saptamakla kalmadık, aynı zamanda, bu hastalığı taşıyan herkesi tanılamamızı sağlayabilecek görüntülü bir test geliştirdik…</p>

  <p>“Yeni Cennet’teki herkes, yedi ay önce sona eren üç haftalık sürede teste tabi tutuldu. O zaman, kolonide yaşayan doksan altı bireyin bu hastalığa yakalanmış oldukları belirlendi. Testler tamamlandıktan sonra, sadece bir tek taşıyıcı bulundu, bu arada RV-41’den üç ölüm oldu, bu nedenle şimdiki hasta sayımız doksan dört…</p>

  <p>“RV-41, kalp kaslarına hücum eden ve onların geri dönülemez biçimde bozulmasına yol açan ölümcül bir virüs. Sonuçta taşıyıcı insan ölüyor. Bilinen bir tedavisi yok. Hastalığın ilerlemesini geciktirmek için değişik teknikler deniyoruz ve son zamanlarda bazı seyrek, fakat yetersiz başarılar elde ettik. Bu anda, çalışmalarımızda belirgin bir başarı kazanıncaya kadar, ne kadar üzülsek de, virüsün etkilediği herkesin sonuçta taşıdığı zehre yenileceğini kabul etmeliyiz.</p>

  <p>“Projeksiyon küpüne yerleştirdiğim çizelge, hastalığın değişik evrelerini göstermektedir. Virüs, bireyler arasında, kan ve meninin her kombinasyonunu içeren vücut sıvılarının paylaşılmasıyla geçiyor.” Dr. Turner, salonun gürültüsü içinde sesini duyurabilmek için adeta bağırarak, “Hastalığın başka bir yoldan geçtiğine dair hiçbir belirti yok,” dedi. “Hastalığın bulaşmasının sadece meni ve kan yoluyla olduğunu kanıtladık. Ter, balgam, gözyaşı, tükürük ve idrar gibi diğer vücut sıvılarının bulaşım aracı olmadıklarını kesin olarak ileri süremiyoruz, fakat, elimizdeki veriler bize RV-41’in bu sıvılarla geçemeyeceğini bize gösteriyor.”</p>

  <p>Salondaki konuşmalar artık iyice yaygınlaşmıştı. Vali Watanabe, odada sessizliği sağlamak için, elindeki tokmağı birkaç kez vurmak zorunda kaldı. Robert Turner boğazını temizledi ve devam etti. “Bu özel virüs, eğer deyimim yerindeyse, çok akıllı ve özellikle ev sahibi insanın vücuduna mükemmel uyum sağlıyor. Küpteki şemadan görebileceğiniz gibi, ilk iki evresinde, kan ve meni hücrelerine yeni yerleştiği zamanlarda, hiç zarar vermeden, uysal bir şekilde davranıyor. Belki de bu süre içinde bağışıklık sistemine saldırmaya başlıyor. Kesin bir şey söyleyemiyoruz, çünkü tüm tanısal veriler, bu evre içinde bağışıklık sisteminin sağlıklı olduğunu gösteriyor.</p>

  <p>“Bağışıklık sisteminin zayıflamasını neyin başlattığını bilmiyoruz. Karmaşık vücudumuzdaki nedeni bilinmeyen bir süreç -işte bu alanda daha yoğun bir araştırma yapmamız gerek- birden RV-41 virüsüne bağışıklık sisteminin hücuma açık olduğunu haber veriyor ve müthiş saldırı başlıyor. Kan ve menideki virüs oranı, birden birkaç kat artıyor. İşte bu, hastalığın en bulaşıcı olduğu ve bağışıklık sisteminin de çöktüğü dönem.”</p>

  <p>Dr. Turner durdu, devam etmeden önce, okumakta olduğu kâğıtları karıştırdı. “Bağışıklık sisteminin bu saldırıdan hiçbir zaman kurtulamaması çok şaşırtıcı. Bir şekilde RV-41 ne zaman kazanacağını biliyor ve beklediği o özel zayıflık anı belirinceye kadar hiç çoğalmıyor. Bağışıklık sistemi bir kere yok edildi mi, kalp kaslarındaki bozulma başlıyor ve beklenen ölüm bunu izliyor.</p>

  <p>“Hastalığın daha sonraki evrelerinde, RV-41 virüsü meni ve kandan tümüyle kayboluyor. Sizin de tahmin edebileceğiniz gibi, bu kayboluş tanı işlemlerinde zorluk yaratıyor. Nereye gidiyor? Henüz tanımlayamadığımız bir şeye dönüşerek saklanıyor mu? Acaba kalp kaslarının yavaş yavaş yok edilişini mi yönetiyor, yoksa bu bozulma, bağışıklık sistemine ilk yapılan saldırının bir sonucu mu? Tüm bu sorulara şu anda yanıt veremiyoruz.”</p>

  <p>Doktor biraz su içmek için durakladı. “Geçen yılki çalışmalarımızın bir kısmı,” dedi, “hastalığın kaynağını araştırmaya ayrılmıştı. RV-4l’in, Yeni Cennet’te, bir şekilde, zaten var olduğu ve belki de buraya dünyadışı yaratıkların şeytani bir tür deneyi için bırakılmış olduğu konusunda söylentiler var. Bu tür konuşmalar tümüyle saçma. Bu virüsü Dünyadan buraya kesinlikle biz taşıdık. Santa Maria’daki iki yolcu, bunlardan birincisi Dünya’dan Mars’a yapılan yolculukta olmak üzere, birbirinden üç ay arayla RV-41’den öldü. Pek cesaret verici olmasa da, Dünya’daki dostlarımız ve meslektaşlarımızın da bu şeytanla mücadele ettiklerinden emin olabiliriz.</p>

  <p>“RV-41’in kaynağına gelince, burada ancak tahmin yürütebilirim. Eğer Dünya’dan beraberimizde getirdiğimiz tıp veri tabanı daha geniş olsaydı, kaynağını hiçbir tahmin yapmadan da bulabilirdim… Her neyse, bu RV-41 virüsünün genetik yapısı, yirmiikinci yüzyıl başlarında insanlar tarafından yapılan gizli aşı geliştirme testlerinin bir parçası olarak, genetik mühendislik yoluyla yaratılan bir hastalığa çok benziyor.</p>

  <p>“Daha ayrıntılı açıklamama izin verin. Yirminci yüzyılın son yirmi yılında korkunç bir felaket olan AIDS virüsüne karşı önleyici aşıların başarıyla geliştirilmesinden sonra, tıp teknolojisi, biyoloji mühendisliğinin avantajlarını, bilinen bütün aşıların kapsamını genişletmek için kullanmaya başladı. Özellikle biyologlar ve doktorlar, belirli bir aşı türünün başarıyla geniş bir alanda uygulanabileceğini kanıtlamak amacıyla, bilinçli olarak, yeni ve daha ölümcül virüs ve bakteriler yaratmaya başladılar. Bütün bu çalışmalar, elbette, çok dikkatli kontroller altında ve halkı tehlikeye atmadan yapılıyordu.</p>

  <p>“Ancak, Büyük Kargaşa’nın ortaya çıkmasıyla, araştırmaya ayrılan paralar birden kesildi ve tıp laboratuvarlarının çoğu terk edilmek zorunda kalındı. Dünya’nın her yerinde, tecrit bölgelerinde saklanmakta olan tehlikeli hastalıkların hepsi, herhalde yok edildi. Ancak… İşte burada kişisel tahminlerimi, açıklamama katıyorum.</p>

  <p>“Burada, Yeni Cennet’te başımıza dert olan virüs, Senegal’deki Laffont Tıp Laboratuvarı’nda 2017’de üretilmiş olan AQT19 virüsüne şaşılacak kadar benziyor. Doğal olarak gelişen bir virüsün de genetik olarak AQT19’a benzeyebileceğini ve benim bu düşüncelerimin yanlış olabileceğini kabul ediyorum. Ancak, benim fikrime göre, Senegal’deki o terk edilen laboratuvarda bulunan AQT19 imha edilmedi. Bu özel virüsün bir şekilde yaşamını sürdürerek, bir sonraki yüzyılda hafif bir değişim geçirdiğine -belki de insana yakın maymunlarda yaşayarak- ve sonunda insanlara bulaşmanın yolunu bulduğuna ikna olmuş durumdayım. Bu durumda, bizi öldürmekte olan hastalığı ilk yaratan bizleriz.”</p>

  <p>Salonda büyük bir uğultu koptu. Vali Watanabe, gene tokmağıyla vurarak dinleyicileri sessizliğe çağırırken, içinden Dr. Turner’ın özel tahminlerini kendisine saklamasını diliyordu. Artık, hastane müdürü, gelecek yıl gerçekleştirmeyi düşündüğü projelerin hangileri için fon gerektiğini anlatmaya başlamıştı. Dr. Turner, geçen yıl almış olduğu ödeneğin iki katını istiyordu. Senato tarafından duyulabilir bir inleme yükseldi.</p>

  <div>
    <br/>
  </div>

  <p>Robert Turner’ı hemen izleyen konuşmacılar sadece vitrin dekorasyonuydu. Herkes, günün diğer önemli konuşmasının, üç ay sonraki seçimlerde muhalefetin vali adayı olan Ian Macmillan tarafından yapılacağını biliyordu. Şimdiki Vali Kenji Watanabe’yle, onun siyasi partisinin seçimi olan Dmitri Ulanov’un, finanse etmek için yeni vergiler gerekse bile, sağlık bütçesinde ufak bir artıştan yana oldukları biliniyordu. Macmillan’ınsa Dr. Turner’ın istediği fonlara karşı olduğu söyleniyordu.</p>

  <p>lan Macmillan, kolonide yapılan ilk seçimde Kenji Watanabe tarafından kesin bir yenilgiye uğratılmıştı. Ondan sonra, Mr. Macmillan evini Beauvois’dan Hakone’a taşımış ve Vegas bölgesinden senatoya seçilmişti ve ayrıca Toshio Nakamura’nın genişleyen iş imparatorluğunda iyi bir ücretle, önemli bir yere gelmişti. Mükemmel bir birleşme olmuştu. Nakamura’nın koloniyi onun adına yönetecek “kabul edilebilir” birine ihtiyacı vardı ve belirgin değer yargıları veya prensipleri olmayan, hırslı bir adam olan Macmillan da vali olmak istiyordu.</p>

  <p>Ian Macmillan konuşmasına, “Dr. Turner’ı dinleyip kalplerimizi ve kesemizi açarak onun tüm talepleri için ödenek ayırmak, doğrusu çok kolay,” diye başlamıştı. “İşte bu bütçe görüşmelerinde noksan olan bu. Her bölüm başkanı, önerilerini güçlü bir şekilde savunabilir. Fakat her birini ayrı ayrı dinleyerek, daha genel bir görüntüyü gözden kaçırırız. Dr. Turner’ın programının değersiz olduğunu söylemek istemiyorum. Fakat öncelik sırasının düzeltilmesi gerektiğine inanıyorum.”</p>

  <p>Hakone’a taşındığından beri Macmillan’ın konuşma tarzı oldukça değişmişti. Dikkatle eğitilmiş olduğu belliydi. Gene de, doğal bir konuşma yeteneği olmadığından, bazen daha önce prova edilmiş bazı jestleri komik kaçıyordu. RV-41 taşıyıcılarının Yeni Cennet’in nüfusunun yüzde beşinden azını oluşturmasına karşın, onlara yardım masraflarının inanılmayacak kadar yüksek olması, konuşmasının ana temasıydı.</p>

  <p>“Böyle küçük bir grubun yararı için, koloninin geri kalan vatandaşları neden mahrumiyet çekmeye zorlanıyor?” dedi. “Ayrıca,” diye ekledi, “her koloniciyi fazlasıyla ilgilendiren ve yaşamımızı sürdürebilmemizi etkilemesi kuvvetle olası, daha zorunlu konular da, daha fazla para bekliyor.”</p>

  <p>Ian Macmillan, uzun bacaklıların bitişik yaşam bölgesinden birdenbire “dışarı fırlayarak” koloni araştırma grubunu nasıl korkuttuğunu kendi görüşüne göre anlatarak, onların bu “hücumu”nun, planlı bir ırklar arası savaşın ilk akını olduğu havasını verdi. Macmillan, uzun bacaklıları hayaletler olarak tanımladıktan sonra, onları “daha korkutucu yaratıkların izleyerek kolonicileri, özellikle kadın ve çocukları dehşete düşüreceğini öne sürdü. “Savunma için para,” dedi, “hepimiz için harcanmış paradır.”</p>

  <p>Aday Macmillan, çevresel araştırmaların, koloninin genel refahı açısından, Dr. Turner’ın açıkladığı sağlık programından, “çok daha önemli” olduğunu ileri sürdü. Hava mühendisleri tarafından yapılan işleri övdü ve kolonicilerin havanın nasıl olacağını tamamen bileceği bir geleceğin hayalini kurdu.</p>

  <p>Konuşması, salondan yükselen alkışlarla defalarca kesilmişti. Sonunda RV-41 hastaları hakkında konuştuğu zaman, Mr. Macmillan, “onların korkunç sonları”na ilişkin “daha az masraflı” planının taslağını çizdi. “Onlara,” dedi sesini yükselterek, “Yeni Cennet’in dışında, son günlerini huzur içinde geçirecekleri bir kasaba yaratacağız.</p>

  <p>“Benim fikrime göre,” dedi, “RV-4l’le ilgili gelecekteki tıbbi çalışmalar, onu tecrit etmek ve bu felaketin bireyden bireye geçiş yollarının saptanmasıyla sınırlandırılmalıdır. Bu araştırmalar sonuçlanıncaya kadar, kazara başka bulaşma olaylarının olmaması için taşıyıcıların karantinaya alınmaları, kolonideki herkesin, o hastalığı taşıyan şanssız insanlar dahil, çok yararına olacaktır.”</p>

  <p>Nicole ve ailesi de salondaydılar. Politik toplantılardan nefret etmesine rağmen, gelmesi için Richard’ın başının etini yemişlerdi. Richard, Macmillan’ın konuşmasından iğrenmişti. Nicole ise korkmuştu. Adamın her sözünün belli bir amacı vardı. Konuşması bittiği zaman, <i>Acaba söyleyeceklerini kim yazıyor?</i> diye merak etti. Nakamura’yı önemsememiş olduğu için kendine kızdı.</p>

  <p>Macmillan’ın konuşmasının sonuna doğru, Ellie Wakefield salondaki yerinden sessizce ayrıldi Birkaç saniye sonra onu Senato’nun bulunduğu yerde, kürsüye doğru yürürken görünce, ailesi ve Ian Macmillan’ın günün son konuşmacısı olduğunu sanan salondaki diğer insanlar çok şaşırmışlardı. Herkes salonu terk etmeye hazırlanıyordu. Kenji Watanabe, Ellie’yi tanıtırken, çoğu tekrar yerlerine oturdular.</p>

  <p>“Okuldaki yurttaşlık derslerimizde,” diye Ellie konuşmaya başladı, gergin olduğu sesinden belliydi. “Koloni anayasasını ve Senato prosedürlerini inceliyoruz. Bu açık toplantılarda isteyen her vatandaşın konuşma yapabileceği pek bilinmiyor…</p>

  <p>Ellie devam etmeden önce derin bir nefes aldı. Annesi ve öğretmeni Eponine eğilerek önlerindeki demir parmaklığı tuttular. Ellie daha güçlü bir sesle, “Bugün konuşmak istedim,” dedi, “çünkü RV-41 kurbanları konusuyla ilgili olarak değişik bir görüş açım olduğuna inanıyorum. Öncelikle çok gencim ve sonra üç yıl öncesine kadar da, ailemin dışında, başka insanlarla tanışma imkanı bulamadım.</p>

  <p>“Bu iki nedenle, insan hayatını bir hazine olarak kabul ediyorum. Sözcüğüm dikkatle seçilmiştir. Bir hazine sizler için çok değerli bir şeydir. Bu adamın, bizi sağlıklı kılmak için bütün gün, bazen de bütün gece çalışan bu inanılmaz doktorun da, insan hayatını bir hazine gibi gördüğü çok açık.</p>

  <p>“Az önceki konuşmasında Dr. Turner size bu programa niçin para vermemiz gerektiğini anlatmadı, sadece hastalığın ne olduğunu ve onunla nasıl savaşacağımızı açıkladı. Hepinizin bunun nedenini anlayacağınızı kabul ediyordu. Ama Mr. Macmillan’ı dinledikten sonra,” Ellie az önceki konuşmacıya bir göz attıktan sora devam etti, “bazı kuşkularım var.</p>

  <p>“İnsan hayatı son derece değerli bir şey olduğundan, bu korkunç hastalığı durdurup, kontrol altına alıncaya kadar, onu incelemeye devam etmeliyiz. Her birey eşsiz bir mucize ve karmaşık kimyasalların, özel yeteneklerin, rüyaların ve deneyimlerin olağanüstü bir birleşimidir. Tüm kolonide insan hayatının korunmasına yönelik bir çalışmadan daha önemli bir şey olamaz.</p>

  <p>“Bugünkü görüşmelerden Dr. Turner’ın programının pahalı olduğunu anlıyorum. Onun karşılanması için eğer vergiler arttırılacaksa, o zaman her birimiz çok istediğimiz özel bir şeyden fedakârlık yapmalıyız. Bu, başka bir insanın yaşam hazinesi için ödeyeceğimiz çok küçük bir bedel olur.</p>

  <p>“Ailem ve arkadaşlarım bana, bazen umutsuz biçimde saf olduğumu söylüyorlar. Bu doğru olabilir. Fakat belki de benim bu saflığım bazı şeyleri diğer insanlardan daha iyi görebilmeme neden oluyor. Bu olayda, sanırım bir sorunun sorulmasına gerek. Eğer size veya ailenizin bir üyesine RV-41 tanısı konsaydı, Dr. Turner’ın programını destekler miydiniz…? Çok teşekkür ederim.”</p>

  <p>Ellie kürsüden uzaklaşırken ürkütücü bir sessizlik oldu. Sonra gök gürültüsünü andıran alkış sesleri ortalığı kapladı. Nicole ve Eponine’in gözlerinden yaşlar akıyordu. Aşağıda, Senato’nun bulunduğu yerde Dr. Turner, ellerini uzatarak Ellie’ye doğru yürüdü.</p>
</body>
</html>