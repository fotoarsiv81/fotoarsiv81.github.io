<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/mandos.css" type="text/css" rel="stylesheet"/>
</head>

<body>
  <h2>8</h2>

  <p>Eponine, Kimberly’yi sigara odasının köşesinde bulup yanına oturdu. Arkadaşının uzattığı sigarayı alıp yaktı ve derin bir nefes çekti.</p>

  <p>Dumanı yavaşça havaya ufak halkalar halinde üfleyerek, vantilatörlere doğru yükselmesini izlerken, “Oh, ne zevk,” dedi yavaşça.</p>

  <p>“Tütün ve nikotini ne kadar seviyorsun,” diye Kimberly yanında fısıldadı. “Kokomoya da bayılacağına eminim.” Amerikalı kız sigarasından bir nefes çekti. “Bana inanmadığını biliyorum, Eponine, fakat gerçekten seks yapmaktan daha iyi.”</p>

  <p>“Benim için değil, <i>mon ami</i>,” diye Eponine sıcak ve dost bir tavırla yanıtladı. “Yeterince kötü alışkanlığım var. Ve seksten gerçekten iyi olan bir şeyi hiç, ama hiç kontrol edemem.”</p>

  <p>Kimberly Henderson, uzun sarı lüleleri omzunda oynaşarak içtenlikle güldü. Yirmi dört yaşındaydı ve Fransız meslektaşından bir yaş daha gençti. İkisi birlikte, kadınlara ait duşun yanındaki sigara salonunda oturuyorlardı. Burası, içinde bir düzine kadar kadının oturarak veya ayakta durarak sigara içtikleri, bir kenarı dört metre kadar olan, kare biçiminde ufak bir odaydı.</p>

  <p>“Bu oda bana, Denver’ın tam dışında olan Evergreen’deki Willie’nin arka odasını hatırlatıyor,” dedi Kimberly. “Yüze yakın, belki de fazla kovboy ve çiftçi barda dans edip içki içerlerken, biz sekiz on kişi, Willie’nin deyimiyle, kutsal ‘büro’suna gidip içimizi dışımızı kokomoyla doldururduk.”</p>

  <p>Eponine ince dumanın içinden Kimberly’ye baktı. “Hiç olmazsa bu odada erkekler tarafından taciz edilmiyoruz. Kesinlikle çekilmezler, hatta Bourges’deki hapishane kasabasındakilerden daha kötüler. Bu herifler bütün gün seksten başka bir şey düşünmüyorlar.”</p>

  <p>Kimberly bir daha gülerek, “Bunu anlamak kolay,” dedi. “Yıllardır ilk kez yakından izlenmiyorlar. Toshio’nun adamları gizli izleyicileri bozduktan sonra, herkes birden serbest kaldı.” Eponine’e baktı. “Fakat bunun çirkin bir yanı da var. Bugün, biri karma eğlence bölgesinde olmak üzere, iki tecavüz olayı daha oldu.”</p>

  <p>Kimberly sigarasını bitirdi ve hemen birini daha yaktı. “Seni koruması için birine ihtiyacın var,” diye devam etti. “Walter’ın bu işe bayılacağına eminim. Toshio’nun sayesinde, suçlular büyük ölçüde bana saldırma girişimlerinden vazgeçtiler. Şimdi en büyük derdim ISA muhafızları -kendilerini bir bak zannediyorlar. Bir tek o muhteşem, iri İtalyan, Marcella muydu ne, ilgimi çekiyor. Dün bana, odasına geldiğim takdirde beni ‘zevkten inleteceği’ni söyledi. Toshio’nun katillerinden birinin konuşmayı izlediğini fark edinceye kadar bayağı tahrik olmuştum.”</p>

  <p>Eponine de bir sigar yaktı. Bunları birbiri ardına içmenin bir saçmalık olduğunu biliyordu, fakat Santa Maria’daki yolculara günde üç kez yarım saatlik “mola” veriliyordu ve sıkışık yaşama bölgelerinde sigara içilmesine izin verilmiyordu. Kimberly, kırk yaşlarının başında olan iriyarı bir kadın tarafından lafa tutulunca, Eponine, Dünya’yı terk etmelerinden sonraki birkaç gününü düşündü. <i>Üçüncü günümüzdü</i>, diye hatırladı. <i>Nakamura benimle konuşmaya aracısını yolladı. Herhalde ilk tercihi bendim.</i></p>

  <p>Kötü bir kumar mafyası hesabına senet tahsilatı yapmadan önce bir Sumo güreşçisi olan dev Japon, ona karma salonda yaklaşarak önünde resmi bir şekilde eğilerek, koyu aksanlı İngilizcesiyle, “Miss Eponine,” demişti, “dostum Nakamurasan, benden, sizi çok güzel bulduğunu söylememi rica etti. Arkadaşlığınız ve ara sıra zevk ilişkisine izin vermeniz karşılığında size tam bir koruma öneriyor.”</p>

  <p><i>Bu öneri bazı yönlerden çekiciydi,</i> diye Eponine hatırladı <i>ve Santa Maria ‘da yaşayan dürüst görünüşlü birçok kadının sonunda kabul edecekleri diğer tekliflerden farklı değildi. O zamandan Nakamura’nın çok güçlü olacağını biliyordum. Fakat onun soğukluğunu sevmemiştim. Ve yanlış bir düşünceyle rahat bırakılacağımı sanmıştım.</i></p>

  <p>Kimberly, “Hazır mısın?” diye tekrarladı. Eponine düşüncelerinden sıyrıldı. Sigarasını söndürdü ve arkadaşıyla soyunma odasına yürüdü. Elbiselerini çıkarıp duşa hazırlanırlarken, en azından bir düzine göz onların şahane vücutlarıyla kendilerine ziyafet çekiyordu.</p>

  <p>İkisi yan yana duşta dururlarken, Eponine, “Bu ablacıların seni gözleriyle yemeleri seni rahatsız etmiyor mu?” diye sordu.</p>

  <p>“Hayır,” diye Kimberly yanıtladı, “Bir bakıma hoşuma da gidiyor. Burada bize benzeyen fazla kadın yok. Böylesine aç gözlerle bana bakmaları, beni uyarıyor.”</p>

  <p>Eponine sabunlu dolgun, sert göğüslerini suyla yıkarken Kimberly’e eğildi. “Yoksa sen başka kadınlarla seks yaptın?” diye sordu.</p>

  <p>“Elbette,” dedi Kimberly içten bir gülüşle. “Sen yapmadın mı?”</p>

  <p>Yanıt beklemeden, Amerikalı kadın öykülerinden birini anlatmaya başladı. “Denver’daki ilk satıcım ablacıydı. Sadece on sekizimdeydim ve tepeden tırnağa mükemmeldim. Loretta beni ilk çıplak gördüğü zaman, ölüp cennete gitmiş olduğunu sanmış. Hemşirelik okuluna yeni girmiştim ve uyuşturucuya param yetmiyordu. Böylece Loretta ile bir anlaşma yaptım. Bana kokain sağladığı sürece beni becerebilirdi. İlişkimiz altı ay sürdü. Daha sonraları kendi başıma işler yapmaya başladım, ayrıca Sihirbaz’a aşık olmuştum.”</p>

  <p>“Zavallı Loretta.” Duşun yanındaki tuvalette Eponine’le birbirlerinin sırtını kurularlarken, Kimberly devam etti. “Kalbi kırılmıştı. Bana her şeyi, müşteri listesi dâhil, önerdi. Sonunda o kadar sıkıcı olmaya başladı ki, onu kesip anım ve Sihirbaz’ın onu Denver’ın dışına sürmesini sağladım.”</p>

  <p>Kimberly, Eponine’in yüzünde bir an için beliren onaylamayan ifadeyi gördü. “Tanrı’m” dedi, “işte gene bana ahlak dersi vermeye başladın. Sen, bugüne kadar rastladığım en yumuşak kahrolası bir katilsin. Bazen bana lisede son sınıfımdaki bir sürü hanım hanımcık tipi anımsatıyorsun.”</p>

  <p>Duş alanını terk etmek üzereyken, saçları örgülü, ufak tefek siyah bir kız peşlerinden geldi.</p>

  <p>“Sen Kimberly Henderson musun?” diye sordu.</p>

  <p>Kimberly geriye dönerken, “Evet,” dedi. “Fakat neden…”</p>

  <p>“Erkeğin Japon Nakamura mı?” diye kız onun sözünü kesti.</p>

  <p>Kimberly yanıtlamadı. “Eğer oysa yardımına ihtiyacım var,” dedi kız.</p>

  <p>Kimberly kendini zor bir durumda bırakmayacak bir tonla, “Ne istiyorsun?” diye sordu.</p>

  <p>Kız birden ağlamaya başladı. “Erkeğim Reuben aslında öyle bir şey yapmak istememişti. Muhafızların sattığı o pislikle sarhoş olmuştu. Kral Japonla konuştuğunun farkında bile değildi.”</p>

  <p>Kimberly, kızın gözyaşlarını silmesini bekledi, “Neler var sende?” diye fısıldadı.</p>

  <p>“Üç bıçak ve iki büyük parça dinamit kokomo,” diye kız aynı yumuşak fısıldamayla yanıtladı.</p>

  <p>Kimberly gülümseyerek, “Onları bana getir,” dedi, “Ben de senin Reuben’in, Mr. Nakamura’dan özür dilemesi için bir zaman ayarlamaya çalışayım.”</p>

  <div>
    <br/>
  </div>

  <p>Eponine, Walter Brackeen’e, “Kimberly’yi sevmiyorsun değil mi?” dedi. Walter, gözleri hoş, piyano üstünde tam anlamıyla sihirli parmakları olan, dev gibi, Amerikalı bir zenciydi. Ortak bölgelerdeki anlaşmaya uyan üç oda arkadaşının onları yalnız bıraktıkları odada, hafif bir caz potburi çalarken güzel kadınını süzüyordu.</p>

  <p>“Hayır, sevmiyorum,” diye Walter yavaşça yanıtladı. “O bizim gibi değil. Çok ilginç olabilir, fakat içi, sanırım gerçekten kötü.”</p>

  <p>“Ne demek istiyorsun?”</p>

  <p>Walter, daha hafif bir müzik olan yumuşak bir balada dönerek, yanıt vermeden bir dakika kadar çaldı. “Sanırım, yasal bakış açısından hepimiz eşitiz, yani birer katil. Fakat benim bakış açıma göre değil. Ben küçücük erkek kardeşime tecavüz eden adamın canını aldım. Sen yaşamını mahveden bir piçi öldürdün.” Walter bir an duraklayarak gözlerini devirdi. “Fakat şu arkadaşın, Kimberly, o ve erkek arkadaşı, sadece para ve uyuşturucu için, hiç tanımadıkları üç insanı öldürdüler.”</p>

  <p>“O zaman uyuşturucu etkisindeydi.”</p>

  <p>“Fark etmez,” dedi Walter. “Hepimiz, her zaman davranışlarımızdan sorumluyuz. Eğer beni çok fena yapan bir pisliği içime alıyorsam, bu benim hatamdır. Ve davranışlarının getirdiği sorumluluklar için oyunbozanlık edemem.”</p>

  <p>“Hapishane merkezinde kusursuz bir sicili var. Onunla çalışan doktorların hepsi, onun mükemmel bir hemşire olduğunu söylüyorlar.”</p>

  <p>Walter piyano çalmayı keserek bir süre Eponine’i süzdü. “Artık Kimberly’den bahsetmeyi bırakalım,” dedi. “Birlikte olacağımız süre çok kısa… Önerimi düşündün mü?”</p>

  <p>Eponine iç geçirdi. “Evet düşündüm, Walter. Senden hoşlanmama, seninle yatmaktan zevk almama karşın, önerdiğin anlaşma daha çok kesin bir taahhüte benziyor… Ayrıca, bunun daha çok senin egon için olduğunu sanıyorum. Ve eğer tahminimde yanılmıyorsam, sen Malcolm’u yeğliyorsun…”</p>

  <p>“Malcolm’un bizimle ilgisi yok,” diye Walter onun sözünü kesti. “O benim yıllardır en yakın arkadaşım, ta Georgie hapishane bölgesine girdiğimden beri. Birlikte müzik çalarız. Kendimizi çok yalnız hissettiğimiz zaman seks yaparız. Biz can dostuyuz…”</p>

  <p>“Biliyorum, biliyorum… Temel sorun Malcolm değil, beni rahatsız eden bu şeyin temeli. Gerçekten senden hoşlanıyorum Walter, bunu biliyorsun. Fakat… “ Eponine karmaşık duygularıyla mücadele ederken sesi zayıflayarak kesildi.</p>

  <p>“Dünya’dan üç haftalık uzaklıktayız,” dedi Walter, “Mars’a ulaşıncaya kadar daha altı haftamız var. Santa Maria’daki en iri adam benim. Eğer senin, benim kızım olduğunu söylersem, kimse seni bu altı haftada rahatsız etmez.”</p>

  <p>Eponine, daha o sabah, iki Alman mahkûmun, suçluların bölgesinde ırza tecavüzün ne kadar kolay olduğu hakkında konuştukları o tatsız sahneyi hatırladı. Onun işitme uzaklığında olduğunu bilmelerine karşın, seslerini alçaltmayı düşünmemişlerdi bile.</p>

  <p>Sonunda kendini Walter’ın kocaman kollarına bıraktı. “Pekâlâ,’’ dedi yavaşça. “Fakat çok şey bekleme… ben oldukça zor bir kadınım.”</p>

  <div>
    <br/>
  </div>

  <p>Eponine fısıltıyla, “Sanırım Walter’ın bir kalp sorunu var,” dedi. Gece yarısı olmuştu ve diğer iki oda arkadaşları uyuyorlardı. Eponine’in altındaki ranzada olan Kimberly, hâlâ iki saat önce içmiş olduğu kokomonun etkisi altındaydı. Daha birkaç saat süreyle uyuyamayacaktı.</p>

  <p>Kimberly, “Bu gemideki kurallar çok siktiriboktan,” dedi. “Tanrım, Pueblo Hapishane Kompleksinde bile daha az kural vardı. Hangi kahrolası nedenle gece yarısından sonra genel alanda kalamıyoruz ki? Kalsak ne zararı olur?”</p>

  <p>“Ara sıra göğsü ağrıyor ve eğer şiddetli bir şekilde seks yaparsak, hemen sonra nefes darlığından yakınıyor… Ona bir bakmaya ne dersin?”</p>

  <p>“Ya şu Marcello’ya ne demeli? Hah! Ne salak bir eşek ama! Eğer onun odasına gelirsem bütün gece uyanık kalabileceğimi söylüyor. Hem de Toshio’yla birlikte otururken. Ne yaptığını sanıyor? Yani, muhafızlar bile Kral Japon’la başa çıkamaz… Ne dedin Eponine?”</p>

  <p>Eponine dirseğine dayanarak doğruldu ve yatağın kenarından eğildi. “Walter Brekeen, Kim,” dedi, “Walter Breeken’den bahsediyorum. Biraz kendini frenleyip ne söylediğime dikkat eder misin?”</p>

  <p>“Tamam. Tamam. Ne olmuş Walter’ına? Herkes Kral Japon’dan bir şeyler istiyor. Sanırım bu da beni kraliçe yapıyor, en azından bir biçimde…”</p>

  <p>“Sanırım Walter’ın kalbi iyi değil,” diye sinirlenen Eponine yüksek sesle tekrarladı. “Ona bir bakmanı istiyorum.”</p>

  <p>“Şış,” diye Kimberly yanıtladı. “Yoksa o çılgın İsveçli kıza yaptıkları gibi, gelip bizi de duman ederler… Kahretsin, Ep, ben doktor değilim. Kalp düzensiz olduğu zaman anlayabilirim, fakat hepsi bu kadar. Walter’ı gerçekten kardiyolog olan o mahkûm doktora götürmelisin, ismi neydi, hani şu birisini muayene etmediği zamanlarda içine kapanan …”</p>

  <p>“Dr. Robert Turner,” diye Epinone onun sözünü kesti.</p>

  <p>“İşte o… çok profesyonel, soğuk, uzak, doktorluk dışında bir şey konuşmaz, mahkeme salonunda silahıyla iki adamın kafasını uçurduğuna inanmak çok zor, hiç de uymuyor…”</p>

  <p>“Nereden biliyorsun bunu?” diye Eponine sordu.</p>

  <p>“Marcello söyledi bana. Merak ediyordum, gülüşüyorduk, o da bana takılıyor, ‘O Japon seni inletiyor mu?’ ve ‘Ya o sessiz kalpli doktora ne dersin, o seni inletebilir mi?…”</p>

  <p>Eponine şimdi tetikteydi, “Tanrım, Kim,” dedi. “Marcello ile de yatıyor musun?”</p>

  <p>Oda arkadaşı güldü, “Sadece iki kez,” diye Kimberly yanıtladı. “Düzüştüğünden daha iyi konuşuyor. Ve ne ego. En azından Kral Japon kıymet bilir.”</p>

  <p>“Nakamura biliyor mu?”</p>

  <p>“Benim deli mi olduğumu sanıyorsun?” diye Kimberly yanıtladı. “Ölmek istemiyorum. Ama kuşkulanmış olabilir… Bir daha yapmayacağım, ama şu Dr. Turner kulağıma azıcık bir fısıldasa, kendimi baştan başa kremleyip…”</p>

  <p>Kimberly, konudan konuya atlayarak konuşmasında devam etti. Eponine biraz Dr. Turner’ı düşündü. Vücudunda garip benekler belirdiği için, o gün öğleden sonra Eponine’i muayene etmişti. <i>Vücudumu fark etmedi bile,</i> diye hatırladı. <i>Tam anlamıyla profesyonel bir muayeneydi.</i></p>

  <p>Eponine, Kimberly’yi kafasından çıkartarak, yakışıklı doktorun görüntüsü üzerinde yoğunlaştı. Romantik bir ilgi kıvılcımı hissettiği zaman şaşırdı. Davranışları ve kişiliğiyle çifte cinayetin uyuşan hiçbir yanı olmadığından, kesinlikle bu doktorda gizemli bir şeyler vardı<i>. İlginç bir öykü olmalı</i>, diye düşündü.</p>

  <div>
    <br/>
  </div>

  <p>Eponine rüya görüyordu. Cinayetten beri yüzlerce kez gördüğü aynı karabasandı bu. Profesör Moreau, vücudundan kanlar akarak, gözleri kapalı, stüdyosunda yerde yatıyordu. Eponine leğene giderek büyük oyma bıçağını temizledi ve onu tezgâhtaki yerine koydu. Vücudun üzerinden atlarken, o nefret dolu gözler açıldı. Gözlerindeki vahşi çılgınlığı gördü, adam kollarıyla ona uzandı…</p>

  <p>“Hemşire Henderson. Hemşire Henderson.” Kapı şimdi daha güçlü vuruluyordu. Eponine rüyasından sıyrılarak gözlerini ovaladı. Kimberly ve diğer iki oda arkadaşı anında kapıya ulaşmışlardı.</p>

  <p>Walter’ın arkadaşı, ufak tefek, bitkin, kırk yaşlarının başlarında bir beyaz olan Malcolm Peabody kapıda duruyordu. Çılgın gibiydi, “Doktor Turner beni bir hemşire aramak için yolladı. Hemen gelin. Walter bir kalp krizi geçirdi.”</p>

  <p>Kimberly giyinmeye başlarken, Eponine ranzasından aşağıya süzüldü. “O nasıl, Malcolm?” diye elbisesini giyerken sordu, “Öldü mü?”</p>

  <p>Malcolm bir an için şaşırdı. “Ah, Merhaba Eponine,” dedi yavaşça. “Sen ve Hemşire Henderson’ın birlikte kaldığınızı unutmuşum… Ayrıldığımda hâlâ nefes alıyordu, fakat…”</p>

  <p>Her defasında bir ayağını tabanda tutmaya dikkat ederek, Eponine, kapıdan fırlayarak koridor boyunca hızla genel alana, oradan da erkeklerin yaşam bölgesine koştu. Ana gözleyiciler onun ilerleyişini izlerken alarm zilleri çalıyordu. Walter’ın kanadının girişine geldiği zaman, Eponine soluğunu düzeltmek için bir an durakladı.</p>

  <p>Koridorda, Walter’ın odasının dışında bir insan kalabalığı vardı. Kapısı sonuna kadar açıktı ve vücudunun üçte biri dışarıda, koridorda yatıyordu. Eponine kalabalığın arasından kendine yol açarak içeriye girdi.</p>

  <p>Dr. Robert Turner hastasının yanına diz çökmüş, elektroşok aletini Walter’ın çıplak vücudunda dolaştırıyordu. Koca adamın vücudu her dokunmayla sarsılıyor ve sonra doktor onu yeniden yere itinceye kadar, tabandan hafifçe yükseliyordu.</p>

  <p>Eponine geldiği zaman Dr. Turner ona bakarak, kaba bir ifadeyle, “Hemşire sen misin?” diye sordu.</p>

  <p>Kısa bir süre Eponine konuşamadı. Aynı zamanda utanmıştı. Burada arkadaşı ölüyordu veya ölmüştü ve onun tek yaptığı şey, Dr. Turner’ın neredeyse kusursuz mavi gözlerini düşünmek oluyordu. Sonunda, “Hayır,” dedi apaçık bocalayarak. “Ben kız arkadaşıyım… Hemşire Henderson benim oda arkadaşım… Neredeyse burada olur.”</p>

  <p>Kimberly ve yanındaki iki ISA muhafızı o anda geldiler. Dr. Turner, Kimberly’ye, “Kırk beş saniye önce kalbi tümüyle durdu,” dedi. “Onu kliniğe taşımak için çok geç. Kalbini açarak Komori uyarıcısını kullanmayı deneyeceğim. Eldivenlerini getirdin mi?”</p>

  <p>Kimberly eldivenlerini giyerken, Dr. Turner kalabalığa hastasından uzaklaşmalarını emretti. Eponine kımıldamadı. Muhafızlar onu kollarından yakaladığı zaman, doktor anlaşılmaz bir şeyler mırıldandı ve muhafızlar onu bıraktılar.</p>

  <p>Dr. Turner, Kimberly’ye ameliyat aletlerini verdikten sonra, inanılmaz bir hız ve ustalıkla, Walter’ın göğsünde derin bir yarık açtı. Deri katmanlarını geriye yatırarak, kalbi ortaya çıkardı. “Bu işlemde daha önce hiç bulunmuş muydunuz, Hemşire Henderson?” diye sordu.</p>

  <p>“Hayır,” diye Kimberly yanıtladı.</p>

  <p>“Komori uyarıcısı kalbe yapıştırılarak onu çalışmaya ve kan pompalamaya devam etmeye zorlayan elektronik bir aygıttır. Eğer hastalığın seyri; kan pıhtısı, kapakçık bozukluğu gibi geçiciyse, bazen sorun çözülebilir ve hastanın kalbi yeniden işlemeye başlayabilir.”</p>

  <p>Dr. Turner pul büyüklüğündeki Komori uyarıcısını kalbin sol karıncığının altına yerleştirdi ve yanında, yerde duran taşınabilir kontrol sisteminden güç verdi. Üç dört saniye sonra Walter’ın kalbi yavaş yavaş çalışmaya başladı. Doktor kendi kendine, “Sorunu bulmak için yaklaşık sekiz dakikamız var,” diye söylendi.</p>

  <p>Organın başlıca yardımcı sistemlerinin incelenmesini, bir dakikadan az bir sürede bitirdi. “Pıhtı yok,” diye mırıldandı. “Kötü damarlar ve kapakçıklar da yok… O zaman neden durdu?”</p>

  <p>Dr. Turner dikkatle, çarpmakta olan kalbi kaldırdı ve altındaki kasları inceledi. Sağ kulakçığın çevresindeki kas dokusunun rengi solmuş ve kas yumuşamıştı. Sivri aletlerinden birinin ucuyla hafifçe oraya dokundu ve doku ince parçalara ayrılmaya başladı.</p>

  <p>“Tanrım,” dedi doktor, “bu da ne?” Dr. Turner kalbi havada tutarken, Walter Brackeen’in kalbi bir daha kasıldı ve solmuş kas dokusunun ortasından uzun bir lif parçası çözülmeye başladı. “Bu ne…?” Turner iki kez gözlerini kırpıştırdı ve sağ elini çenesine dayadı.</p>

  <p>“Şuna bak Hemşire Henderson,” diye yavaşça söylendi, “Bu son derece şaşırtıcı. Buradaki kaslar tümüyle körelmiş. Hiç böyle bir şey görmemiştim… Bu adama yardım edemeyiz.”</p>

  <p>Dr. Turner Komori uyarıcısını çekip, Walter’ın kalbinin çarpması yeniden durunca, Eponine’in gözleri yaşlarla doldu. Kimberly kalbin çevresindeki deriyi tutan kıskaçları sökmeye başladı, fakat doktor onu durdurarak, “Henüz değil,” dedi. “Onu tam bir otopsi yapabilmem için kliniğe götürelim. Ne bulabilirsem öğrenmek istiyorum.”</p>

  <p>Muhafızlar ve Walter’ın iki oda arkadaşı, koca adamı dikkatle bir sedyeye yerleştirdiler ve ceset yaşam bölgesinden taşındı. Malcolm Peabody, Walter’ın yatağında sessizce ağlıyordu. Eponine ona doğru yürüdü. Sessizce birbirlerine sarılıp, gecenin büyük bölümünde el ele tutarak oturdular.</p>
</body>
</html>