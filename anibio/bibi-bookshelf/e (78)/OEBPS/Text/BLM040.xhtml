<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/mandos.css" type="text/css" rel="stylesheet"/>
</head>

<body>
  <h2>6</h2>

  <p>Nicole gözlerini açtığı zaman, Richard yatakta, yanında oturuyordu. Elinde bir bardak kahve vardı. “Seni saat yedide uyandırmamızı söylemiştin,” dedi.</p>

  <p>Nicole doğrulup otururken, kahveyi ondan aldı. “Teşekkürler sevgilim,” dedi. “Fakat neden Linc’in…?”</p>

  <p>“Kahveni kendim getirmeye karar verdim… Ana Düzlük’ten yine bazı haberler var. Sabahın köründe gevezelik etmeyi hiç sevmediğini bilmeme karşın, bunu seninle konuşmak istedim.”</p>

  <p>Nicole, kahvesinden yavaşça, uzun bir yudum alarak kocasına gülümsedi. “Haberler ne?” diye sordu .</p>

  <p>“Dün gece gene iki uzun bacaklı olayı daha olmuş. Bununla bir haftada neredeyse bir düzine oluyor. Savunma güçlerimizin, mühendislik ekibini ‘taciz’ eden üç uzun bacaklıyı yok ettiği bildiriliyor.”</p>

  <p>“Uzun bacaklılar saldırıya karşılık verme girişiminde bulunmuşlar mı?”</p>

  <p>“Hayır yapmamışlar. İlk silah sesini duydukları anda diğer yaşama bölgesinin deliğine koşuşmuşlar… Geçen gün olduğu gibi birçoğu kaçmış.”</p>

  <p>“Ve sen hâlâ onların, tıpkı Rama I ve II’deki örümcek biotlar gibi uzaktan gözlemciler olduğunu mu düşünüyorsun?”</p>

  <p>Richard başını salladı. “Diğerlerinin hakkımızda nasıl bir görüş geliştirdiklerini düşünebiliyor musun?… Hiçbir kışkırtmada bulunmayan silahsız yaratıklara ateş açıyoruz… kesinlikle ilişki kurma amacı taşıyan bir girişime, düşmanca karşılık veriyoruz…”</p>

  <p>“Benim de hoşuma gitmiyor,” dedi Nicole yumuşak bir sesle. “Fakat ne yapabiliriz ki? Senato araştırma gruplarına kendilerini savunmaları için tam yetki verdi.”</p>

  <p>Richard tam yanıtlamak üzereyken, Benjy’nin kapı girişinde durduğunu gördü. Genç adam kocaman bir gülümsemeyle, “İçeri girebilir miyim, anne?” diye sordu.</p>

  <p>“Elbette canım,” dedi Nicole, kollarını açarak, “gel ve bana kocaman bir doğum günü kucaklaması ver.”</p>

  <p>Artık, birçok erkekten daha yapılı olan çocuk, yatağa uzanıp annesini kucaklarken, Richard, “Mutlu yıllar Benjy,” dedi.</p>

  <p>“Teşekkür ederim, Richard amca.”</p>

  <p>“Sherwood Ormanı’nda piknik yapıyoruz değil mi?” diye Benjy yavaşça sordu.</p>

  <p>“Elbette,” diye annesi yanıtladı. “Ve sonra bu akşama da büyük bir partimiz var.”</p>

  <p>“Yaşasın,” dedi Benjy.</p>

  <p>Cumartesi günü olduğu için Patrick ve Ellie hâlâ uyuyorlardı, çünkü dersleri yoktu. Büyükler televizyonda sabah haberlerini izlerlerken, Linc; Richard, Nicole ve Benjy’ye kahvaltı servisi yaptı. En son “uzun bacaklı çatışması”yla ilgili kısa bir filmle beraber valilik yarışının iki rakibinin yorumları vardı.</p>

  <p>Ian Macmillan televizyon muhabirine, “Haftalardır söyleyip durduğum gibi,” dedi, “savunma hazırlıklarımızı belirgin biçimde artırmalıyız. Sonunda kuvvetlerimizin silah gücünü artırmaya başladık, fakat bu alanda daha cesur davranmaya başlamamız gerek.”</p>

  <p>Sabah haberleri hava durumu müdürüyle yapılan bir röportajla sona erdi. Kadın son zamanlardaki olağandışı kuru ve rüzgârlı havanın, bilgisayar simülasyonundaki “örnekleme hatası” nedeniyle oluştuğunu söyleyerek, “Tüm hafta boyunca,” dedi, “başarısız bir şekilde yağmur yağdırmaya çalıştık. Şimdi, elbette, hafta sonu olduğundan, güneş ışığı programladık… Fakat gelecek hafta yağmur yağacağına söz veriyoruz.”</p>

  <p>“Ne yaptıklarına dair en küçük bir fikirleri bile yok,” diye televizyonu kapatan Richard homurdandı. “Sistemi aşırı yükleyerek kargaşaya neden oluyorlar.”</p>

  <p>“Karg-şa nedir Richard Amca?” diye Benjy sordu.</p>

  <p>Richard bir an tereddüt etti, “Sanırım en basit tanımlaması düzen yokluğu olabilir. Fakat matematikte, bu sözcüğün daha kesin bir anlamı var. Küçük hatalara karşı sınırsız yanıtları tarif etmek için kullanırız.” Richard güldü. “Kusura bakma Benjy. Bazen bilimsel saçmalıkları kullanarak konuşuyorum.”</p>

  <p>Benjy gülümsedi, ‘‘Benimle nor-malmişim gibi konuştuğun zaman hoşuma gidiyor,” dedi dikkatle. “Ve ba-zen, bir-şey-ler an-lı-yo-rum.”</p>

  <p>Linc masadan kahvaltı tabaklarını temizlerken, Nicole, zihni bir şeylerle meşgul görünüyordu. Benjy dişlerini fırçalamak için odadan ayrılınca, kocasına eğilerek, “Katie’yle konuştun mu?” diye sordu. “Geçen gün öğleden sonra ve dün akşam telefona yanıt vermedi.”</p>

  <p>Richard başını salladı.</p>

  <p>“Eğer partisinde bulunmazsa, Benjy çok kırılacak… Onu bulması için bu sabah Patrick’i yollayacağım.”</p>

  <p>Richard iskemlesinden kalkarak masanın çevresini dolaştı. Uzanarak Nicole’ün elini tuttu. “Peki ya senden ne haber, Mrs. Wakefield? Şu dolu programının içinde bir yerlerde kendine biraz dinlenme ve rahatlama zamanı ayırdın mı? Ne de olsa hafta sonu.”</p>

  <p>“İki yeni tıp elemanının eğitimine yardım etmek için bu sabah hastaneye gideceğim. Sonra Ellie ve ben, buradan Benjy’yle birlikte saat onda ayrılacağız. Dönerken mahkemeye uğrayacağım -pazartesi günkü davalarla ilgili sunulan görüşleri henüz okumadım. Saat iki buçukta Kenji’yle kısa bir toplantım var ve patoloji dersim de saat üçte… saat dört otuza doğru evde olurum.”</p>

  <p>“Bu da sana Benjy’nin partisini düzenlemen için yeterli zaman bırakıyor. Sevgilim, gerçekten biraz yavaşlaman lazım. Ne de olsa bir biot değilsin.”</p>

  <p>Nicole kocasını öptü. “Konuşana bak. Heyecan verici bir projeye başladığı zaman yirmi veya otuz saat durmadan çalışan sen değil misin?” Bir an duraklayarak ciddileşti. “Bütün bunların hepsi çok önemli canım… Kolonideki olayların bir uç noktasında olduğumuzu ve burada bir takım değişiklikler yapmakta olduğumuzu hissediyorum.”</p>

  <p>“Bu kuşkusuz Nicole, kesinlikle bir etkin oluyor. Fakat, kendine hiç zaman ayırmıyorsun.”</p>

  <p>Nicole Patrick’in kapısını açarken, “Bu ilerideki yıllarda keyfini süreceğim bir lüks,” dedi.</p>

  <div>
    <br/>
  </div>

  <p>Ağaçların arasından geniş çayıra çıktıkları zaman, tavşanlar ve sincaplar yollarından kaçıştılar. Çayırın karşı tarafında, uzun mor çiçeklerin arasındaki yolda otlayan genç bir erkek geyik vardı. Yeni boynuzların büyüdüğü kafasını, ona yaklaşmakta olan Nicole, Ellie ve Benjy’ye çevirdi, sonra sıçrayarak ormanda uzaklaştı.</p>

  <p>Nicole haritasını inceledi. “Çayırın tam arkasında, oralarda birkaç piknik masası olmalı.”</p>

  <p>Benjy, içi arılarla kaynaşan bir grup sarı çiçeğin önünde diz çökmüştü. Gülümseyerek, “Bal,” dedi. “Arılar kovanlarında bal yapar.”</p>

  <p>Birkaç dakika sonra masaları buldular ve bir tanesinin üstüne örtü serdiler. Linc sandviçleri paketlemişti -Benjy en çok fıstık ezmeli ve reçellisini seviyordu- ayrıca San Miguel yakınlarındaki meyve bahçelerinden taze portakallar ve greyfurt vardı. Öğle yemeklerini yerlerken, başka bir aile çayırın diğer ucunda geziniyordu. Benjy onlara el salladı.</p>

  <p>“Bu in-sanlar, benim doğum günüm olduğunu bil-mi-yorlar,” dedi.</p>

  <p>Bir bardak limonatayı onun şerefine kaldıran Ellie, “Ama biz biliyoruz,” dedi. “Kutlarım kardeşim.”</p>

  <p>Yemeklerini bitirmeden az önce, tepelerinden küçük bir bulut geçti ve çayırlığın parlak renkleri bir an için soldu. Nicole, Ellie’ye “Bu olağandışı koyulukta bir bulut,” derken, üzerinden bulut geçmiş çimenler ve çiçekler yeniden güneş ışığına kavuşmuşlardı.</p>

  <p>Nicole, Benjy’ye, “Pudingini şimdi istiyor musun?” diye sordu, “yoksa beklemek mi istiyorsun?”</p>

  <p>“Önce atış yapalım,” dedi Benjy. Piknik torbasından beyzbol malzemesini çıkardı ve Ellie’ye bir eldiven verdi. Çayıra doğru koşarken, “Haydi başlayalım,” dedi.</p>

  <p>Çocukları birbirlerine beyzbol topunu atarlarken, Nicole, öğle yemeğinden kalan artıkları temizledi. Tam Ellie ve Benjy’ye katılmak üzereyken, bileğindeki telsizden gelen alarm sesini duydu. Alış düğmesine basınca, dijital saat göstergesi bir televizyon ekranına dönüştü. Nicole, Kenji Watanabe’nin söylediklerini duyabilmek için sesi açtı.</p>

  <p>“Rahatsız ettiğim için özür dilerim, Nicole,” dedi Kenji. “Fakat acil bir durum var. Bir tecavüz olayı başvurusu ve aile davanın hemen açılmasını istiyor. Senin bölümünü ilgilendiren çok hassas bir olay ve sanırım hemen ele alınması lazım… Telsizde fazla bir şey söylemek istemiyorum.”</p>

  <p>“Yarım saate kadar orada olurum,” dedi Nicole.</p>

  <p>Önce, pikniğinin yarıda kalacağını sanan Benjy üzülmüştü. Fakat, Ellie annesini, Benjy’yle birlikte birkaç saat daha arınanda kalmasında bir sakınca olmadığına ikna etti. Çayırlıktan ayrılmadan önce, Nicole, Ellie’ye Sherwood Ormanı’nın bir haritasını verdi. Tam o anda, başka, daha büyük bir bulut, Yeni Cennet’in yapay güneşinin önünü kapatıyordu.</p>

  <div>
    <br/>
  </div>

  <p>Katie’nin dairesinde hiçbir hayat belirtisi yoktu. Patrick bir süre kararsız kaldı. Katie’yi nerede arayacaktı? Üniversitedeki arkadaşlarının hiçbiri Vegas’ta oturmuyordu, bu nedenle nereden başlayacağını da bilmiyordu.</p>

  <p>Genel bir telefondan Max Puckett’ı aradı. Max, Patrick’e Vegas’ta tanıdığı üç kişinin telefonunu verdi. “Bu insanların hiçbiri ailenle birlikte bir akşam yemeği için evine çağırabileceğin tiplerden değiller, ne demek istediğimi anlıyorsun,” dedi Max gülerek, “fakat hepsi çok iyi kalplidirler ve herhalde kız kardeşini bulmana yardımcı olurlar.”</p>

  <p>Patrick’in tanıdığı tek isim, dairesi de telefon kulübesinden birkaç yüz metre ötede olan Samantha Porter’dı. Öğleden sonranın ilk saatleri olmasına karşın, sonunda kapıyı açtığı zaman Samantha hâlâ sabahlığının içindeydi. “Ekrandan baktığımda sen olduğunu anlamıştım,” dedi seksi bir gülümsemeyle. “Sen Patrick O’Toole’sun değil mi?”</p>

  <p>Patrick başını salladı ve uzun bir sessizlikten sora, ağırlığını diğer ayağına verirken, sonunda, “Miss Porter,” dedi, “bir sorunum var…”</p>

  <p>“Bir sorunun olması için henüz çok gençsin,” diyerek onun sözünü kesen Samantha içten bir kahkaha attı. “Neden bu konuyu konuşmak için içeri gelmiyorsun?”</p>

  <p>Patrick kızardı, “Hayır bayan,” dedi. ‘‘Bu, o tür bir sorun değil… Sadece kız kardeşim Katie’yi bulamıyorum ve bana yardım edebileceğinizi düşündüm.”</p>

  <p>Patrick’i içeri almak için yarım dönmüş olan Samantha, geriye dönerek genç adamı süzdü.</p>

  <p>“Demek bu nedenle beni görmeye geldin,” dedi. Başını salladıktan sonra, yeniden güldü. “Ne düş kırıklığı ama! Ben de bir şeyler yapmaya geldiğini düşünmüştüm. Böylece herkese, kesin olarak, uzaylı bir yaratık olup olmadığını söyleyebilecektim.” </p>

  <p>Patrick girişte huzursuzca beklemeye devam etti. Birkaç saniye sonra Samantha omuzlarını silkti. “Sanırım, Katie zamanının büyük kısmını sarayda geçiriyor,” dedi, “Kumarhaneye git ve Sherry’yi sor. Kız kardeşini nasıl bulacağını o bilir.”</p>

  <div>
    <br/>
  </div>

  <p>Nicole, bürosundaki Japon beyefendiye, “Evet, Evet, Mr. Kobayashi anlıyorum,” diyordu. “Neler hissetmekte olduğunuzu anlayabiliyorum. <i>Wakarimasu.</i> Adaletin yerine geleceğine emin olabilirsiniz.”</p>

  <p>Adama, karısının bulunduğu bekleme odasına kadar eşlik etti. Mrs. Kobayashi’nin gözleri ağlamaktan hâlâ şişmiş durumdaydı. On altı yaşındaki kızları Mariko, Yeni Cennet hastanesinde tepeden tırnağa muayeneden geçiriliyordu. Çok kötü dövülmüştü, ama durumu tehlikeli değildi.</p>

  <p>Nicole, Kobayashilerle konuştuktan sonra Dr. Turner’ı aradı. “Kızın vajinasında taze meni var,” dedi doktor, “ve vücudunun her santimetre karesi çürüklerle dolu. Ayrıca duygusal açıdan tam bir enkaz -ırza tecavüz de kesin bir olasılık.”</p>

  <p>Nicole içini çekti. Mariko Kobayashi, tecavüzcü olarak, Ellie’yle birlikte okul piyesinde başrolü oynayan Pedro Martinez’in ismini vermişti. Bu olabilir miydi? Nicole iskemlesini bürosunun tabanında kaydırarak bilgisayarına ulaştı ve koloni veri tabanına girdi.</p>

  <div>
    <br/>
  </div>

  <p>MARTINEZ, PEDRO ESCOBAR… doğum 25 Mayıs 2228 Managua, Nikaragua… anne, evlenmemiş, Mario Escobar, hizmetçi, bakıcı, genellikle işsiz… baba büyük olasılıkla Ramon Martinez. Haitili siyah liman işçisi… altı yarım kan erkek ve kız kardeş, hepsi daha genç… 2241 ve 2242’de kokomo satmaktan hüküm giymiş… 2243’de tecavüz… Managua Islah Evi’nde sekiz ay… örnek mahkum… Mexico City’deki Sözleşme Evi’ne 2244’de nakil… IE 1.86, SC 52.</p>

  <div>
    <br/>
  </div>

  <p>Nicole, Pedro’yu bürosuna çağırmadan önce, iki kez kısa bilgisayar kaydını okudu. Pedro, Nicole’ün isteği üzerine oturdu ve yere bakmaya başladı. Tüm görüşme boyunca bir Lincoln biotu köşede durarak konuşmaları kaydedecekti.</p>

  <p>Nicole yumuşak bi sesle, “Pedro,” dedi. Hiç yanıt yoktu. Daha güçlü bir sesle, “Pedro Martinez,” diye tekrarladı, “dün gece Mariko Kobayashi’ye tecavüz etmekle itham edildiğini biliyor musun?… Bunun çok ‘ciddi bir suçlama olduğunu sana açıklamama gerek yok sanırım… Şimdi sana, onun suçlamalarını yanıtlama şansı veriliyor.”</p>

  <p>Pedro hâlâ hiçbir şey söylemiyordu. Sonunda Nicole devam etti, “Yeni Cennet’te, senin Nikaragua’da karşılaştığından daha farklı bir adalet sistemimiz var. Burada, yargıç delilleri inceleyip, davanın başlaması için yeterli nedenler bulunduğuna karar verinceye kadar ceza davaları başlayamaz. Bu nedenle seninle konuşuyorum.”</p>

  <p>Uzun bir sessizlikten sonra, genç adam hiç başını kaldırmadan, işitilemeyen bir şeyler mırıldandı.</p>

  <p>“Ne?” diye Nicole sordu.</p>

  <p>“Yalan söylüyor,” dedi Pedro daha yüksek bir sesle. “Nedenini bilmiyorum, fakat Mariko yalan söylüyor.”</p>

  <p>“Neler olduğunu senin yönünden anlatmak ister misin?”</p>

  <p>“Ne fark eder ki? Nasıl olsa kimse bana inanmayacak.”</p>

  <p>“Pedro beni iyi dinle… Eğer ilk soruşturma sonuçlarına göre, mahkemem, iddiaların dava açmak için yeterli olmadığına karar verirse davan düşer… Elbette bu suçlamaların ciddiyeti, çok ayrıntılı bir araştırmayı gerektiriyor, yani tam bir ifade vermen ve çok zor soruları yanıtlaman gerekecek.”</p>

  <p>Pedro Martinez başını kaldırarak hüzünlü gözlerle Nicole’ü süzdü. “Yargıç Wakefield,” dedi yavaşça, “Mariko ve ben seks yaptık… fakat bu onun fikriydi… ormana gitmenin eğlenceli olacağını söylemişti… “ Genç adam konuşmayı keserek yeniden gözlerini yere dikti.</p>

  <p>Birkaç saniye sonra Nicole, “Mariko’yla daha önce de cinsel ilişkide bulunmuş muydunuz?” diye sordu.</p>

  <p>“Sadece bir kez -yaklaşık on gün önce,” diye Pedro yanıtladı.</p>

  <p>“Pedro, dün geceki sevişmeniz… aşırı fiziksel miydi?”</p>

  <p>Pedro’nun gözyaşları yanaklarından süzüldü. “Onu dövmedim,” dedi heyecanla. “Onu asla incitemezdim…”</p>

  <p>Pedro konuşurken uzaktan garip bir gürültü geldi, sanki bir kırbaç şaklaması gibi, ancak daha derin tonda.</p>

  <p>Nicole, “Neydi bu?” diye yüksek sesle şaşkınlığını belirtti.</p>

  <p>“Gök gürültüsüne benziyordu,” dedi Pedro.</p>

  <div>
    <br/>
  </div>

  <p class="yildiz"><b>* * *</b></p>

  <div>
    <br/>
  </div>

  <p>Gök gürültüsü, aynı zamanda Patrick’in, kız kardeşi Katie’yle karşılıklı konuşmakta oldukları, Nakamura’nın sarayındaki lüks süitte de duyulmuştu. Katie pahalı mavi ipekten rahat bir elbise giyiyordu.</p>

  <p>Patrick bu beklenmeyen sese aldırmadı. Kızgındı. “Yani sen şimdi bana, Benjy’nin bu akşamki partisine gelmeyi bile denemeyeceğini mi söylüyorsun? Anneme ne söyleyeceğim?”</p>

  <p>“Ona istediğini söyle,” dedi Katie. Çantasından bir sigara çıkarıp ağzına yerleştirdi. “Ona, beni bulamadığını söyle.” Altın bir çakmakla sigarasını yaktı ve dumanı kardeşinin yüzüne doğru üfledi. Patrick eliyle dumanı dağıtmaya çalıştı.</p>

  <p>“Yapma bebek kardeşim,” dedi Katie gülerek. “Seni öldürmez.”</p>

  <p>“Doğru, hemen öldürmez.”</p>

  <p>Katie ayağa kalkarak salonun içinde dolaşmaya başladı. “Bak Patrick,” dedi, “Benjy bir budala, bir moron. Birbirimize hiç yakın olmadık. Birisi ona söylemedikçe, benim orada olmadığımın farkına bile varmaz.”</p>

  <p>“Yanılıyorsun, Katie. O sandığından daha akıllı. Her zaman seni sorup duruyor.”</p>

  <p>Katie, “Bu pis bir oyun bebek kardeşim,” dedi. “Bunu sadece kendimi suçlu hissetmem için söylüyorsun… Bak, ben gelmiyorum. Yani, yalnız sen, Benjy ve Ellie olsaydı düşünebilirdim -Hoş, Ellie de o ‘şahane’ konuşmasından beri büyük bir karın ağrısı oldu ya neyse. Fakat annemin çevrede olmasının benim için ne demek olduğunu bilirsin. Her zaman benim durumumla uğraşıyor.”</p>

  <p>“Senin için kaygılanıyor, Katie.”</p>

  <p>Katie sinirli bir şekilde gülerek sigarasından derin bir nefes çekti. “Eminim öyledir, Patrick… Ancak gerçekten kaygılandığı şey aileyi utandırıp utandırmadığım.”</p>

  <p>Patrick gitmek üzere kalktı. “Hemen gitmek zorunda değilsin,” dedi Katie. “Neden biraz daha kalmıyorsun? Üstüme bir şeyler giyeyim sonra kumarhaneye ineriz… Birlikte ne kadar eğlenirdik hatırlıyor musun?”</p>

  <p>Katie yatak odasına doğru yürümeye başladı. Patrick birden sordu. “Uyuşturucu kullanıyor musun?”</p>

  <p>Katie durarak kardeşine baktı. “Bunu kim bilmek istiyor? Sen mi yoksa Bayan Kozmonot Doktor Vali Yargıç Nicole des Jardins Wakefield mi?”</p>

  <p>Patrick sakin bir şekilde, “Ben bilmek istiyorum,” dedi.</p>

  <p>Katie, Patrick’e doğru yürüyerek ellerini onun yanaklarına koydu. “Ben senin kız kardeşinim ve seni seviyorum,” dedi. “Başka bir şeyin önemi yok.”</p>

  <div>
    <br/>
  </div>

  <p>Kara bulutların hepsi, Sherwood Ormanı’nın küçük tepeleri üstünde toplandılar. Rüzgâr ağaçların arasından hızla esiyor, Ellie’nin saçlarını arkaya savuruyordu. Birden şimşek çaktı ve hemen hemen aynı anda gök gürültüsünün müthiş çatırtısı duyuldu.</p>

  <p>Benjy irkildi ve Ellie onu kendisine çekti. “Haritaya göre,” dedi, “ormanın kenarından sadece bir kilometre uzaktayız,” dedi.</p>

  <p>“Bu ne kadar sürer?” diye Benjy sordu.</p>

  <p>“Eğer çabuk yürürsek,’’ diye Ellie rüzgârı bastırmak için bağırdı, “yaklaşık on dakikada ulaşırız.” Benjy’nin kolunu yakalayarak patikada yanında olmasını sağladı.</p>

  <p>Bir an sonra, yakınlarındaki bir ağacın üstüne rastlayan bir yıldırım, kalın bir dalın yola düşmesine neden oldu. Dal, Benjy’nin sırtına çarparak onu yere düşürdü. Yola doğru devrilmesine karşın, kafası yeşil bitkilerin ve ormanın ağaçlarının dibindeki sarmaşıkların arasına gömülmüştü. Yıldırımın gürültüsü onu neredeyse sağırlaştırmıştı.</p>

  <p>Ormanın tabanında, kendisine ne olduğunu anlamaya çalışarak birkaç saniye yattı. Sonunda ayağa kalkmayı başardı. Patikanın diğer tarafında yüz üstü yere uzanmış, gözleri kapalı kız kardeşine bakarak “Ellie” dedi.</p>

  <p>“Ellie!” Benjy, şimdi, yarı yürüyerek, yarı sürüklenerek ilerlerken bağırıyordu. Ellie’yi omuzlarından tutarak hafifçe sarstı. Ellie’nin gözleri açılmadı. Alnında, sağ gözüne yakın bir yerde, daha şimdiden portakal büyüklüğünde bir şiş vardı.</p>

  <p>Benjy yüksek bir sesle, “Ben şimdi ne yapacağım?” dedi. Bir yanık kokusu aldı ve aynı anda ağaçlara baktı. Yangının rüzgârın da yardımıyla daldan dala atladığını gördü. Başka bir yıldırım daha düştü ve yine gök gürültüsü. Önünde, Ellie ve Benjy’nin gitmekte olduğu yolun sonuna doğru, Benjy yolun iki tarafındaki ağaçları sarmaya başlayan yangını gördü. Paniğe kapılmaya başladı.</p>

  <p>Kız kardeşini kolları arasına alarak yanaklarını hafifçe tokatladı. “Ellie,” dedi. “Lütfen, lütfen uyan.” Ellie kımıldamadı bile. Çevresindeki yangın hızla genişliyordu. Az sonra armanın bu bölgesi bir cehenneme dönecekti.</p>

  <p>Benjy dehşete kapılmıştı. Ellie’yi kaldırmaya çalıştı, fakat bunu yapmaya çalışırken tökezleyerek düştü. “Hayır, hayır, hayır,” diye bağırdı, tekrar ayağa kalkarak Ellie’yi omuzlarına almak için eğildi. Duman gittikçe yoğunlaşıyordu. Ellie’yi omuzlarına almış olan Benjy, yavaş yavaş yürüyerek yangından uzaklaşmaya başladı.</p>

  <p>Çayırlığa ulaştığı zaman tükenmişti. Ellie’yi yavaşça beton masalardan birinin üstüne yatırdı. Yangın çayırın kuzey tarafında kontrolden çıkıyordu. “Şimdi ne yapacağım?” dedi kendine yüksek sesle. Gözleri Ellie’nin gömlek cebinden dışarı çıkmış olan haritaya takıldı. Bu bana yardımcı olabilir. Haritayı alarak baktı. İlk anda hiçbir şey anlamadı ve tekrar paniğe kapılmaya başladı.</p>

  <p>Annesinin yatıştırıcı bir tonda<i>, Sakin ol Benjy,</i> diyen sesini duydu. <i>Biraz zor, ama başarabilirsin. Haritalar çok önemlidir. Bize nereye gideceğimizi söylerler… Şimdi, ilk iş haritayı, onu okuyabileceğin bir şekilde tutmaktır. İşte gördün mü? Şimdi oldu. Genellikle yukarıdaki bölgeye kuzey denir. Güzel. Bu Sherwood Ormanı’nın bir haritası…</i></p>

  <p>Benjy harflerin hepsi düzgün bir şekil alıncaya kadar, haritayı ellerinde çevirdi. Şimşekler ve gök gürültüleri devam ediyordu. Rüzgârdaki ani bir değişiklik dumanı ciğerlerine çekmesine neden oldu ve öksürdü. Haritadaki kelimeleri okumaya çalıştı.</p>

  <p>Annesinin sesini yeniden duydu. <i>Eğer ilk anda kelimeyi okuyamazsan, her harfi tek tek alarak seslendir, çok yavaşça. Sonra tüm sesleri, senin için bir anlamı oluncaya kadar, bir arada tekrarla.</i></p>

  <p>Benjy masada yatan Ellie’ye baktı. “Uyan, ah lütfen uyan Ellie,” dedi. “Yardımına ihtiyacım var.” Ama Ellie hâlâ kımıldamıyordu.</p>

  <p>Haritaya eğilerek dikkatini toplamaya çalıştı. Kararlı bir özenle, haritadaki tüm harfleri tekrar tekrar yineleyerek, üstünde bulunduğu çayırın, haritadaki yeşil leke olduğuna karar verdi. <i>Beyaz çizgiler patikalar,</i> dedi kendine. Yeşil kısımdan ayrılan üç beyaz çizgi var.</p>

  <p>Benjy haritadan başını kaldırıp çayırdan ayrılan üç patikayı da sayınca kendisine sonra sert bir rüzgâr kızgın külleri çayır boyunca taşıyarak güney tarafındaki ağaçların da tutuşmasına neden oldu. Benjy hızlı davrandı. <i>Gitmeliyim,</i> dedi ve Ellie’yi yeniden omzuna aldı.</p>

  <p>Ana yangının haritanın kuzey tarafında, Hakone kasabasına doğru olduğunu biliyordu. Benjy tekrar elindeki kâğıda baktı. <i>O halde, alt kısımdaki beyaz çizgilerde olmalıyım.</i></p>

  <p>Genç adam patika boyunca zorlukla ilerlerken, başının çok yıkanlarında bir ağaç birden ateş aldı. Kız kardeşi omzunda ve hayat kurtaran harita da sağ elindeydi. Benjy her on adımda bir, haritaya bakmak ve hâlâ doğru yönde olduğunu kontrol etmek için durdu. Sonunda ana yol kavşaklarından birine geldiği zaman, Benjy, Ellie’yi hafifçe yere bırakarak, haritadaki beyaz çizgileri parmağıyla izledi. Bir dakika sonra yüzünde kocaman bir gülümsemeyle kardeşini yeniden omzuna aldı ve Pasitano’ya giden yolda ilerlemeye başladı. Şimşek bir kez daha çaktı, gök gürledi ve Sherwood Ormanı’na bardaktan boşanırcasına yağmur yağmaya başladı.</p>
</body>
</html>