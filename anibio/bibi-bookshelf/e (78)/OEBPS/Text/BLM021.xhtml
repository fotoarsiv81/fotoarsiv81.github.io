<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/mandos.css" type="text/css" rel="stylesheet"/>
</head>

<body>
  <h2>8</h2>

  <p>Simone yumuşak bir gülümsemeyle, “Günaydın,” dedi. Michael’la birlikte el ele içeri girdiklerinde, ailenin diğer üyeleri masaya oturmuş kahvaltı ediyorlardı.</p>

  <p>“Gü-naydın,” diye Benjy yanıtladı. Ağzı tereyağlı tost ve reçelle doluydu. Oturduğu yerden kalkarak yavaşça masanın çevresini dolandı ve sevgili kız kardeşini kucakladı.</p>

  <p>Patrick tam arkasındaydı. “Bugün bana matematikte yardım edecek misin?” diye sordu Simone’a. “Geri gittiğimize göre, annem artık derslerimi ciddiye almam gerektiğini söylüyor.”</p>

  <p>Çocuklar yerlerine döndükten sonra Richard ve Simone masaya oturdular. Simone kahve kabına uzandı. Bir konuda annesine çok benziyordu. Sabahları kahvesini içmeden pek rahat davranamıyordu.</p>

  <p>Katie her zamanki alaycı tavrıyla, “Eh, sonunda balayı bitti mi?” dedi. “Ne de olsa, üç gece ve iki gün. Herhalde veri tabanındaki tüm klasik müzik parçalarını dinlemişsinizdir.”</p>

  <p>Michael rahatça güldü ve Simone’a sıcak bir gülümsemeyle bakarken, “Evet, Katie,” dedi. “Artık kapıdan RAHATSIZ ETMEYİN yazısını kaldırdık Herkesin yolculuk için toparlanmasında elimizden gelen yardımı yapmak istiyoruz.”</p>

  <p>Uzun süre baş başa kaldıktan sonra, Michael ve kızının ikisini de çok rahat görmekten memnun olan Nicole, “Aslında oldukça iyi durumdayız,” dedi. <i>Kaygım boşunaymış,</i> diye hızla düşündü. <i>Bazı yönlerden Simone benden daha olgun.</i></p>

  <p>“Kartal’ın dönüş yolculuğumuzla ilgili olarak, bize daha fazla ayrıntı vermesini dilerdim,” diye Richard yakındı. “Bize, ne yolculuğun ne kadar süreceğini, bütün yol boyunca uyuyup uymayacağımızı, ne de kesin herhangi bir şey söylemiyor.”</p>

  <p>“Kesin olarak bilmediğini söylüyor,” diye Nicole kocasına hatırlattı, “Birçok farklı senaryoyla sonuçlanabilecek bir sürü ‘kontrol dışı’ değişken var.”</p>

  <p>“Her zaman ona inanıyorsun,” diye Richard karşı çıktı. “Sen en çok güvenen…”</p>

  <p>Kapının zili konuşmalarını kesti. Katie kapıya gitti ve birkaç saniye sonra Kartal’la birlikte döndü. “Kahvaltınızı bozmadığımı umarım,” diye kuş-adam özür diledi. “Fakat bugün yapacak çok işimiz var. Mrs. Wakefield’in benimle gelmesi gerekiyor.”</p>

  <p>Nicole kahvesinin son yudumunu içtikten sonra merakla Kartala bakarak, “Yalnız mı?” diye sordu. İçinde belirmekte olan hafif bir korkunun farkındaydı. Düğüm’de geçirdikleri on altı aylık süre içinde, hiçbir zaman dairelerinden tek başına Kartal’ın yanında gitmemişti.</p>

  <p>“Evet,” diye yanıtladı Kartal. “Benimle yalnız geliyorsunuz. Sadece sizin yerine getirebileceğiniz özel bir görev var.”</p>

  <p>“Hazırlanmak için on dakika verebilir misiniz?”</p>

  <p>“Elbette,” dedi Kartal.</p>

  <p>Nicole’ün odada olmadığı süre içinde Richard, Kartal’ı soru yağmuruna tuttu. Bir noktada, “Tamam,” dedi Richard. “Anladığıma göre bu deneylerin sonuçlarından, artık bizim tüm hızlanma ve yavaşlama dönemlerinde güven içinde uyuyacağımızdan eminsiniz. Peki ya normal gidiş sırasında? Uyanık mı, yoksa uykuda mı olacağız?”</p>

  <p>“Çoğunlukla uykuda,” diye Kartal yanıtladı. “Çünkü bu sayede hem yaşlanmanızı geciktirebilir, hem de sağlığınızı koruyabiliriz. Fakat çizelgede bir sürü belirsizlik var. Yol boyunca sizi birkaç kez uyandırmamız gerekebilir.”</p>

  <p>“Bunu neden bize daha önce söylemediniz?”</p>

  <p>“Çünkü henüz karar verilmemişti. Görevinizle ilgili senaryo çok karmaşık ve temel çizgileriyle ilgili plan daha yeni belirlendi.”</p>

  <p>“Benim yaşlanma sürecimin ‘geciktirilmesi’ni istemiyorum,” dedi Katie. “Dünya’dan gelen diğer insanlarla karşılaştığımız zaman, yetişkin bir kadın olmak istiyorum.”</p>

  <p>Kartal, Katie’ye “Annen ve babana dün anlattığım gibi,” dedi, “sen ve ailen uykuda olduğunuz sürece, yaşlanma sürecini yavaşlatmamız önemli. Çünkü güneş sisteminize ne zaman döneceğinizi bilmiyoruz. Örneğin, elli yıl uyumanız gerekirse …”</p>

  <p>“Neee?” diye Richard hayret ve dehşet içinde Kartal’ın sözünü kesti. “Elli yıldan bahseden kim? Buraya on iki veya on üç yılda geldik. Neden bizim…”</p>

  <p>Yüzünde korkulu bir ifade beliren Katie, “Annemden de yaşlı olacağım,” dedi.</p>

  <p>Nicole yandaki odadan geldi. “Bu elli yıl hikâyesi de nedir? Neden bu kadar uzun sürüyor? Önce başka bir yere mi uğrayacağız?”</p>

  <p>“Bu belli,” dedi Richard. Kızgındı. “Biz ‘ayırma’ kararını vermeden önce neden bu bize söylenmedi? Daha farklı bir şey yapabilirdik… Tanrım, eğer elli yıl sürerse Nicole ve ben yüz yaşında olacağız.”</p>

  <p>Kartal duygusuz bir sesle, “Hayır, olmayacaksınız,” dedi. ‘“Ertelendiğiniz’ süre içinde sizin ve Mrs. Wakefield’in, her beş ya da altı senede, bir yıl yaşlanacağınızı hesapladık. Çocuklara gelince, bu oran büyümeleri tamamlanıncaya kadar, iki yıla karşı bir yıl olacak. Büyüme hormonlarını çok fazla kurcalamaktan çekiniyoruz. Ayrıca, elli yıl, insan bir mühendisin üç sigma diye adlandırdığı üst sınırdır.”</p>

  <p>Yürüyüp tam Kartal’ın karşısına dikilen Katie, “Şimdi tümüyle aklım karıştı,” dedi. “Ailemin üyesi olmayan bir insanla karşılaştığım zaman kaç yaşında olacağım?”</p>

  <p>“Bu soruyu kesin olarak yanıtlayamam, çünkü bazı istatistiksel belirsizlikler işe karışıyor,” diye yabancı iş arkadaşları yanıtladı. “Fakat senin vücudun, yirmili yaşlarının ortalarında olması gereken bir gelişmeye eşit olacak. En azından bu en uygun yanıt.” Kartal, Nicole’e döndü, “Şimdilik bütün söyleyeceklerim bu kadar. Annenizle bir işim var. Akşam yemeğinden önce geri dönmeliyiz.”</p>

  <p>“Her zamanki gibi,” diye Richard homurdandı, “bize hemen hemen hiçbir şey söylenmedi. Bazen, keşke bu kadar işbirliği yapmasaydık, diye düşünüyorum.”</p>

  <p>Nicole’le birlikte odayı terk ederlerken Kartal, “Daha zorlu olabilirdiniz,” diye fikrini söyledi, “ve aslında, sizin gözlem verilerinizden yaptığımız tahminlere göre, aldığımız yardımdan daha azı bekleniyordu. Sonuçta, gene de önemli bir değişiklik olmazdı. Böylesi sizin için daha keyifli oldu.”</p>

  <p>“Hoşça kalın,” dedi Nicole.</p>

  <p>Benjy kapı kapandıktan sonra annesinin arkasından elini sallarken, “Gü-le gü-le” dedi.</p>

  <div>
    <br/>
  </div>

  <p>Uzun bir belgeydi. Nicole, tüm metni yüksek sesle okumasının en azından on, belki on beş dakika süreceğini hesapladı.</p>

  <p>“Okumayı bitiriyor musun?” diye Kartal yeniden sordu. “Sizin deyiminizle çekime bir an önce başlamak istiyoruz.”</p>

  <p>Nicole, “Ben bitirdikten sonra bu videoya ne olacak bana yeniden açıkla,” dedi.</p>

  <p>“Sizlerin, güneş sistemine ulaşmanızdan birkaç yıl önce Dünya’ya yayınlayacağız. Bu türdeşiniz insanlara da yanıt vermek için yeterli zaman sağlayacak.”</p>

  <p>“Mesajı almış olduklarını nereden bileceksiniz?”</p>

  <p>“Aldıklarını belirten basit bir sinyal vermelerini isteyeceğiz.”</p>

  <p>“Ya bu sinyali hiçbir zaman almazsanız ne olacak?”</p>

  <p>“Yedek planlar da bu gibi durumlar için yapılır.”</p>

  <p>Nicole’ün mesajı okuma konusunda ciddi kuşkuları vardı. Belgeyi Richard ve Michael’la tartışmak için biraz zamanı olup olmadığını sordu.</p>

  <p>“Seni kaygılandıran nedir?” diye Kartal sordu.</p>

  <p>“Her şey,” diye Nicole yanıtladı. “Bana, bu doğru değilmiş gibi geliyor. Kendimi sanki ilerideki amaçlarınız için kullanılıyormuş gibi hissediyorum -ve amacınızın ne olduğunu da kesin olarak bilmediğimden, insan ırkına ihanet etmiş olmaktan korkuyorum</p>

  <p>Kartal, Nicole’e bir bardak su getirerek, yabancı stüdyoda onun yanına oturdu. “‘Buna mantıksal yönden bakalım,” dedi Kartal. “Size, ana amacımızın galaksideki uzay gezgini türlerle ilgili olarak ayrıntılı bilgi toplamak olduğunu açıkça anlatmıştık. Değil mi?”</p>

  <p>Nicole onayladı.</p>

  <p>“Ayrıca, Rama’nın içinde iki bin Dünyalıyı barındıracak bir yaşam bölgesi inşa edip, seni ve aileni, gözlem amaçlı bir yolculuk için onları karşılamaya gönderiyoruz. Bu videoyla yapmakta olduğun şey, bizim yolda olduğumuz ve türünüzün iki bin üyesinin, kültürünüzün simgesi olan eserlerle birlikte, bizimle Mars yörüngesinde buluşmaları gerektiğini bildirmek oluyor. Bunun neresi yanlış olabilir?”</p>

  <p>Nicole Kartal’ın ona verdiği elektronik not defterini işaret ederek, “Belgenin metni,” diye itiraz etti, “tümüyle belirsiz. Örneğin, ileride bu insanların sonunun ne olacağından hiç bahsetmiyorum -sadece, bir tür yolculukta, ‘bakılacakları’ ve ‘gözlemlenecekleri’ni söylüyorum. Ayrıca insanların neden inceleneceklerinden veya Düğüm ve onu kontrol eden zekâdan hiç bahis yok. Bunlara ek olarak, bu metnin havası kesinlikle tehdit edici. Dünya’daki bu yayını alan insanlara, eğer bir insan grubu, Rama’yla Mars yörüngesinde buluşmadığı takdirde, uzay aracının Dünya’ya yaklaşarak ‘örneklerini daha az düzenli bir yolla ele geçireceği’nden söz ediyorum. Bu kesinlikle düşmanca bir ifade.”</p>

  <p>“Eğer istiyorsan, amacını değiştirmediğin sürece, kelimeleri düzeltebilirsin,” diye Kartal yanıtladı. “Fakat bu tür iletişimde oldukça deneyimli olduğumuzu sana söylemeliyim. Sizinkine benzeyen türlerde, mesaj çok ayrıntılı olmadıkça daha başarılı olduk.”</p>

  <p>“Fakat neden bu belgeyi daireye götürmeme izin vermiyorsun? Bunu Richard ve Michael ile tartışırdım ve ifadeyi birlikte yumuşatarak düzeltirdik.”</p>

  <p>“Çünkü video bugün senin tarafından hazırlanmalı,” diye Kartal inatçı bir ifadeyle yanıtladı. “Metinde değişiklikleri tartışmaya açığız ve gerekli olduğu sürece seninle birlikte çalışacağız. Fakat ailenin yanına dönmeden önce çekim bitmeli.”</p>

  <p>Ses dostça bir tondaydı, fakat anlamı kesinlikle açıktı. <i>Seçme şansım yok</i>, diye Nicole düşündü. <i>Videoyu yapmam emrediliyor.</i> Birkaç saniye, yanında oturmakta olan garip yaratığı inceledi. Öfkesinin arttığını hissederken, <i>Bu Kartal sadece bir makine,</i> diye Nicole söylendi<i>. Programlanmış emirleri yerine getiriyor… Tartışmam onunla değil.</i></p>

  <p>Birden, kendini bile şaşırtarak, “Hayır,” dedi, başını salladı, “yapmayacağım.”</p>

  <p>Kartal, Nicole’ün bu yanıtı için hazırlıklı değildi. Uzun bir sessizlik oldu. Duygusal bir çalkalanma içinde olmasına karşın, Nicole yanındaki yaratığa hayran olmuştu. <i>Şimdi içinde neler oluyor?</i> diye merak etti. <i>Acaba onun beyin karşılığı organına, karmaşık yeni mantık halkaları mı ekleniyor. Yoksa acaba başka bir yerden emirler mi alıyor?</i></p>

  <p>Sonunda Kartal ayağa kalkarak, “Eh,” dedi, “bu oldukça büyük bir sürpriz… Videoyu yapmayı reddedeceğinizi hiç düşünmemiştik.”</p>

  <p>“O zaman söylemekte olduğum şeylere dikkat etmişsiniz demektir… Senin veya sana emir veren şeyin beni kullanmakta olduğunuzu… ve amaçlı olarak bana çok az bilgi verdiğinizi hissediyorum…</p>

  <p>Eğer benden sizin için bir şeyler yapmamı istiyorsanız, o zaman hiç olmazsa somlarımdan bazıları yanıtlanmak.”</p>

  <p>“Tam olarak bilmek istediğin şey nedir?”</p>

  <p>Nicole hayal kırıklığını belli ederek, “Size daha önce de söyledim,” dedi. “Burada gerçekten ne gibi kahrolası işler dönüyor? Siz kimsiniz veya nesiniz? Neden bizi gözlemlemek istiyorsunuz…? Ve bunlar konuşulurken bir de burada neden ‘üreyebilen bir çift’ bırakmaya zorlandığımızı da açıklar mısınız? Ailemi bölme fikrinden hiç hoşlanmamıştım- işin başlangıcında daha güçlü biçimde itiraz etmeliydim. Eğer teknolojiniz bu harikulade Düğüm’ü yaratacak kadar mükemmel ise, neden bir insan yumurtası ve spermi alarak…”</p>

  <p>“Sakin olun Mrs. Wakefield,” dedi Kartal. “Sizi daha önce hiç böyle heyecanlı görmemiştim. Sizi grubunuz içinde en soğukkanlı insan olarak sınıflandırmıştım.”</p>

  <p><i>Ve en uysalı diye de düşündüğüne bahse girerim,</i> diye düşündü Nicole ve kızgınlığının yatışmasını bekledi. <i>Şu tuhaf beynin içinde, bir yerlerde, verilen emirleri uysalca izleyeceğime ait nicel bir yargı bulunduğu kesin… Eh, bu kez sizi yanılttım.</i></p>

  <p>Birkaç saniye sonra Nicole, “Bakın Bay Kartal,” dedi, “ben aptal değilim. Burada kontrolün kimde olduğunu biliyorum. Sadece, biz insanların biraz daha saygı görmeyi hak ettiğin düşünüyorum. Sorularımız oldukça mantıklı.”</p>

  <p>“Ya sizi tatmin edecek biçimde sorularınızı yanıtlarsak?”</p>

  <p>Nicole, “Beni bir yıldan fazla bir süredir gözlüyorsunuz,” dedi ve gülümsedi. “Hiç tümüyle mantıksız oldum mu?”</p>

  <div>
    <br/>
  </div>

  <p>Nicole sordu, “Nereye gidiyoruz?”</p>

  <p>“Kısa bir tur yapacağız,” diye Kartal yanıtladı. “Belki de bu, kararsızlığınızı gidermek için en iyi yol olabilir.”</p>

  <p>Bindikleri tuhaf taşıt Kartal ve Nicole’ün tam sığacağı kadar küçük ve küreseldi. Ön yarım küresi tümüyle saydamdı. Yabancı kuş-adamın oturduğu taraftaki pencerenin arkasında küçük bir kontrol paneli vardı. Uçuş boyunca, Kartal ara sıra panele dokundu, fakat çoğu kez araç kendi başına işliyor gibiydi.</p>

  <p>İçine oturmalarından birkaç saniye sonra, küre hızla uzun bir koridora ve sonra büyük ikili kapılar dizisinden geçerek kesin bir karanlığa daldı. Nicole nefesini tuttu. Kendini boşlukta yüzüyormuş gibi hissediyordu.</p>

  <p>Nicole boş yere herhangi bir şey görmeye çabalarken, Kartal, “Düğüm’ün üç küresel modülünün her birinin içi boştur,” dedi. ‘‘Şimdi Yaşama Modülü’nün çekirdeğine giden koridora girmiş bulunuyoruz.”</p>

  <p>Yaklaşık bir dakika kadar sonra, küçük araçlarının önünde bazı uzak ışıklar belirdi. Kısa bir süre sonra da, araç siyah geçitten çıkarak, muazzam ve içi boş çekirdeğe girdi. Küre, Nicole’de sanki boşluğa uçuyormuş gibi yönünü şaşırtacak şekilde takla atarak, herhalde Yaşama Modülü’nün ana gövdesi olan bir sürü ışıktan uzaklaştı.</p>

  <p>“Hem geçici hem kalıcı misafir türlerimizin yaptıkları her şeyi izleriz,” dedi Kartal. “Kuşkulandığın gibi, dairenizde yüzlerce gözlem aygıtı var. Ayrıca tüm duvarlarınız da tek yönlü ayna -böylece, bu çekirdek bölgesinden, davranışlarınızı daha geniş bir görüş açısından izleyebiliyoruz.”</p>

  <p>Nicole, Düğüm’ün harikalarına oldukça alışmıştı, fakat çevresindeki yeni görüntüler hâlâ sersemleticiydi. Düzinelerce, belki de yüzlerce kırpışan ışık, çekirdeğin muazzam karanlığında dolanıyorlardı. Tıpkı karanlık bir yaz gecesinde, bir arada dolaşan ateş böceklerine benziyorlardı. Işıkların bazıları duvarın kenarında süzülüyor, diğerleriyse yavaşça boşlukta ilerliyorlardı. Bir kısmı o kadar uzaktaydı ki, yerlerinden kımıldamıyormuş gibi görünüyorlardı.</p>

  <p>Kartal tam karşılarında, uzakta parlayan yoğun ışık kümesini işaret ederek, “Aynı zamanda burada ana bakım merkezimiz de bulunuyor,” dedi. “Herhangi bir mühendislik sorunuyla veya başka tür bir sorunla karşılaşıldığında, modülün her parçasına bu çekirdekten kolayca ulaşılabiliyor.”</p>

  <p>Nicole pencereyi tıkırdatarak, “Orada neler oluyor?” dedi. Birkaç yüz kilometre sağlarında, bir araç grubu Yaşama Modülü’nün aydınlatılmış büyük bir bölümüne yanaşmışlardı.</p>

  <p>“O, en gelişmiş aygıtlarımızla uzaktan yapılan özel bir gözlem toplantısı,” diye Kartal yanıtladı. “Bu özel daireler, galaksinin bu bölgesinde hiç rastlanmamış, olağanüstü özelliklere sahip bir türü barındırıyor. Bireylerinin çoğu ölüyor ve nedenini anlayamıyoruz. Onları kurtarmanın bir yolunu bulmaya çalışıyoruz.”</p>

  <p>“Demek işler her zaman planladığınız gibi gitmiyor?”</p>

  <p>“Hayır,” dedi Kartal. Yansıyan ışıkta yaratık gülümsüyor gibi görünüyordu. “Bu nedenle, bu kadar çok acil durum planı yapıyoruz.”</p>

  <p>Nicole birden sordu, “Eğer insanlar Rama’yla buluşmaya gelmezlerse ne yapacaksınız?”</p>

  <p>“Aynı amaca ulaşmak için değişik yöntemlerimiz var,” diye Kartal belirsizce yanıtladı.</p>

  <p>Araç karanlıktaki dümdüz yolunda hızlandı. Az sonra, onlarınkine benzeyen, fakat biraz daha büyükçe, başka bir araç sollarından yaklaştı. “Gelişme düzeyleri yaklaşık olarak sizinkine eşit olan başka bir türün üyelerinden biriyle tanışmak ister misin?” dedi Kartal. Kontrol paneline dokundu ve araçlarının içi yumuşak bir ışıkla aydınlandı.</p>

  <p>Nicole daha yanıtlayamadan, ikinci araç yanlarına gelmişti. Onun da ön tarafı saydam bir yarım küreydi. Bu aracın içi, renksiz bir sıvıyla doluydu ve içinde iki yaratık yüzüyordu. Pelerin takmış yılan balıklarına benziyorlar ve sıvının içinde dalgalanarak yüzüyorlardı. Nicole yaratıkların üç metre uzunluğunda ve yirmi santimetre kalınlığında olduklarını tahmin etti. Hareket ettikleri sırada açılan siyah pelerin de, en geniş halinde bir metre kadardı.</p>

  <p>“Sağındaki renksiz olanı,” dedi Kartal, “yapay bir zekâ sistemidir. Suda yaşayan türlere ev sahipliği göreviyle, benim oynadığım rolün benzerini yapıyor. Diğer varlıksa başka bir dünyadan bir uzay gezgini.”</p>

  <p>Nicole yaratığa baktı. Pelerinini, hafifçe yeşil olan vücudunun çevresine sıkıca sarmış, sıvının içinde neredeyse hareketsiz bir şekilde oturuyordu. Yaratık, vücudunun iki ucu da Nicole’e doğru dönük kalacak şekilde at nalı biçimine girdi. İki ucunun birinden hava kabarcıkları fırladı.</p>

  <p>Kartal, “Merhaba ve vay canına, ilgileniyor musun, diyor,” dedi.</p>

  <p>Nicole gözlerini garip varlıktan ayıramadan, “Bunu nereden biliyorsun?” dedi. Biri parlak kırmızı, diğeri gri olan iki ucu, şimdi birbirlerine sarılmış ve aracın penceresine bastırıyorlardı.</p>

  <p>“Diğer araçtaki meslektaşım tercüme edip bana iletiyor… Yanıt vermek ister misin?”</p>

  <p>Nicole’ün kafası bomboştu. Gözleri yaratığın uçlarındaki olağandışı kıvrımlara ve yumrulara odaklanmış bakarken, <i>Ne söylemeliyim?</i> diye düşündü. Yaratığın her ucunda, kırmızı “yüz”ündeki bir çift beyaz yarık dâhil, yarım düzine ayrı organ vardı. Renklerinin hiçbiri, Nicole’ün Dünya’da görmüş olduklarına benzemiyordu. Nicole, Richard, Michael ve kendisinin, eğer zekâ sahibi bir dünyadışı yaratıkla karşılıklı iletişim kurabildikleri takdirde, ona soracakları soruların neler olacağı hakkındaki çeşitli konuşmalarını hatırlayarak, yaratığı sessizce izledi. Fakat böyle bir durumu hayal bile etmemiştik, diye Nicole düşündü.</p>

  <p>Karşısındaki pencerede başka hava kabarcıkları sel gibi aktı. “Ana gezegenimiz beş milyar yıl önce oluştu,” dedi Kartal tercüme ederek. “İkiz yıldızımız bir milyar yıl sonra dengeli hale geldi. Sistemimizde, ikisinde bazı hayat türlerinin geliştiği, on dört gezegen bulunuyor. Bizim su gezegenimizde üç akıllı tür var, fakat tek uzay gezgini biziz. Uzay araştırmalarımıza iki bin yıldan biraz önce başladık.”</p>

  <p>Nicole artık sessizliğinden utanmaya başlamıştı. “Merhaba… Merhaba,” dedi duraksayarak. “Sizinle tanışmak büyük bir zevk… Bizim türümüz sadece üç yüz yıldır uzay gezgini. Bizler, üçte ikisi sularla kaplı bir gezegende yaşayan, çok yüksek düzeyde zekâ sahibi tek organizmayız. Isı ve ışığımız tek ve istikrarlı sarı bir yıldızdan geliyor. Evrimimiz, üç ya da dört milyar yıl önce, suda başladı, fakat şimdi karada yaşıyoruz…”</p>

  <p>Nicole sustu. Diğer yaratık, iki ucu hâlâ birbirine dolaşık durumda, fiziksel yapısını Nicole’ün daha iyi görebilmesi için, şimdi vücudunu cama yapıştırmıştı. Nicole anladı, pencerenin yanında ayağa kalkarak yavaşça çevresinde döndü. Sonra parmaklarını oynatarak kollarını kaldırdı. Bir sürü hava kabarcığı daha yükseldi.</p>

  <p>Birkaç saniye sonra Kartal tercüme etti. “Başka bir şekilde oluşan türünüz de var mı?”</p>

  <p>“Anlayamadım,” diye yanıtladı Nicole. Diğer küredeki Düğüm konuğu, mesajını vücut hareketleri ve hava kabarcıklarıyla yineledi.</p>

  <p>“Bizim iki türümüz var,” diye yaratık açıkladı. “Benim çocuklarımın sizinkilerden pek farklı olmayan çıkıntıları olacak ve çoğunlukla okyanus diplerinde yaşayarak, evlerimizi, fabrikalarımızı ve uzay gemilerimizi inşa edecek. Sonra onlar, bana benzeyen bir sonraki nesli üretecekler.”</p>

  <p>“Hayır, hayır,” diye Nicole sonunda yanıtladı. “Bizim bir tek türümüz var. Çocuklarımız her zaman annelerine benzerler.”</p>

  <p>Konuşma beş dakika daha devam etti. İki uzay gezgini daha çok biyoloji üzerinde konuştular. Yaratık, insanların, çok geniş bir ısı yayılımı içinde, başarıyla yaşamlarını sürdürebilmelerinden özellikle çok etkilendi. Ve Nicole’e, kendi türünün üyelerinin, onları çevreleyen sıvının sıcaklığının çok dar olan ısı yayılım alanı dışına çıktığı takdirde yaşamlarını sürdüremeyeceklerini anlattı.</p>

  <p>Nicole, yaratığın tarif ettiği, yüzeyinin hemen hemen tümü fotosentetik organizmalardan oluşan bir battaniyeyle kaplı bir su gezegenine hayran oldu. Pelerinli yılan balıkları, veya her neyseler, bu yüzlerce değişik organizmanın tam altındaki bölgelerde yaşıyorlar ve fotosentezlerini hemen hemen her şey için kullanıyorlardı -yiyecek, inşaat malzemesi ve hatta üreme kolaylıkları için bile.</p>

  <p>Sonunda Kartal, Nicole’e ayrılma zamanlarının geldiğini söyledi. Nicole, hâlâ pencereye yapışık olan yaratığa el salladı. O da yanıt olarak son bir hava kabarcığı yığını salarak uçlarını çözdü. Birkaç saniye sonra iki aracın arası yüzlerce metre açılmıştı.</p>

  <p>Hareket halindeki kürenin içi gene karanlıktı. Kartal sessizdi. Nicole coşku içindeydi. Zihni hâlâ hızla çalışıyor ve çok kısa bir süre için karşılaşmış olduğu yaratığa sorular hazırlıyordu. <i>Aileniz var mı?</i> diye düşündü<i>. Eğer varsa, bu farklı yaratıklar nasıl birlikte yaşıyorlar? Çocuklarınız olan dipte yaşayanlarla haberleşiyor musunuz?</i></p>

  <p>Nicole’ün bilinç akımını başka tür sorular kesti ve birden kendisini hafifçe düş kırıklığına uğramış hissetti. <i>Çok fazla nesnel ve çok bilimseldim</i>, diye düşündü. <i>Ona Tanrı’yı, ölümden sonra yaşamı, hatta ahlakı sormalıydım.</i></p>

  <p>Nicole, tartışılmış olan konulardan tatmin olmadığını anlattıktan birkaç saniye sonra, “Sizin deyiminizle felsefi bir tartışma yapmanız aslında imkânsızdı,” dedi Kartal. “Böyle bir fikir alışverişi için kesinlikle ortak bir zemininiz yok. İkiniz de birbiri hakkında bazı temel gerçekleri öğrenmeden, değerler veya başka anlamlı konuları konuşabilmek için başvuracağınız bir kaynak olamaz.”</p>

  <p><i>Gene de</i>, diye Nicole düşündü, <i>deneyebilirdim. Kim bilir? O at nalı biçimli yaratığın bazı yanıtları olabilirdi.</i></p>

  <p>Nicole, daldığı düşüncelerden duyduğu insan seslerinin sarsıntısıyla ayrıldı. Soran bir ifadeyle Kartal’a bakınca, küre tam olarak çevresinde döndü ve Nicole, kendi yaşam bölgelerinden sadece birkaç metre ötede, havada durduklarını gördü.</p>

  <p>Michael ve Simone’un paylaştıkları yatak odasında bir ışık yandı. Nicole kızının, birkaç günlük kocasına, “Bu Benjy mi?” diye fısıldadığını duydu.</p>

  <p>“Sanırım,” dedi Michael.</p>

  <p>Nicole, sessizce Simone’un yataktan kalkmasını, sabahlığını giyip, koridora yürümesini izledi. Simone oturma odasının elektrik düğmesini çevirdiği zaman, özürlü kardeşinin kanepede kıvrılıp yatmış olduğunu gördü.</p>

  <p>“Burada ne arıyorsun, Benjy?” diye Simone tatlılıkla sordu. “Yatağında olmalıydın -saat çok, çok geç.” Kardeşinin kaygılı yüzünü okşadı.</p>

  <p>“Uyuyamadım,” diye Benjy çaba harcayarak yanıtladı. “An-nemi merak edi-yordum.”</p>

  <p>Simone yatıştırıcı bir şekilde, “Yakında evde olacak,” dedi, “yakında evde olacak.”</p>

  <p>Nicole, üzüntüden boğazının tıkandığını hissetti ve gözleri sulandı. Kartal’a baktı, sonra önündeki aydınlık daireye ve son olarak da, başının üstünden görünen uzaktaki ateşböceği araçlara. Derin bir nefes aldı. “Tamam,” dedi yavaşça, “videoyu yapmaya hazırım.”</p>

  <div>
    <br/>
  </div>

  <p>“Kıskandım,” dedi Richard. “Gerçekten. O yaratıkla bir konuşma yapabilmek için seve seve kollarımı verirdim.”</p>

  <p>“Şaşırtıcıydı,” dedi Nicole. “Şimdi bile, bunun gerçek olduğuna inanamıyorum… Şaşırtıcı olan başka bir şey de, sanki Kartal, her şeye nasıl tepki vereceğimi biliyordu.”</p>

  <p>“Sadece tahmin ediyordu. Seninle olan sorununu bu kadar kolay halledeceğini sandığını pek sanmıyorum. Onun, üreyen çifte olan ihtiyaçları hakkındaki sorunu bile yanıtlamasını sağlayamadın.”</p>

  <p>Nicole sanki kendini savunur gibi, “Evet, sağladım,” dedi. “Bana insan embriyolojisinin son derece şaşırtıcı karmaşıklıkta olduğunu, kendilerinin bile, bir dölütün olgunlaşıp gelişmesini izlemeden, annenin rolünü anlamalarının kesinlikle imkânsız olduğunu söyledi.”</p>

  <p>Richard hemen, “Üzgünüm, sevgilim,” dedi. “Sana gerçekten eline fırsat geçmiş olduğunu dolaylı olarak anlatmak istemi…”</p>

  <p>“Hiç olmazsa, benim itirazlarımı yanıtlamaya çalıştıklarını hissettim.” Nicole içini çekti. “Belki de kendimi kandırıyorum. Ne de olsa, sonuçta, tam planladıkları gibi videoyu yaptım.”</p>

  <p>Richard, Nicole’e sarıldı. “Söylediğim gibi, gerçekten başka seçeneğin yoktu, canım. Kendine karşı bu kadar katı olma.”</p>

  <p>Nicole, Richard’ı öperek yatağa oturdu. “Fakat ya bu verileri almalarının nedeni, etkili bir istilaya hazırlanmak, ya da buna benzer bir şey içinse?”</p>

  <p>“Bunları daha önce de konuşmuştuk,” diye Richard yanıtladı. “Teknolojik kapasiteleri o kadar yüksek ki, eğer amaçları buysa, Dünya’yı birkaç dakika içinde ele geçirebilirler. Kartal’ın kendisi, hedefleri istila veya boyun eğdirme olsaydı, bunu, ayrıntıları üstünde bu kadar durulmayan bir işlemle de başarabileceklerini belirtmişti.”</p>

  <p>Nicole gülümsemeyi başararak, “Şimdi karşısındakine güvenen hangimiz?” dedi.</p>

  <p>“Güvenmek değil bu, sadece gerçekçilik. İnsan türünün tüm zenginliğinin, Düğüm Zekası’nın öncelik sırası için önemli bir faktör olmadığından kesinlikle eminim. Senin de şu video kaydıyla bir suç işlemiş olduğun kaygısından artık kurtulmam istiyorum. Kartal haklı. Sen olsa olsa ‘ele geçirme işlemi’ni Dünyalılar için de kolaylaştırmış oldun.”</p>

  <p>Birkaç dakika sessiz kaldılar. Sonunda Nicole, “Sevgilim,” dedi, “doğruca Dünya’ya girmeyişimiz hakkında ne düşünüyorsun?”</p>

  <p>“Sanırım, önce başka bir yerde durmamız gerekiyor. Herhalde, projede bizimle aynı safhada olan başka bir türü alacağız.”</p>

  <p>“Onlar da Rama’daki öbür modülde mi yaşayacaklar?”</p>

  <p>“Ben öyle olacağını sanıyorum,” dedi Richard.</p>
</body>
</html>