<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/mandos.css" type="text/css" rel="stylesheet"/>
</head>

<body>
  <h2>5</h2>

  <p>Richard zaman kavramını yitirmişti. Ağ yaratığın içinde yaşadığı günler (yoksa haftalar mı?) boyunca, ara sıra yerini değiştirmişti. İlk uykularından birinde, ağ onun elbiselerini de çıkarmıştı. Richard şimdi, vücudunu saran ince ağ örgüsünün son derece güçlü desteğiyle sırt üstü yatıyordu.</p>

  <p>Zihni, artık nasıl hayatta kaldığını etkin bir şekilde düşünmüyordu. Bir şekilde, ne zaman acıktığını veya susadığını hissetse, ihtiyaçları hemen gideriliyordu. Çıkardığı atıklar birkaç dakikada yok oluyordu. Nefes almak, tümüyle canlı ağla sarılı olmasına karşın, kolaydı.</p>

  <p>Richard, bilinçli olduğu zamanların çoğunu, çevresindeki yaratığı incelemekle geçirdi. Eğer dikkatli bakarsa, minik nesnelerin devamlı hareket halinde olduklarını görebiliyordu. Çevresindeki ağın içindeki şekiller çok yavaş, fakat kesinlikle değişiyordu. Richard, görebildiği bir düğümün çizdiği yolu zihninden izledi. Bir yerde üç ayrı düğüm onun yakınlarına doğru gelerek başının önünde bir üçgen oluşturdular.</p>

  <p>Ağ, Richard’la düzenli etkileşim devreleri oluşturmuştu. Her defasında, on beş yirmi dakika boyunca binlerce ipliğini ona yapışık tutuyor ve sonra birkaç saat için onu tümüyle serbest bırakıyordu. Richard ağa bağlı olmadığı zamanlarda rüya görmeden uyuyordu. Eğer ağa bağlı olmadığı durumda uyanırsa, kendisini zayıf ve halsiz hissediyordu. Fakat iplikler yeniden çevresine dolanmaya başladığı zaman yenilenen bir enerjinin içinde kabardığını hissediyordu.</p>

  <p>Yaratık ağa bağlıyken gördüğü rüyalar hareketli ve canlıydı. Richard daha önceleri fazla rüya görmezdi ve Nicole’ün rüyalarıyla zihnini fazla oyalamasına da gülerdi. Fakat uykusundaki görüntüler gittikçe daha karmaşıklaşmaya, hatta bazı durumlarda daha tuhaflaşmaya başlayınca, Richard, Nicole’ün neden onlara bu kadar önem verdiğini anlamaya başladı. Bir gece rüyasında, kendisini gençlik yıllarında ve doğduğu Stradford-on-Avon’da, <i>Nasıl İsterseniz</i>’in temsilini izlerken gördü. Rosalind’i oynayan güzel sarışın kız, sahneden indi ve rüyasında kulağına fısıldayarak sordu.</p>

  <p>“Sen Richard Wakefield misin?”</p>

  <p>“Evet,” dedi Richard.</p>

  <p>Aktris Richard’ı öpmeye başladı. Önce yavaşça, sonra dilini ağzının içinde tahrik edici şekilde dolaştırarak daha da ihtirasla. Dayanılmaz bir arzunun içinde patladığını hisseden Richard hemen uyandı ve hem çıplaklığından, hem de ereksiyon oluşundan tuhaf bir utanç duydu. Nicole’den sık sık duyduğu bir cümleyi tekrarlayarak, <i>Şimdi bütün bunlar ne anlama geliyor?</i> diye merak etti.</p>

  <p>Tutsaklığının bir döneminde Richard’ın Nicole’le ilgili hatırladığı şeyler daha açık, daha net ayrıntılıydı. Richard, hiçbir başka etki olmadan, eğer zihnini yoğunlaştırırsa, Nicole’le yaptığı tüm konuşmaları, ayrıca Nicole’ün tümcelerini vurgulamak için kullandığı yüz ifadeleri gibi öyle ayrıntıları hatırlıyordu ki, bunlara oldukça şaşırıyordu. Ağın içindeki uzayan yalnızlığında, Richard kimsesizliğin acısını çekiyor, canlı anılar, sevgili karısını daha da fazla özlemesine neden oluyordu.</p>

  <p>Çocuklarla ilgili anıları da o derece keskindi. Hepsini de özlemişti, özellikle Katie’yi. Düğünden birkaç gün önce, bazı elbiselerini almak için eve geldiği zaman, o özel kızıyla yaptığı son konuşmasını hatırladı. Katie’nin morali bozuktu ve desteğe ihtiyacı vardı, fakat Richard ona yardım için hiçbir şey yapamamıştı. <i>Sadece ilişki kuramadık,</i> diye düşündü Richard. Katie’nin seksi genç kadın görüntüsü, New York’un meydanlarında koşuşturan on yaşındaki korkusuz küçük kıza dönüştü. İki resmin yan yana gelmesi, Richard’da derin bir kaybetme hissi uyandırdı. <i>Uyandıktan sonra, Katie’yle hiç rahat olamadım,</i> diye içini çekti. <i>Hâlâ küçük kızımı istiyordum.</i></p>

  <p>Nicole ve Katie’yle ilgili anılarının berraklığı nedeniyle, hafızasında olağanüstü bazı şeylerin oluştuğuna ikna olmuştu. Ayrıca 2174 ve 2190 arası her Dünya Kupası’nın çeyrek final, yarı final ve finallerinin kesin sonuçlarını hatırladığını keşfetti. Richard, gençliğinde, çılgın bir futbol hastası olarak, tüm bu yararsız bilgileri bilirdi. Ancak, Newton’un fırlatılmasından önceki yıllarda, beyni bir sürü yeni şeyle dolduğundan, arkadaşlarıyla yaptıkları futbol tartışmalarında en önemli Dünya kupası maçının katılımcılarını bile hatırlamakta genellikle zorluk çekerdi.</p>

  <p>Anılarındaki görsel şekiller keskinleşmeye devam ettikçe, Richard o görüntülerle ilgili duygularını da hatırladığını fark etti. Bu sanki aynı deneyimi yeniden yaşamak gibiydi. Uzun bir hatırlama döneminde, sadece sahnede ilk seyrettiği andan itibaren Saralı Tydings’e karşı duyduğu aşırı güçlü sevgi ve hayranlığı değil, fakat aynı zamanda kur dönemlerindeki heyecanı ve ilk aşk gecelerinin dizginlenemeyen tutkusunu da anımsamıştı. O zamanlar soluksuz kalmıştı ve şimdi, bunca yıl sonra, bir sinir ağına benzeyen yabancı bir yaratık tarafından sarılmış bir haldeyken bile, Richard’ın tepkisi aynı şekilde güçlüydü.</p>

  <p>Bir süre sonra, Richard’a sanki zihninde canlanan anılar üzerinde artık bir kontrolü yokmuş gibi gelmeye başladı. Başlangıçta, Nicole ve çocukları, hatta genç Sarah Tydings’le olan flörtünü, sadece kendisini mutlu etmek için düşünüyordu, ya da öyle olduğuna inanıyordu. Bir gün sesil<sup><a href="../Text/Notlar.xhtml#uAJgTdtinVkBP4yDBOtwWM4" id="uUuhrQunrXgrAJwLp9vcgf7" title="">[9]</a></sup> ağla yaptığı hayali konuşmalarından birinde, <i>Şimdi,</i> dedi, <i>belleğimi tazeledikten sonra -hangi amaçla olduğunu Tanrı bilir- onların hepsini okuyormuşsun gibi geliyor.</i></p>

  <p>Richard, saatler boyunca bu zorunlu bellek okumasından, özellikle, günlerinin devamlı neşe ve yeni bilgilerle canlandığı, yaşamının Cambridge ve Uzay Akademisi bölümünden çok hoşlanmıştı. Kuantum fiziği, Kambriyen patlaması, olasılıklar ve istatistik, hatta Almanca derslerinden çoktan unutulmuş sözcükler, ona yaşamındaki mutlulukların ne kadar çoğunun öğrenme heyecanından kaynaklandığını anımsattı. Bir başka özellikle doyurucu hatırlama sürecinde, zihni hızla oyundan oyuna geçerek, on ile on yedi yaşları arasında sahnede izlediği her Shakespeare oyununu dolaştı. Richard, sahnelerin montajını tamamladığı zaman, <i>İçindeki iyiyi dışarı çıkartmak için,</i> diye düşündü, <i>her insanın kendisine güç verecek bir kahramana ihtiyacı vardır. Benim kahramanım da kesinlikle William Shakespeare’di.</i></p>

  <p>Bazı anılar, özellikle çocukluğuyla ilgili olanlar, acı vericiydi. Bir tanesinde, Richard yeniden sekiz yaşındaydı ve aile yemek odasında, küçük masanın yanındaki sırada oturuyordu. Masadaki hava gergindi. Onlar sessiz bir şekilde akşam yemeklerini yerlerken, sarhoş ve dünyaya kızgın olan babası onlara öfkeyle bakıyordu. Richard istemeyerek çorbasından birazını döktü ve birkaç saniye sonra babasının elinin tersi hızla yanağına çarparak onu oturduğu sıradan, korku ve şokla titrediği odanın köşesine fırlattı. Bu anı yıllardır düşünmemiş olan Richard, sinir hastası ve küfürbaz babasının yanında olduğu zaman ne kadar çaresiz ve korkulu olduğunu hatırladı.</p>

  <p>Richard, bir gün birdenbire Rama II’deki uzun yolculuğunun ayrıntılarını hatırlamaya başladı ve güçlü bir baş ağrısı onu neredeyse körleştirdi. Kendisini tuhaf bir odada, üç veya dört tane sekiz bacaklı örümcek tarafından çevrilmiş durumda, yerde yatarken gördü. Düzinelerce sonda ve başka aygıt ona takılıyordu ve bir tür test uygulanmaktaydı.</p>

  <p>Richard acıyla kıvranıp anı resmini mahvederek, “Dur, dur,” diye bağırdı. “Baş ağrım beni öldürüyor.”</p>

  <p>Mucizevi bir şeklide, baş ağrısı azalmaya başladı ve Richard yeniden anılarında, sekiz bacaklı örümceklerin arasındaydı. Günlerce ve günlerce ona uygulanan testleri ve vücudunun içine sokulan minik yaratıkları hatırladı. Ayrıca her türlü dış uyarılar kullanılarak üzerinde yapılan o tuhaf cinsel deneyleri ve boşaldığı zaman ödüllendirildiğini de hatırladı.</p>

  <p>Richard, ailesinin onu New York’ta buldukları zaman içinde olduğu komadan çıktığından beri bir kez bile ulaşamadığı bu yeni anılar karşısında şaşırmıştı. <i>Şimdi sekiz bacaklı örümceklerle ilgili diğer şeyleri hatırlıyorum,</i> diye heyecanla düşündü. <i>Birbirleriyle, başlarının çevresindeki renkler kanalıyla konuşuyorlardı. Genelde dost canlısıydılar, fakat benimle ilgili her şeyi öğrenmeye kararlıydılar. Onlar…</i></p>

  <p>Zihinsel görüntü kayboldu ve Richard’ın baş ağrısı geri döndü. Ağın iplikleri birleşmeyi az önce kesmişti. Richard bitkin düşmüştü ve çabucak uykuya daldı.</p>

  <div>
    <br/>
  </div>

  <p>Günler boyunca birbirini izleyen anılardan sonra, okuma birden kesildi. Richard’ın zihni artık bir dış zorlama fonksiyonunca yönetilmiyordu. Ağın iplikleri uzun süreler ona bağlı kalmıyorlardı.</p>

  <p>Olaysız bir hafta geçti. Fakat, ikinci haftada, canlı ağın içindeki diğer normal kümelerden farklı, çok daha büyük ve daha yoğun bir biçimde sarmalanmış küresel bir düğüm, Richard’ın başından yirmi santimetre uzakta oluşmaya başladı. Düğüm, yaklaşık bir basketbol topu ölçüsüne ulaşıncaya kadar büyüdü. Ve hemen bundan sonra, muazzam düğüm, Richard’ın başının çevresindeki deriden içeri girmeye başlayan yüzlerce iplikçik üretti. Richard, beynini istila etmeye başlayan iplikçiklerin neden olduğu acıyı önemsemeyerek, <i>Nihayet,</i> diye düşündü, <i>bütün bunların ne anlama geldiğini anlayacağız.</i></p>

  <p>Hemen, çok bulanık ve ne olduğunu anlayamadığı bir takım resimler görmeye başladı. Ancak, Richard’ın zihnindeki görüntülerin kalitesi çabuk düzeldi, çünkü ağla iletişim kurmak için akıllıca, bir ana yol geliştirmişti. Zihninde ilk görüntü belirdiği anda, Richard, günlerdir onun bellek verilerini okumakta olan ağın, yazmaya alışmamış olduğunu anlamıştı. Ayrıca ağın, Richard’ın almakta olduğu görüntülerin kalitesini ölçme olanağı da yoktu. Bir çocukken göz doktoruna gittiğinde, gözlük camlarının son ayrıntılarını belirlemek için kullandıkları iletişim örneğini hatırlayarak, Richard, ağın yayın işleminde yaptığı her değişikliğin resmi daha iyi veya daha kötü hale getirdiğini belirtmek için parmaklarını kullandı. Bu yoldan Richard kısa bir süre sonra yaratığın ona göstermek istediği şeyi “görmeyi” başardı.</p>

  <p>İlk resimler, bir uzay aracından çekilmiş bir gezegenin görüntüleriydi. İki küçük ayı, ısı ve ışık kaynağı olan uzak, tek bir sarı yıldızıyla, bulutlarla kaplı olan bu dünyanın, sesil ağların ana gezegeni olduğu belliydi. Bunu izleyen bir grup resim, Richard’a gezegenden değişik manzaralar gösteriyordu.</p>

  <p>Sis, sesillerin ana dünyasının her yerinde var olan bir şeydi. Görüntülerin çoğunda, sisin altında, kahverengi, kayalık olmayan, çıplak bir yüzey görünüyordu. Sadece, çıplak toprağın yeşil sıvılı göller ve okyanuslarla buluştuğu kıyılarda bir hayat belirtisi var gibi görünüyordu. Bu vahalardan birinde, Richard sadece birkaç kuş görmekle kalmadı, aynı zamanda yaşayan başka canlıların harikulade bir karışımını gördü. Richard bu resimlerin sadece bir veya ikisini incelemek için günler harcayabilirdi. Fakat görüntülerin kontrolü onda değildi. Ağın bu iletişiminde bir amacı olduğundan emindi ve bu ilk grup resimler sadece bir başlangıçtı.</p>

  <p>Geri kalan görüntüler, ya bir kuşu, bir manna kavununu, bir mırmikediyi, bir sesil ağını, ya da bu dörtlüyü değişik biçimlerde bir arada gösteriyordu. Richard bu resimlerin, onların ana gezegenlerindeki “normal hayatlarından alındığını ve türler arasındaki ortakyaşam genel temasına göre yayıldığını varsaydı. Çeşitli resimlerde kuşların mırmikedi ve sesil yeraltı kolonilerini, küçük hayvan veya bitkilere benzeyen şeylere karşı savundukları görülüyordu. Diğer görüntüler mırmikedilerin kuş yavrularına hizmet etmelerini ya da bir kuş yuvasına büyük miktarda manna kavunu taşıdıklarını gösteriyordu.</p>

  <p>Richard, minik manna kavunlarını sesil yaratıkların içine gömülmüş olarak gösteren bazı resimlere şaşırmıştı. <i>Neden mırmikediler buraya yumurtluyorlar?</i> diye merak etti. <i>Korunma için mi? Yoksa bu esrarengiz ağ bir tür düşünen plasenta mı?<sup><a href="../Text/Notlar.xhtml#uFz6jkeArdCwLUVXmchPf6D" id="uKri3znYUr53le5POR3IxjC" title="">[10]</a></sup></i></p>

  <p>Bütün bu görüntü parçalarının Richard’ın üzerinde yarattığı tek kesin izlenim, hiyerarşik açıdan, sesillerin, diğer üçüne göre, hakim olan tür olduğuydu. Resimlerin hepsinden, hem mırmikedilerin, hem de kuşların, ağ yaratıklara saygı gösterdikleri belli oluyordu. <i>Acaba bu ağlar, kuşlar ve mırmikediler için bütün önemli düşünme işlemlerini mi yerine getiriyor?</i> diye Richard kendine sordu. <i>Ne kadar inanılmaz bir ortakyaşam ilişkisi… Nasıl olur da böyle bir evrim geçirebilirler?</i></p>

  <p>Birbiri ardına birkaç bin resim görmüştü. İki kez tekrarlandıktan sonra, iplikler kendilerini Richard’dan ayırarak dev düğüme döndüler. İzleyen günlerde Richard genellikle yalnızdı. Ev sahibiyle ilişkisi yaşamını sürdürebilmesine yetecek kadar bağlantıyla sınırlıydı.</p>

  <div>
    <br/>
  </div>

  <p>Ağda bir geçit açılıp, Richard haftalar önce girdiği kapıyı görünce, serbest bırakılacağını sandı. Ancak bir anlık sevinci çabucak söndü. Hareket etmek için ilk girişiminde, sesil ağ, Vücudunun her yerindeki kavramasını sıkılaştırdı.</p>

  <p><i>O zaman bu geçidin ne anlamı var?</i> Richard izlerken bir mırmikedi üçlüsü kapıdan girdi. Ortadaki yaratığın iki ayağı kırıktı ve son bölümü, sanki üzerinden ağır bir araba veya kamyon geçmiş gibi ezilmişti. İki arkadaşı sakat mırmikediyi ağın içine taşıyıp oradan ayrıldılar. Birkaç saniye sonra sesil, bu yeni gelenin üstünü kaplamaya başladı.</p>

  <p>Richard sakat mırmikediden iki metre uzaktaydı. Kendisiyle yaralı yaratık arasındaki bölge bütün iplik ve düğümlerden temizlenmişti. Richard, sesilin içinde şimdiye kadar böyle bir boşluk görmemişti. <i>Demek eğitimim devam ediyor,</i> diye düşündü. <i>Şimdi öğrenmem gereken nedir? Mırmikedilerin kuşların doktoru olduğu gibi, sesillerin de mırmikedilerin doktoru olduğu mu?</i></p>

  <p>Ağ, dikkatini sadece mırmikedinin yaralı bölgesi üzerinde sınırlamıyordu. Aslında, uzun bir uyanık kalma döneminde, Richard, ağın yaratığı tümüyle kaplayan sıkı bir koza örmesini izledi. Aynı zamanda büyük düğüm, Richard’ın hemen yakınındaki yerinden, kozanın yanına göç etti.</p>

  <p>Uykudan sonra, Richard düğümün yeniden yanına dönmüş olduğuna dikkat elti. Boşluğun ötesindeki koza da çözülmeyi tamamlamak üzereydi. Koza tamamen çözülüp, içinde mırmikediden bir iz kalmamış olduğunu görünce Richard’ın nabzı iki katına çıktı.</p>

  <p>Richard’ın mırmikediye ne olduğunu düşünecek fazla zamanı olmadı. Birkaç dakika içinde büyük düğümün iplikleri yeniden kafasıyla birleşmişti ve başka bir resim gösterisi beyninin içinde oynuyordu. İlk gösterilen resimde kuş yaşam bölgesinin içindeki hendeğin yanında kamp kurmuş beş insan asker gördü. Yemek yiyorlardı. Yanlarında, içlerinde iki makineli tüfek de dahil olmak üzere, etkileyici bir silah sergisi vardı.</p>

  <p>Bunu izleyen resimler insanların ikinci yaşam bölgesine saldırılarını gösteriyordu. İlk sahnelerden iki tanesi özellikle korkunçtu. Birincisinde genç bir kuş havadayken boynundan vurulmuş düşüyordu. Aynı resmin sol alt köşesinde, mutlu iki insan birbirini kutluyordu. İkinci görüntü, yeşil bölgedeki büyük bir kare deliği gösteriyordu. Deliğin içinde birkaç ölü kuşun kalıntıları görülebiliyordu. İçinde bir çift ölü kuş bulunan bir el arabasını süren bir insan, soldan toplu mezara yaklaşıyordu.</p>

  <p>Richard, görmekte olduğu şeylerden sersemlemişti. <i>Bu resimler de ne demek oluyor?</i> diye merak etti, <i>Ve neden şimdi onları görüyorum?</i> Kendi sesil dünyasındaki bütün son olayları hızla gözden geçirdi ve oldukça büyük bir sarsıntıyla, yaralı mırmikedinin, kendisine gösterilmekte olan her şeyi gerçekten görmüş olduğunu ve ağ yaratığın bir şekilde, bu bilgileri mırmikedinin zihninden alarak Richard’ın beynine aktardığını anladı.</p>

  <p>Bir kez ne gördüğünü anladıktan sonra, Richard resimlere daha fazla dikkat etmeye başladı. Gördüğü istila ve soykırım karşısında son derece öfkelenmişti. Son resimlerden biri, üç insan askerin, kahverengi silindirin içindeki bir kuş konut kompleksine yaptıkları baskını gösteriyordu. Hiç kurtulan yoktu.</p>

  <p><i>Bu zavallı yaratıklar ölmeye mahkûmlar,</i> dedi Richard kendine, <i>ve bunu da biliyor olmalılar…</i></p>

  <p>Birden, Richard’ın gözleri yaşlarla doldu ve kendi ırkının üyelerinin sistemli bir şekilde kuşları yok etmekte olduğunu kavramasıyla, içinde, şimdiye kadar hissetmiş olduklarından çok daha derin bir üzüntü duydu. <i>Hayır, hayır!</i> diye sessizce haykırdı. <i>Durun, ah lütfen durun. Ne yaptığınızı görmüyor musunuz? Bu kuşlar da kimyasal maddelerin bilince dönüşme mucizesinin bir sonucu. Onlar bizim gibiler. Onlar bizim kardeşlerimiz.</i></p>

  <p>İzleyen birkaç saniye boyunca Richard’ın kuşlarla olan çeşitli karşılaşmaları zihnine dolarak, gösterilmekte olan görüntüleri kovaladı. Zihni, çok zaman önce Silindirik Deniz’in üstündeki uçuşa takılarak, <i>Kendilerine hiçbir yararı olmadığı halde</i>, diye düşündü, <i>Onlar benim hayatımı kurtardılar. Hangi insan,</i> dedi kendine acı bir ifadeyle, <i>bir kuş için böyle iyi bir davranışta bulunurdu?</i></p>

  <p>Yaşamı boyunca Richard çok ender ağlamıştı. Fakat kuşlar için duymakta olduğu üzüntü onu kahrediyordu. Ağlarken, kuşların yaşam bölgesine girdiğinden beri yaşadıkları zihninden akıp geçti. Richard özellikle ona karşı davranışlarının birden değişmesini ve sonra mırmikedilerin ülkesine getirilmesini hatırladı. <i>Sonra bunları rehberli tur ve benim buraya bırakılmam izledi… Benimle iletişim kurmak istedikleri çok açık… Ama neden?</i></p>

  <p>O anda Richard, öyle güçlü bir duygusal patlama yaşadı ki, gözlerine yeniden yaşlar hücum etti. <i>Çünkü son derece çaresizler</i>, diye kendini yanıtladı. <i>Bana yardım etmem için yalvarıyorlar.</i></p>
</body>
</html>