<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/mandos.css" type="text/css" rel="stylesheet"/>
</head>

<body>
  <h2>1</h2>

  <p>Nicole dans ediyordu. Valsteki eşi Henry idi. Gençtiler ve birbirlerine deli gibi âşıktılar. Çok güzel bir müzik balo salonunu doldururken, yirmi ya da daha fazla çift uyum içinde dönüyorlardı. Nicole uzun, beyaz elbisesi içinde çarpıcı görünüyordu. Henry’nin gözleri onunkilere bakıyordu ve Nicole’ü sıkıca belinden kavramıştı, fakat Nicole, bir şekilde kendini tümüyle serbest hissediyordu.</p>

  <p>Babası dans pistinin kenarında duran insanlardan biriydi. Kubbeli tavana doğru altı metre kadar yükselen muazzam sütunlardan birine yaslanmıştı. Nicole, prensin kolları arasında dans ederken, babası ona el sallayarak gülümsedi.</p>

  <p>Vals sonsuza kadar sürmüş gibiydi. Bittiği zaman, Henry ellerini tutarak, Nicole’e, ona soracağı önemli bir sorusu olduğunu söyledi. Tam o anda babası arkasından dokunarak, “Nicole,” diye fısıldadı, “çok geç oldu, gitmeliyiz.”</p>

  <p>Nicole, prense reverans yaptı. Henry onun ellerini bırakmakta isteksizdi. “Yarın,” dedi Henry, “yarın konuşacağız.” Ve Nicole pisti terk ederken, Henry ona bir öpücük yolladı.</p>

  <p>Nicole dışarı çıktığında güneş batmak üzereydi. Babasının arabası bekliyordu. Saniyeler sonra, Loire yakınlarındaki otoyolda hızla giderlerken, üstünde bluz ve kot pantolon vardı. Nicole şimdi daha da gençti, belki on dördünde ve babası da arabayı her zamankinden daha hızlı kullanıyordu. “Geç kalmak istemiyoruz,” dedi babası, “tören saat sekizde başlıyor.”</p>

  <p>Usse Şatosu uzaktan bir hayal gibi görünüyordu. Bir sürü kulesi ve sivri uçlu helezonuyla şato Uyuyan Güzel öyküsüne esin kaynağı olmuştu. Beauvois’daki nehirden sadece birkaç kilometre aşağıdaydı ve her zaman için babasının en sevdiği yerlerden biriydi.</p>

  <p>Uyuyan Güzel’in seyirciler önünde canlı olarak tekrar oynandığı, yıllık tören akşamıydı. Pierre ve Nicole her yıl izlemeye gelirdi. Nicole, her defasında, Aurora’nın dönen ölümcül tekerleğin onu komaya fırlatmasından kaçabilmesini umutsuzca ister ve her yıl da, yakışıklı prensin öpücüğü, güzeli o ölümsüz uykusundan uyandırdığı zaman gençlik gözyaşları dökerdi.</p>

  <p>Tören bitmiş ve seyirciler gitmişti. Nicole, gerçek Uyuyan Güzel’in komaya girdiği varsayılan kuleye doğru yükselen döner merdivenlerden çıkıyordu. Genç kız, gülerek, basamaklarda hızla koşuyor ve babasını geride bırakıyordu.</p>

  <p>Aurora’nın odası uzun pencerenin diğer tarafındaydı. Nicole nefesini tutarak tüm o muhteşem mobilyalara baktı. Yatak tenteliydi ve dolaplar gösterişli süslerle işlenmişti. Odadaki her şey beyaz olarak düzenlenmişti. Muhteşemdi. Nicole uyumakta olan kıza bakınca soluğu kesildi. Orada kendisi, Nicole, beyaz bir elbise içinde yatakta yatıyordu!</p>

  <p>Kapının açıldığını duyduğu zaman kalbi çılgınca çarpıyordu. Erkeğin nefesindeki nane kokusu burnuna ulaşıncaya kadar gözlerini açmadı. Kendine, bu o işte, dedi. Erkek onu hafifçe dudaklarından öptü. Nicole kendini en yumuşak bulutların üstünde uçuyormuş gibi hissetti. Çevresini müzik kaplamıştı. Gözlerini açtı ve sadece birkaç santimetre ötesinde, Henry’nin gülümseyen yüzünü gördü. Kollarını onun boynuna doladı ve Henry onu bu kez ihtirasla, bir erkeğin bir kadını öptüğü gibi öptü.</p>

  <p>Nicole de, hiçbir şeyini saklamayarak ve kendisinin ona ait olduğunu anlatırcasına, onun öpüşüne karşılık verdi. Fakat Henry geriye çekildi. Özel prensinin kaşları çatılmıştı ve parmağını Nicole’ün yüzüne doğru uzattı. Sonra yavaşça geri çekilerek odayı terk etti.</p>

  <p>Tam ağlamaya başlamışken uzaktan gelen bir ses rüyasına zorla girdi. Bir kapı açılıyor ve odanın içine ışık doluyordu. Nicole gözlerini kırptı ve sonra onları ışıktan korumak için tekrar kapattı. Vücuduna yapışık olan, plastiğe benzeyen aşırı ince tellerden oluşmuş son derece karmaşık bir ağ, otomatik olarak kendisini Nicole’den ayırarak, üzerinde yatmakta olduğu bez yataktaki yuvalarına çekildi.</p>

  <p>Nicole çok yavaş uyandı. Rüya son derece canlıydı. Mutsuzluğuyla ilgili duyguları, rüyası kadar çabuk kaybolmadı. Rüyasında görmüş olduğu şeylerin hiçbirinin aslında gerçek olmadığını düşünerek üzüntüsünü kovmak istedi.</p>

  <p>“Orada sonsuza kadar yatacak mısın?” Onun solunda yatmakta olan kızı Katie, çoktan uyanmış, onun üzerine eğiliyordu.</p>

  <p>Nicole gülümseyerek “Hayır,” dedi, “fakat oldukça fazla sersemlemiş olduğumu kabul etmeliyim. Bir rüyanın ortasındaydım… Bu kez kaç saat uyuduk?”</p>

  <p>“Beş haftadan bir gün eksik,” diye Simone diğer taraftan yanıtladı. Büyük kızı oturmuş, deney sırasında birbirine karışan saçlarını düzeltiyordu.</p>

  <p>Nicole saatine göz atarak Simone’un haklı olduğunu gördükten sonra, doğrulup oturdu. Esneyerek iki kızına, “Tamam,” dedi, “kendinizi nasıl hissediyorsunuz?”</p>

  <p>On bir yaşındaki Katie sırıtarak, “Enerji dolu,” dedi. “Koşmak, zıplamak, Patrick’le güreşmek istiyorum… Umarım bu son uzun uykumuz olur.”</p>

  <p>“Kartal öyle olacağını söylemişti,” diye Nicole yanıtladı. “Şu anda yeterli veriyi topladıklarını umuyorlar.” Gülümsedi. “Kartal, hormonlarımızdaki aylık çılgın değişimler yüzünden, biz kadınların anlaşılmasının çok güç olduğunu söylüyor.”</p>

  <p>Nicole ayağa kalkarak gerindi ve Katie’yi öptü. Sonra uzanarak Simone’u kucakladı. Daha on dördünde bile olmamasına karşın, Simone’un boyu neredeyse Nicole kadar olmuştu. Artık koyu kahverengi yüzü, yumuşak ve hassas gözleriyle çarpıcı bir genç kadındı. Katie’nin huzursuzluk ve sabırsızlığının tam tersine, Simone her zaman sakin ve huzurlu görünüyordu.</p>

  <p>Katie biraz şikâyetçi bir ifadeyle, “Ellie neden bizimle birlikte bu deneye gelmedi?” diye sordu. “O da bir kız, ama hiçbir şey yapmak zorunda değil gibi görünüyor.”</p>

  <p>Üçü birlikte kapıya ve ışığa doğru yürürlerken, Nicole kolunu, Katie’nin omzuna attı. “O daha dört yaşında Katie ve Kartal’a göre, Ellie onların ihtiyacı olan kritik verileri verebilmek için henüz çok küçük.”</p>

  <p>Beş haftadır uymakta oldukları odanın hemen dışındaki küçük, aydınlık bölmede, vücutlarına yapışan elbiselerini, saydam başlıklarını ve ayaklarını yere bağlayan terliklerini giydiler. Nicole bölmenin dış kapısını çalıştırmadan önce, kızların ikisini de iyice kontrol etti. Aslında kaygılanmasına gerek de yoktu. İçlerinden biri çevresel değişikliklere hazır olmadığı takdirde kapı açılmazdı.</p>

  <p>Eğer Nicole ve kızları, bölmelerinin dışındaki büyük salonu daha önce birkaç kez görmüş olmasalardı, şaşkınlıkla durur, birkaç saniye izlerlerdi. Önlerinde yüz metre veya daha uzun ve elli metre genişliğinde bir salon vardı. Tepelerindeki ışık kümeleriyle dolu tavan, yaklaşık beş metre yüksekliğindeydi. Salon, Dünya’daki bir hastane ameliyat salonuyla, yarı iletici imalat fabrikası karışımını andırıyordu. Salonu bölümlere ayıran duvarlar veya odacıklar yoktu, fakat onun dikdörtgensel boyutlarının değişik işlere ayrıldığı belliydi. Salonda yoğun bir çalışma vardı -Robotlar, ya bir deney grubu verilerini inceliyorlar ya da yeni bir grup hazırlıyorlardı. Salonun kenarlarında, tıpkı Nicole, Simone ve Katie’nin uyuduklarına benzeyen ve içinde “deneyler” yapılan bölmeler vardı.</p>

  <p>Katie, soldaki en yakın bölmeye doğru yürüdü. Bu deney köşeye kurulmuştu ve iki dikey eksen üstünde duvar ve tavandan asılı duruyordu. Metal kapının yanında bulunan göstergenin ekranı, çivi yazısına benzeyen bir yazının, veri olması kuvvetle olası satırlarıyla doluydu.</p>

  <p>Katie bölmeyi işaret ederek, “Geçen sefer bunun içinde değil miydik?” diye sordu. “O tuhaf beyaz köpüğün içinde uyuyup, bütün basıncı hissettiğimiz yer burası değil miydi?”</p>

  <p>Sorusu, annesinin ve kız kardeşinin başlıklarına iletildi. Nicole ve Simone başlarıyla onayladılar ve sonra, anlaşılmaz ekranı incelemekte olan Katie’ye katıldılar.</p>

  <p>“Babanız, birkaç ay sürecek bir hızlanma düzeni boyunca uyuyabilmemiz için bir yol bulmaya çalıştıklarını düşünüyor,” dedi Nicole. “Kartal, bu varsayımı ne doğruluyor ne de yadsıyor.”</p>

  <p>Üç kadın da, bu laboratuvarda dört ayrı deneyden geçirilmiş olmalarına karşın, hiçbiri, orada görevli oldukları belli olan bir düzine mekanik yaratığın dışında, bir hayat türü ya da zekâyla karşılaşmamıştı. İnsanlar bu yaratıkları “blok robotlar” diye çağırıyorlardı, çünkü onların yerde ilerlemesini sağlayan silindirik “ayakları” dışında, yaratıkların hepsi, tıpkı Dünya’daki insan çocuklarının oynadıklarına benzeyen, dikdörtgensel katı kütlelerden yapılmıştı.</p>

  <p>Katie şimdi, “Diğerlerinin hiçbirini neden göremediğimiz hakkında ne düşünüyorsunuz?” diye soruyordu. “Yani, burada demek istiyorum. Onları birkaç saniye için tünelde gördük, hepsi o kadar. Onların burada olduklarını biliyoruz -deneyden geçirilen yalnız bizler değiliz.”</p>

  <p>“Bu salon çok dikkatle programlanmış,” diye annesi yanıtladı. “Diğerlerini, rastlantısal geçişler dışında, görmemizin istenmediği ortada.”</p>

  <p>“Fakat neden? Bence Kartal…” diye Katie ısrar etti.</p>

  <p>“Özür dilerim,” diye Simone sözünü kesti. “Fakat sanırım Büyük Blok bizi görmeye geliyor.”</p>

  <p>Blok robotların en irisi, genellikle, salonun ortasındaki kare biçimindeki kontrol bölgesinde durup, yapılmakta olan tüm deneyleri izlerdi. O anda, salonda bir ızgara biçimi oluşturan çizgilerden birinin üstünden onlara doğru geliyordu.</p>

  <p>Katie yirmi metre kadar uzaktaki başka bir bölmeye doğru yürüdü, dış duvarında çalışmakta olan ekranından, içinde bir deney yapılmakta olduğunu anlayabiliyordu. Birden bire, eldivenli eliyle metale hızla vurdu.</p>

  <p>“Katie!” diye Nicole bağırdı.</p>

  <p>Aynı anda Büyük Blok’tan gelen bir ses, “Bunu yapma,” dedi. Onlardan yaklaşık elli metre uzaktaydı ve hızla yaklaşıyordu. Kusursuz bir İngilizceyle, “Bunu yapmamalısın,” dedi.</p>

  <p>Katie meydan okuyan bir ses tonuyla, “Peki, o zaman ne yaparsın?” diye sorarken, Büyük Blok, beş metrekarelik cüssesiyle, Nicole ve Simone’a önem vermeden, Katie’ye yönelmişti. Nicole kızını korumak için koştu.</p>

  <p>“Artık çıkmanız gerek,” dedi Büyük Blok, Nicole ve Katie’den sadece birkaç metre ötede süzülürken, “Deneyiniz bitti. Çıkış orada, ışıkların yanıp söndüğü yerde.”</p>

  <p>Nicole, Katie’nin kolunu sıkıca çekiştirdi ve kız, çıkışa doğru, isteksizce annesine eşlik etti. “Fakat diğer deney bitinceye kadar burada kalmaya karar verseydik,” diye Katie inatla konuştu, “ne yapabilirlerdi ki? Kim bilir? Belki de sekiz bacaklı örümceklerimizden biri şu anda o bölmededir. Başkalarıyla bir araya gelmemize neden hiç izin vermiyorlar?”</p>

  <p>Nicole, sesinde biraz öfke belirtisiyle, “Kartal bunu defalarca açıkladı,” dedi, “bu ‘evre’de diğer yaratıklarla ‘rastlantısal görmeler’ dışında bir ek temas yapmamıza izin verilmiyor. Babanız kaç kez bunun nedenini sordu, fakat Kartal, her zaman bunu ileride anlayacağımızı söyledi… ben de, senin bu kadar sorunlu olmamaya çalışmanı istiyorum genç bayan.”</p>

  <p>“Bu hapiste olmaktan farklı bir şey değil,” diye Katie söylendi. “Burada çok sınırlı bir özgürlüğümüz var. Gerçekten önemli olan somlarımızın hiçbirine yanıt verilmiyor.”</p>

  <p>Ulaşım merkezini laboratuvarla birleştiren uzun geçidin sonuna gelmişlerdi. Yürüyen kaldırımın kenarında durmakta olan küçük bir araç onları bekliyordu. Oturdukları zaman, aracın üstü kapandı ve iç ışıklar yandı. Hareket etmeye başladıkları anda, Nicole başlığını çıkartırken, Katie’ye, “Sen sormadan söyleyeyim,” dedi, “taşımanın bu bölümünde de dışarıyı görmemize izin verilmiyor, çünkü bizler için yasak bölge olan mühendislik modülünün bazı bölümlerini geçiyoruz. Babanız ve Michael amcanız ilk uyku deneylerinden sonra bu soruların hepsini sormuşlardı.”</p>

  <p>Birkaç dakika sessizlik içinde gittikten sonra, “Hepimizin geçirmekte olduğu tüm bu uyku deneylerinin, bir tür uzay yolculuğuna hazırlanmak için yapılmakta olduğu konusunda babamla aynı fikirde misin?” diye Simone sordu.</p>

  <p>“Öyle görünüyor,” dedi Nicole. “Fakat elbette kesin olarak bilemeyiz.”</p>

  <p>“Ya bizi nereye gönderecekler?” diye Katie sordu.</p>

  <p>“Hiçbir fikrim yok,” diye Nicole yanıtladı. “Kartal, geleceğimizle ilgili tüm sanılarda çok kaçamak davranıyor.”</p>

  <p>Araç, saatte yirmi kilometre hızla ilerliyordu. On beş dakikalık bir gidişten sonra durdu. Başlıkları uygun biçimde yerlerine yerleştikten sonra aracın “kapağı” açıldı. Kadınlar Mühendislik Modülünün ulaşım merkezine çıktılar. Burası daire biçiminde ve yirmi metre yüksekliği olan bir yerdi. Modülün içlerine ilerleyen yarım düzine yürüyen kaldırıma ek olarak merkezde, içinden parlak yüzeyli metro vagonlarının çıktığı çok katlı iki yapı vardı. Bu vagonlar, Düğüm’ü oluşturan başlıca bölümler olan, devasa küresel yapılar halindeki, Yerleşme, Mühendislik ve Yönetim Modülleri arasında, malzeme, robot ve canlı varlıkları ileri geri taşıyordu.</p>

  <p>Bölüme girdikleri anda, Nicole ve kızları başlıklarının içinde bir ses duydular. “Vagonunuz ikinci katta olacak. Sağdaki asansöre binin. Dört dakika sonra hareket edeceksiniz.”</p>

  <p>Katie başını her yana döndürerek ulaşım merkezini inceliyordu. Malzeme kümelerini, Mühendislik Modülünün içindeki hedeflerine yolcuları taşımak için bekleyen araçları, ışıkları, asansörleri ve istasyon platformlarını gördü. Fakat kımıldayan hiçbir şey yoktu. Ne bir robot, ne de yaşayan canlılar.</p>

  <p>Annesi ve kız kardeşine, “Oraya çıkmayı reddedersek ne olurdu?” diye sordu, İstasyonun tam ortasında durarak. “O zaman tüm programınız karmakarışık olurdu,” diye tavana bağırdı.</p>

  <p>Nicole sabırsız bir şekilde, “Haydi, Katie,” dedi, “bunu laboratuvarda konuşmuştuk.”</p>

  <p>Katie yeniden yürümeye başladı. “Fakat gerçekten, farklı bir şey görmek istiyorum,” diye yakındı. “Bu yerin hep böyle boş olmadığını biliyorum. Neden yalıtılmış bir halde tutuluyoruz? Sanki pis veya başka bir şeymişiz gibi.”</p>

  <p>“Vagonunuz iki dakika sonra hareket edecek,” diye vücudu görülemeyen ses yineledi. “Sağdaki ikinci kat.”</p>

  <p>Asansöre yaklaşırlarken, Simone, “Robotların ve kontrol edenlerin her türle kendi dilinde iletişim kurmaları ne şaşırtıcı değil mi?” diye fikir yürüttü.</p>

  <p>“Bence delilik,” diye Katie yanıtladı, “Burayı yöneten her kimse veya her neyse, bir kere olsun hata yaptığını görmek isterdim. Her şey o kadar düzgün ki! Bizimle kuşların dilinde konuştuklarını duymak isterdim. Ya da bu kuşlarla, kuşların dilinde.”</p>

  <p>İkinci katta, bir mermi biçiminde ve Dünya’daki aşırı geniş arabaların ölçülerindeki saydam araca ulaşıncaya kadar kırk metre kadar yürüdüler. Her zamanki gibi, orta çizginin sol tarafındaki bir yola park edilmişti. Platformda, orta çizginin iki tarafında da ikişer tane olmak üzere, toplam dört paralel yol vardı. Diğer yollar bu anda boştu.</p>

  <p>Nicole dönerek ulaşım merkezine baktı. Çemberin altmış derecelik yayının sonunda, benzer bir metro istasyonu vardı. O taraftaki vagonlar Yönetim Modülü’ne gidiyorlardı. Simone annesine bakıyordu. “Hiç orada bulundun mu?” diye sordu.</p>

  <p>“Hayır,” diye yanıtladı Nicole, “Fakat iddiaya girerim ki çok ilginç olurdu. Baban yukarıdan fevkalade ilginç göründüğünü söylüyor.”</p>

  <p>Yaklaşık bir yıl önce kocasının yönetim modülüne bir “ziyaret” yapmak için yola çıkışını hatırlayınca Nicole ürpererek titredi ve Richard keşfetmeden duramazdı, diye düşündü. Richard’la birlikte dairelerinin girişine kadar gitmiş ve o uzay elbisesini giyerken, vazgeçirmeye çalışmıştı. Richard kapı ekranını aldatmanın bir yolunu bulmuştu (ertesi gün, yeni bir aldatılmaz sistem takılmıştı) ve çevreye “denetim altında olmadan” bir göz atmak için sabırsızlanıyordu.</p>

  <p>Nicole o gece neredeyse hiç uyumamıştı. Sabahın erken saatlerinde, ışıklı panelleri yanarak, holde birisinin veya bir şeyin olduğunu ona haber vermişti. Ekrandan baktığı zaman, orada, kollarında baygın kocasını tutmakta olan garip bir kuş-adamın durduğunu görmüştü. Kartal’la ilk karşılaşmaları bu olmuştu.</p>

  <p>Metronun itici gücü bir an için onları koltuklarına bastırınca Nicole o ana döndü. Mühendislik Modülü’nden yükselerek uzaklaşıyorlardı. Bir dakikadan az bir süre içinde, tam hızla, iki modülü birleştiren uzun ve son derece dar bir silindirin içinde yol alıyorlardı.</p>

  <p>Orta çizgi ve dört metro yolu, uzun silindirin ortasındaydılar. Sağ dışlarında, uzak bir mesafede, Küresel Yönetim Modülü’nün ışıkları, mavi uzayın önünde pırıldıyordu. Katie minik dürbününü çıkarmıştı. “Hazır olmak istiyorum,” dedi. “Her defasında çok hızlı geçiyorlar.”</p>

  <p>Birkaç dakika sonra, “Geliyorlar,” diye seslendi ve üç kadın da aracın sağ tarafına üşüştüler. Uzaktan, başka bir metro yolun diğer tarafından yaklaştı. Saniyeler sonra üstlerindeydi ve insanların Mühendislik Modülü’ne doğru yol alan aracın içindekilere bakabilmek için bir saniyeden fazla süreleri yoktu.</p>

  <p>Tren hızla geçerken “Vayy!’’ dedi Katie.</p>

  <p>“İki değişik tip vardı,” dedi Simone.</p>

  <p>“Hepsi toplam sekiz ya da on yaratık.”</p>

  <p>“Bir grup pembeydi, diğeri de altın rengi. İkisi de genellikle küresel.”</p>

  <p>“Ve o uzun lifli dokunaçlar, tıpkı uçuşan, ince örümcek ağları gibi. Anne sence ne kadar büyüktüler?”</p>

  <p>“Beş, belki altı metre çapında,” dedi Nicole. “Bizden çok fazla büyük.”</p>

  <p>Katie yeniden “Vayy,” dedi, “İşte bu bir şeye benziyordu.” Gözlerinde heyecan vardı. Kız adrenalinin hızla vücut sisteminde dolaşmasından hoşlanıyordu.</p>

  <p><i>Ben de şaşkınlığımdan hiç kurtulamadım</i>, diye Nicole düşündü, <i>şu on üç ayın içinde bir kez bile. Fakat hepsi bu kadar mı? Dünya’dan bu kadar yolu sadece deneylerden geçirilmek ve başka dünyalardan yaratıkların varlığından heyecan duymak için mi getirildik? Yoksa başka, çok daha derin bir neden mi var?</i></p>

  <p>Hızlanan araçta bir anlık sessizlik oldu. Ortada oturmakta olan Nicole, kızlarını kendisine doğru çekerek, “Sizi sevdiğimi biliyorsunuz, değil mi?” dedi.</p>

  <p>“Evet anne,” diye Simone yanıtladı. “Biz de seni seviyoruz.”</p>
</body>
</html>