<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/mandos.css" type="text/css" rel="stylesheet"/>
</head>

<body>
  <h2>1</h2>

  <p>29 ARALIK 2200</p>

  <div>
    <br/>
  </div>

  <p>İki gece önce Dünya’daki Greenwich zamanına göre 10:44’te Simone Tiasso Wakefield evrene merhaba dedi. Daha önce, güçlü duygular yaşadığımı düşünmüştüm, fakat hayatımdaki hiçbir şey -annemin ölümü, Los Angeles’teki altın olimpiyat madalyası, Prens Henry’yle geçirdiğim otuz altı saat ve hatta babamın kaygılı bakışları altında, Tours’daki hastanede Genevieve’in doğumu bile- sonunda Simone’un ilk çığlığını duyduğum andaki sevinç ve rahatlamam kadar yoğun değildi.</p>

  <p>Michael bebeğin Noel Günü doğacağını tahmin etmiş ve her zamanki sevecen haliyle, uzay çocuğumuzun, İsa’nın varsayılan doğum gününde dünyaya gelmesiyle Tanrı’nın “bize bir işaret gönderdiği”ni söylemişti. Michael’ın dinsel duygularının her canlanışında yaptığı gibi kocam Richard gene onunla eğlendi. Fakat Noel’in arifesinde ilk güçlü kasılmaları hissetmeye başlamam üzerine, Richard bile neredeyse inançlı biri oluyordu.</p>

  <p>Noel’den önceki gece çok düzensiz uyudum. Tam uyanmadan önce, derin ve canlı bir rüya gördüm. Beauvois’daki havuzumuzun yanında yürüyor ve evcil ördeğim Dunois ve onun yabani ördek arkadaşlarıyla oynuyordum, bir sesin beni çağırdığını duydum. Sesi tanıyamadım, fakat konuşanın bir kadın olduğuna kesinlikle emindim. Kadın bana doğumun son derece zor olacağını ve ikinci çocuğumu gün ışığına getirebilmek için gücümün en küçük parçasına bile ihtiyacım olacağını söyledi.</p>

  <p>Noel Günü, gizlice Ramalılara sipariş ettiğimiz hediyeleri birbirimize verdikten sonra, Michael ve Richard’ı olası her acil duruma karşı eğitmeye başladım. Eğer bu iki adamın, herhangi önemli bir sorunda, bana en ufak bir yardımda bile bulunamayacaklarının bilincinde olmasam, sanırım Simone gerçekten Noel Günü doğmuş olurdu. Belki de bebeğin doğumu, benim isteğimle iki gün daha ertelendi.</p>

  <p>Noel Günü görüştüğümüz beklenmedik durum olasılıklarından biri de hatalı gelen bebekti. Birkaç ay önce, doğmamış bebeğim, rahmimin içinde hâlâ biraz hareket edebiliyorken, onun baş aşağı olduğundan kesinlikle emindim. Fakat son hafta içinde, doğum kanalına girmeden önce dönmüş olduğunu düşünüyordum. Sadece kısmen haklıydım. Kafası önde olarak doğum kanalına gelmeyi başarmıştı, ancak, yüzü yukarıya, karnıma doğru dönüktü ve ilk ciddi kasılma dizisinden sonra, minik başı kötü bir şekilde leğen kemiklerimin arasında sıkışmıştı.</p>

  <p>Dünya’daki bir hastanede bir doktor herhalde sezaryen ameliyatına başvururdu. Elbette bir doktor ceninle ilgili böyle bir sonuna karşı hazırlıklı olarak, önceden robot aletleriyle Simone’un başını, daha böyle rahatsız bir duruma gelmeden, doğrultmaya çalışırdı.</p>

  <p>Sonuna doğru ağrı bir işkenceye dönüştü. Onu direngen kemiklerimin arasında ilerletirken, güçlü kasılmalar arasında, Michael ve Richard’a bağırarak emirler vermeye çalışıyordum. Richard tümüyle yararsızdı. Daha sonraları “keşmekeş” diye adlandırdığı ağrılarımla ilgilenemiyor, daha kötüsü doğum dikişine yardım edemediği gibi, Ramalılarlardan elde ettiğimiz uyduruk forsepsleri de kullanamıyordu. Michael, Tanrı ondan razı olsun, odanın serin olmasına karşın, alnından terler boşanarak, benim bazen tutarsızlaşan talimatlarımı cesaretle uygulamaya çalışıyordu. Kanalı biraz daha genişletmek için, tıbbi malzemelerimden aldığı neşteri kullandı, kanama nedeniyle bir an duraksadıktan sonra, forsepsle Simone’un kafasını buldu ve bir şekilde, üçüncü denemesinde, onu doğum kanalında geri itmeyi ve doğabileceği şekilde döndürmeyi başardı.</p>

  <p>Başı göründüğü zaman iki adam da bağırdılar. Bilinçli kalmaya devam edememe korkusuyla zihnimi soluk alıp verme düzenim üzerinde toplamaya çalıştım. Yoğun ağrıma karşın, son güçlü kasılmam Simone’u ileriye, Michael’ın ellerine fırlatırken, ben de yüksek sesle haykırdım. Babası olarak göbek bağını kesmek Richard’ın göreviydi. Richard işini bitirdiği zaman Michael görmem için Simone’u yukarıya kaldırıp, “Bir kız,” derken gözleri yaşla doluydu. Hafifçe karnımın üstüne koydu ve onu görebilmek için biraz doğruldum. İlk izlenimim onun kesinlikle anneme benzediği yolundaydı.</p>

  <p>Plasenta temizleninceye kadar uyanık kalmaya gayret ettim ve Michael’ın yardımıyla, neşterle yaptığı kesikleri dikmeyi bitirdim ve sonra kendimi bıraktım. İzleyen yirmi dört saatle ilgili birçok ayrıntıyı hatırlamıyorum. Gösterdiğim çabadan ve doğumdan o derece yorgundum ki (Simone’un doğumundan <i>on bir</i> saat önce kasılmalarım başlamıştı) her fırsatta uyudum. Yeni doğan kızım hiç zorlama olmadan seve seve göğsümü emiyordu ve Michael yarı uyanık olduğum zamanlarda, kızın birkaç kez emdiğini iddia ediyordu. Simone emmeye başladığı andan itibaren sütüm memelerime doluyor ve kızım emmeyi bitirdiği anda da çok mutlu görünüyor. Ona yetecek kadar sütüm olduğu için mutluyum -Genevieve’le yaşadığım sorunun tekrarlanacağından korkuyordum.</p>

  <p>Her uyandığımda iki erkekten biri yanımda oluyor. Richard’ın gülümsemeleri her zaman biraz zorlama gibi olsa da yine de minnet dolu. Uyanık olduğum zamanlarda, Michael Simone’u kollarıma veya memelerime yetiştirmekte çok hızlı. Ağladığı zamanlarda bile kızı çok rahat tutuyor ve durmadan, “Çok güzel,” diye mırıldanıyor.</p>

  <p>Şu anda Simone, Ramalılarların yaptığı battaniyeye benzer şeye sarılmış olarak, yanımda yatıyor (kumaşları tanımlayabilmek çok zor, özellikle de ev sahiplerimize “yumuşak” gibi nitelik bildiren sözcükleri onların anladığı nicelik terimleriyle anlatmak). Kızım gerçekten anneme benziyor. Cildi oldukça koyu, belki benimkinden bile daha koyu ve başındaki kalpak gibi saçlar simsiyah. Gözleri parlak kahverengi. Zor doğumdan ötürü kafasının hâlâ komik ve biçimsiz haliyle Simone’a çok güzel denemez. Fakat Michael elbette haklı. Kızım harikulade. Gözlerim, çılgın bir hızla nefes alıp veren, o narin, kırmızı yaratığın ardındaki güzelliği görebiliyor. Evrene hoş geldin, Simone Wakefield.</p>
</body>
</html>