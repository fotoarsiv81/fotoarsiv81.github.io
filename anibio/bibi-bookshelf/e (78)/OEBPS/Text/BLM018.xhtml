<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/mandos.css" type="text/css" rel="stylesheet"/>
</head>

<body>
  <h2>5</h2>

  <p>Mekikleri Hangar’dan birkaç yüz kilometre uzaklıkta durdu. Tesisin tuhaf bir görünüşü vardı. Dibi tümüyle düzdü, fakat yanları ve üstü yuvarlaktı. Hangar’daki üç fabrikanın -ikisi yanlarda, biri ortada- dışarıdan bakılınca kubbeli bir görünümü vardı. Yapı, tabanından itibaren altmış veya yetmiş kilometre yükseliyordu. Bu fabrikaların arasında tavan daha alçaktı, düz olan tabandan sadece sekiz ya da on kilometre kadar ve Hangar’ın üst kısmının genel görüntüsü, eğer böyle bir yaratık varsa, üç hörgüçlü bir devenin arkadan görünüşüne benziyordu.</p>

  <p>Kartal, Nicole ve Richard, bir denizyıldızı aracı izlemek için durdular. Kartal’ın açıklamasına göre, denizyıldızının yenilenmesi bitmişti ve bir sonraki yolculuğuna hazırdı. Denizyıldızı soldaki hörgüçten dışarı çıktı ve araç, Hangar veya Rama’yla kıyaslandığında küçüktü, ama gene de, merkezinden bir kolunun ucuna kadar, yaklaşık on kilometre vardı. Hangar’dan çıkar çıkmaz dönmeye başladı. Mekik on beş kilometre kadar uzağında “park etmiş” dururken, denizyıldızı, dakikadaki dönme hızını on dönüşe çıkardı. Dönme hızı sabitlendikten sonra, denizyıldızı sola doğru hızla uzaklaştı.</p>

  <p>“Böylece bu seriden geride sadece Rama kalmış oluyor,” dedi Kartal. “Ara istasyondaki kuyrukta önümüzde olan dev tekerlek, dört ay önce gitti, çok az bakıma ihtiyacı vardı.”</p>

  <p>Richard bir soru sormak istiyordu, ama kendini tuttu. Düğümden bu yana olan uçuş sırasında, Kartal’ın, aslında paylaşmasına izin verilen bilgileri onlara kendiliğinden verdiğini çoktan anlamıştı. “Rama oldukça zorlu çıktı,” dedi Kartal. “Hâlâ ne zaman bitireceğimizden emin değiliz.”</p>

  <p>Mekik, Hangar’ın sağ kubbesine yanaştı ve kubbenin üstünde saat beş yönünde ışıklar yanmaya başladı. Richard ve Nicole, bazı küçük kapıların açılmakta olduğunu görebiliyorlardı. “Elbiselerinize ihtiyacınız olacak,” dedi Kartal. “Bu muazzam yeri değişken ortamlı olarak tasarımlayabilmek, büyük bir mühendislik başarısı olurdu.”</p>

  <p>Nicole ve Richard giyinirlerken, mekik, kendi taşıma merkezlerindekine aynen benzeyen bir rıhtıma yanaştı. Kartal iletişim sistemini kontrol ederek, “Beni duyabiliyor musunuz?” diye sordu. Richard başlığının içinden, “Tamam,” diye yanıtlayınca, Nicole’le birbirlerine bakıp, Newton kozmonotluğu günlerini hatırlayarak güldüler Kartal onları uzun ve geniş bir koridordan geçirdi. Koridorun sonunda bir kapıdan sağa dönerek, bir insanın hayal bile edebileceğinden daha büyük bir fabrika tabanının on kilometre üstündeki geniş bir balkana çıktılar Nicole, muazzam boşluğa bakarken dizlerinin çözüldüğünü hissediyordu. Ağırlıksız ortama karşın, baş dönmesi dalgaları, Richard ve Nicole’ü sarmaya başlamıştı. İkisi birden aynı anda dönerek, az önce gördükleri şeyi kavramaya çalışırken, gözlerini birbirlerine odakladılar “Oldukça etkileyici bir manzara,” dedi Kartal.</p>

  <p><i>Ne kadar büyük bir anlatım yetersizliği,</i> diye Nicole düşündü ve çok yavaşça gözlerini o müthiş görüntüye çevirdi. Bu kez dengesine yardımcı olması için parmaklıkları tutuyordu.</p>

  <p>Altlarındaki fabrika, Newton’u indirip içeri girdikleri sol iskele ucundan başlayıp, Ana Düzlük boyunca uzanarak, Silindirik Deniz kıyılarına kadar uzanan, tüm Kuzey Yarımsilindiri’ni kapsıyordu. Deniz ve Ramalıların New York şehri yoktu, fakat bu bir tek fabrikada, Amerika’nın Rhode Island eyaletinden daha çok arazi vardı.</p>

  <p>Rama’nın kuzey ucundaki çukur ve çanağa, dış kabuk dahil, dokunulmamıştı. Rama’nın bu bölümleri, Richard, Nicole ve Kartal’ın sağında ve üstünde durdukları platformun biraz arkasında kalıyordu. Önlerinde, raylar üzerine monte edilmiş ve her birinin başka başka amaçları olan bir düzineye yakın teleskop vardı. Bunların arasından, üçü de, bir şemsiyenin üç desteği gibi açılarak, otuz bin basamakla Ana Düzlük’e inen (veya çıkan), tanıdık merdivenleri görebiliyorlardı.</p>

  <p>Kuzey Yarımsilindiri’nin geri kalan kısmı, bölünerek parçalara ayrılmış halde, çanağa veya birbirlerine doğrudan bir bağlantıları olmadan, fakat bitişecek parçalar uygun bir şekilde yan yana dizilmiş şekilde, önlerinde duruyordu.</p>

  <p>“İşin başında bu düzende çalışmak daha kolay oluyor,” diye Kartal’a açıkladı. “Silindiri bir kez kapattıktan sonra, tüm bu malzemeyle içeriye girip çıkmak daha zor oluyor.”</p>

  <p>Teleskoplar aracılığıyla, Richard ve Nicole, Ana Düzlük’ün iki ayrı bölgesinde arı gibi çalışıldığını görebiliyorlardı. Altlarındaki fabrikada ileri geri hareket eden robotları saymaya kalkışmadılar bile.</p>

  <p>Ayrıca, birçok yerde nelerin yapılmakta olduğunu da kesin olarak anlayamadılar, Bu, insanların hiçbir zaman hayal bile edemeyecekleri çapta büyük bir mühendislikti.</p>

  <p>“Genel bir görüntü vermek için, sizi önce buraya getirdim,” dedi Kartal. “Sonra, aşağıya, tabana indiğimiz zaman, daha fazla ayrıntı görebilirsiniz.” Nicole ve Richard, şaşkınlıktan dilleri tutulmuş halde ona baktılar, Kartal gülerek devam etti, “Eğer dikkatli bakar ve parçaları zihninizde birleştirirseniz, Ana Düzlük’ün, biri Silindirik Deniz’e yakın, diğeriyse neredeyse merdivenlerin sonuna kadar olan bölgeyi kapsayan, iki büyük bölümünün tümüyle temizlenmiş olduğunu görürsünüz. Bütün yeni inşaatlar işte buralarda yapılıyor, Bu iki bölgenin arasında, Rama tümüyle sizin terk ettiğiniz gibi duruyor, Burada genel mühendislik danışmanlığımız var -sadece bir sonraki görevde kullanılacak olan bölgeleri değiştiriyoruz.</p>

  <p>Richard canlandı. “Yani bize bu uzay aracının <i>defalarca</i> kullanıldığını ve her görev için sadece <i>gerekli</i> değişikliklerin yapıldığını mı söylüyorsun?” </p>

  <p>Kartal onayladı.</p>

  <p>“O zaman, New York adını verdiğimiz o gökdelenler kümesi de <i>çok önceki</i> bir görev için hazırlanıp, başka değişim gerekmediği için, sadece orada öyle <i>bırakılmış</i> olabilir mi?”</p>

  <p>Kartal, Richard’ın zaten yanıt beklemediği sorusuna karşılık vermedi. Ana Düzlük’ün kuzey bölgesini işaret ediyordu. “Yaşama alanınız orası olacak, işte orada. Sizin ‘altyapı’ dediğiniz su, enerji, kanalizasyon ve üst bölümün çevresel kontrolü gibi, hizmetleri tamamladık. İşlerin geri kalan kısmı için tasarım esnekliğine olanak var. Bu nedenle sizi buraya getirdik.”</p>

  <p>“Temizlenmiş olan bölgenin güneyindeki küçük kubbeli bina nedir?” diye Richard sordu. New York’un eski bir Rama yolculuğundan geri kalmış bir kalıntı olabileceği fikrinden hâlâ sersemlemiş haldeydi.</p>

  <p>“Orası kontrol merkezi,” diye Kartal yanıtladı. “Yaşam alanınızı düzenleyen her şey orada korunacak. Genellikle kontrol merkezleri yaşama alanının altına gizlenir. Fakat sizin için, tasarımcılar onu düzlüğe koymaya karar verdiler.’’</p>

  <p>Nicole, eğer Rama tümüyle birleştirilseydi, orada Silindirik Deniz’in bulunacağı yerdeki temizlenmiş alanı göstererek, “Oradaki büyük bölge nedir?” diye sordu.</p>

  <p>“Size onun nedenini söyleme yetkim yok,” diye Kartal yanıtladı. “Aslında, size onun varlığını göstermeme bile izin verilmesine şaşıyorum. Normal olarak dönüş yolcularımız, yaşadıkları bölgenin dışında, hiçbir şey bilmezler. Elbette, her tür için saymaca plan, kendi modüllerinin içinde kalmalarıdır.”</p>

  <p>Nicole, Richard’ın dikkatini başka bir bölgeye çekmeye çalışarak, “Şurada, merkezdeki tepe, ya da kuleye bak,” dedi. “En az iki kilometre yüksekliğinde olmalı.”</p>

  <p>“Ve tıpkı ortası delik bir çöreğe benziyor, yani içi oyulmuş.”</p>

  <p>Yapımı oldukça ilerlemiş olan olası bir ikinci yaşam bölgesinin dış duvarlarını görüyorlardı. Fabrika tabanından içinin hiçbir yeri görülemeyecekti.</p>

  <p>“Orada kimin veya neyin yaşayacağına dair bize bir ipucu veremez misin?” diye Nicole sordu.</p>

  <p>Kartal başını sallayarak, “Haydi,” dedi kuvvetle. “Aşağı inmemizin vakti geldi.”</p>

  <p>Richard ve Nicole teleskoplardan ayrıldılar ve diğer inşaat kadar ilerlememiş olan kendi yaşam bölgelerinin genel görüntüsüne çabucak bir göz attılar, sonra da Kartal’ı koridorda izlediler. Beş dakikalık bir yürüyüşten sonra, Kartal’ın onlara asansör olduğunu söylediği şeye ulaştılar.</p>

  <p>“Koltuklarınızdaki kemerlerinizi çok dikkatle bağlamalısınız,” dedi rehberleri. “Bu oldukça çılgın bir yolculuk olacak.”</p>

  <p>Bindikleri tuhaf oval kapsülün hızlanması güçlü ve çabuktu. İki dakikadan az bir süre sonra, hızlanma aynı şekilde birden durdu. “Bu şey saatte üç yüz kilometre mi yapıyor?” diye Richard kafasından çabucak bazı hesaplar yaparak sordu.</p>

  <p>“Sadece acelesi yokken,” diye Kartal yanıtladı.</p>

  <p>Richard ve Nicole araçtan inerek onu fabrika zemininde izlediler. Muazzamdı. Birçok yönden Rama’nın kendisinden daha sersemleticiydi, çünkü dev uzay aracının neredeyse yarısı, çevrelerinde, yerde duruyordu. Her ikisi de, taşıma koltuklarıyla Rama’nın içine inişleri sırasında Silindirik Deniz’in üstünden Güney Çanağı’ndaki gizemli boynuzlara bakarlarken kapıldıkları son derece güçlü duyguları hatırladılar. Richard ve Nicole, üstlerinde, zeminde, fabrikanın her yerinde yürümekte olan çalışmayı izlerken, aynı saygı ve hayranlık duyguları geriye gelmişti, hem de daha güçlenerek.</p>

  <p>Asansör onları, yaşam bölümlerinin parçalarının birinin hemen dışında bırakmıştı. Rama’nın kabuğu önlerindeydi, asansör çıkışından yürürlerken kabuğun kalınlığını hesapladılar. Richard, Rama’daki ilk günlerinde Nicole’ün sormuş olduğu bir soruyu yanıtlayarak, ona “Yaklaşık iki yüz metre kalınlığında,” dedi.</p>

  <p>“Yaşam bölgemizin altındaki kabuğun içinde ne olacak?” diye Nicole sordu.</p>

  <p>Kartal dört parmağından üçünü onlara göstererek, üçüncü düzey bir bilgiyi sormuş olduklarını belirtti. Her iki insan da güldüler.</p>

  <p>Birkaç saniye sonra Nicole, Kartal’a “Bizimle birlikte gidecek misin?” diye sordu.</p>

  <p>“Güneş sisteminize mi?… Hayır, gelemem,” diye Kartal yanıtladı. “Fakat kabul etmeliyim ki çok ilginç olurdu.”</p>

  <p>Kartal onları yoğun bir çalışmanın olduğu bir bölgeye götürdü. Birkaç düzine robot, yaklaşık altmış metre yüksekliğinde silindirik bir yapı üstünde çalışıyorlardı. “Bu, kullanılmış sıvıların yeniden kazanıldığı ana fabrika,” dedi Kartal. “Yaşam bölgenizden sızma veya kanalizasyon yoluyla gelen tüm sıvılar, sonunda burada toplanacak. Temizlenen sıvı koloniye geri pompalanırken, atık kimyasallar başka olası kullanımlar için alıkonulacak Bu fabrika içine girilemeyecek şekilde mühürlenecek. Sizin gelişim düzeyinizin çok üstünde bir teknoloji kullanıyor.”</p>

  <p>Sonra, Kartal onları bir merdivene ve yaşam bölgesinin içine götürerek, onlara ayrıntılı bir tur yaptırdı. Her bölümde, Kartal onlara o bölgenin ana özelliklerini anlatıyor ve sonra, ara vermeden bir robota kendilerini bir sonraki bitişik bölüme taşımasını istiyordu.</p>

  <p>Birkaç saat sonra, Kartal onları gelecekteki evlerinin başka bir bölümüne götürmeye hazırlanırken, Nicole sordu, “Bizden burada tam olarak ne yapmamızı istiyorsun?”</p>

  <p>“Belirli bir şey yok,” dedi Kartal. “Bu Rama’ya yaptığınız son ziyaret olacak. Tasarım safhasında kendinizi daha rahat hissedebilmeniz için buna ihtiyacınız olacağını düşünerek yaşam bölgenizin ölçülerini hissetmenizi istedik. Yaşama modülünde iki binde bir oranında bir modeli var ve geri kalan çalışmalar orada yapılacak.” Richard ve Nicole’e baktı. “İstediğiniz zaman buradan ayrılabiliriz.”</p>

  <p>Nicole gri metal bir kutunun üstüne oturarak çevresine bakındı. Sadece robotların sayısı ve çeşitliliği bile, başını döndürmeye yeterliydi. Fabrikanın balkonuna yürüdüğü andan itibaren büyük bir baskı altına girmişti, şimdiyse tam anlamıyla uyuşmuş haldeydi. Elini Richard’a uzattı.</p>

  <p>“Gördüklerimi incelemekte olmam gerektiğini biliyorum, sevgilim,” dedi, “ama, artık hiçbirisi bir anlam ifade etmiyor. Tümüyle doymuş durumdayım.”</p>

  <p>“Ben de,” diye Richard itiraf etti. “Rama’dan daha şaşırtıcı bir yerin bulunabileceğini hiçbir zaman düşünemezdim, fakat bu fabrika kesinlikle öyle.”</p>

  <p>Nicole, “Burada bulunduğumuz sürece, burayı yapan fabrikanın nasıl bir şey olabileceğini hiç düşündün mü?” diye sordu. “Daha iyisi Düğüm’ün montaj hattını düşün.”</p>

  <p>Richard güldü. “Bu yoruma geriye doğru sonsuz biçimde devam edebiliriz. Eğer Düğüm gerçekten bir makineyse, ki öyle görünüyor, Rama’dan daha yüksek düzeyde bir makine olduğu kesin. Rama herhalde burada tasarımlandı. Sanırım Düğüm tarafından kontrol ediliyor. Fakat Düğüm’ü yaratan ve kontrol eden ne? Bizim gibi, biyolojik bir evrim sonucu oluşmuş bir yaratık mı? Ve bizim anlayabileceğimiz anlamda gerçekten mevcut mu, yoksa yarattığı bu inanılmaz makineler sayesinde etkisinin hissedilmesiyle yetinen başka bir varlığa mı dönüştü?”</p>

  <p>Richard karısının yanına oturdu. “Bu benim için bile çok fazla. Sanırım ben de doydum… Haydi, artık çocuklara dönelim.”</p>

  <p>Nicole uzanarak ona dokundu. “Sen çok akıllı bir adamsın Richard Wakefield,” dedi. “Bunun seni sevmemin nedenlerinden biri olduğunu biliyorsun.”</p>

  <p>Rulo halinde bazı metal levhaları taşıyan kepçeye benzer bir robot, önlerinden yavaşça geçti. Richard yeniden başını hayretle sallayarak, “Teşekkür ederim sevgilim,” dedi. “Sen de, benim seni sevdiğimi biliyorsun.”</p>

  <p>Ayağa kalkarak Kartal’a, gitmeye hazır olduklarını bildirdiler.</p>

  <div>
    <br/>
  </div>

  <p>Ertesi akşam yaşama modülündeki odalarında seviştikten yarım saat sonra, Richard ve Nicole hâlâ uyuyamamışlardı, “Neyin var sevgilim?” diye Nicole sordu. “Bir şey mi oldu?”</p>

  <p>Richard, “Bugün yeni bir sis nöbeti geçirdim,” dedi. “Yaklaşık üç saat kadar sürdü.”</p>

  <p>Nicole yatakta doğrulurken, “Tanrım,” dedi. “Şimdi iyi misin? Tarayıcıyı getirip biyometrinden bir şeyler anlamaya çalışayım mı?”</p>

  <p>Richard başını sallayarak, “Hayır,” dedi. “Benim sislerim senin makinende hiç belli olmadı. Fakat bu seferki beni gerçekten rahatsız etti. Nöbetler karşısında ne kadar çaresiz olduğumu anladım. Herhangi bir tehlike anında sana ve çocuklara yardım edemeyecek kadar zorlukla hareket ediyorum. Bu beni korkutuyor.”</p>

  <p>“Bunu başlatanın ne olduğunu biliyor musun?”</p>

  <p>“Kesinlikle. Her zamanki gibi. Hangar’a yaptığımız yolculuğu düşünüyordum, özellikle diğer yaşam bölgesini. Elimde olmayarak, Rama’daki yolculuğumla ilgili birkaç bağlantısız sahne hatırladım ve sonra birden sis geldi, Tam olarak Devam ettiği sürenin ilk beş dakikasında seni bile tanıyabileceğim den emin değilim,’’</p>

  <p>“Üzüldüm sevgilim,” dedi Nicole.</p>

  <p>“Sanki bir şey düşüncelerimi kontrol ediyormuş gibi. Ve ne zaman hafızamın belirli bir bölümüne ulaşsam, bom, bir tür uyarı alıyorum,” </p>

  <p>Richard ve Nicole bir dakika kadar sessiz kaldılar,</p>

  <p>“Ne zaman gözlerimi kapatsam,” dedi Nicole,</p>

  <p>“Hâlâ Rama’nın içinde koşuşturan tüm o robotları görüyorum.”</p>

  <p>“Ben de.”</p>

  <p>“Gene de, gördüklerimin, hayalimde canlandırdığım veya bir filmde gördüğüm bir şey olmayıp gerçek sahneler olduğuna inanmakta hâlâ büyük zorluk çekiyorum,” diye Nicole gülümsedi. “Şu son ondört yılda tamamen inanılmaz bir hayat yaşadık, değil mi?”</p>

  <p>Richard yan dönerek normal uyku durumuna geçerken, “Tabii ki,” dedi. “Ve kim bilir? Belki de en önemli bölümü henüz önümüzdedir.”</p>
</body>
</html>