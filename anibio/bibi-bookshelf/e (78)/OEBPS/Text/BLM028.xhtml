<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/mandos.css" type="text/css" rel="stylesheet"/>
</head>

<body>
  <h2>6</h2>

  <p>Yolcuları ve kargosuyla birlikte Mars’a hareket etmesinden birkaç saat önce, Pinta’ya resmi uğurlama töreni yapılırken, Dünya’nın büyük kısmı, televizyonda izliyordu. COG’un ikinci başkan yardımcısı, Heinrich Jenzer adındaki İsviçreli bir gayrimenkul yöneticisi, GEO 4’de, uğurlama töreni için bulunuyordu. Üç büyük uzay aracının yapılması ve Mars’ın kolonizasyonunda yeni bir çağ açılmasıyla ilgili, kısa bir kutlama konuşması yaptı. Bitirdikten sonra Mr. Jenzer, Pinta’nın İskoç kumandanı Mr. Ian Macmillan’ı takdim etti. Sıkıcı bir konuşmacı olan ve örnek bir ISA bürokratına benzeyen Macmillan, dünyaya bu projenin temel hedeflerini hatırlatan altı dakikalık bir metni okudu.</p>

  <p>“Bu üç araç,” dedi konuşmasının başlarında, “bu kez üstünde devamlı bir insan varlığı tesis etmek üzere, yaklaşık iki bin insanı, yüz milyon kilometrelik bir yolculuk yaparak, başka bir gezegene, Mars’a taşıyacaktır. Gelecekteki Mars kolonicilerimizin büyük kısmı, buradan, GEO 4’ten üç hafta sonra hareket edecek olan ikinci gemi, Niña ile taşınacaktır. Gemimiz Pinta ve son uzay aracı Santa Maria’nın her biri, yaklaşık üçer yüz yolcuyla birlikte, koloniyi ayakta tutmak için gerekli, binlerce kilo gıda ve malzeme taşıyacaklar.”</p>

  <p>Daha sonra, geçen yüzyıldaki ilk Mars ileri karakollarının ölümlerine değinmekten dikkatle kaçınarak, Kumandan Macmillan, önlerindeki keşif seferini, Kristof Kolomb’un yedi yüz elli yıl önceki yolculuğuyla karşılaştırarak, şiirsel olmaya çalıştı. Onun için yazılmış olan metnin dili mükemmeldi, fakat Macmillan’ın sıkıcı ve monoton okuma tarzı, aslında seçkin bir konuşmacıyla esin kaynağı olabilecek sözcükleri, donuk ve sıkıcı bir tarih dersine çeviriyordu.</p>

  <p>Konuşmasını kolonicileri nitelikleri yönünden gruplayarak, yaşları, meslekleri ve geldikleri ülkelere göre istatistikler gösterdi. “Yani bu erkek ve kadınlar,” diye Macmillan özetledi, “insan ırkının hemen hemen her yönden bir karışımını oluşturuyorlar. Hemen hemen diyorum, çünkü bu grupta, aynı ölçüde rastgele seçilecek başka insan topluluklarının hiç birinde bulunamayacak iki özellik var. Birincisi, Lowell kolonisinin gelecekteki yerleşimcilerinin hepsi son derece zekiler -IE ortalamaları 186’nın biraz üstünde. İkincisi, ki bu söylenmese de belli, çok cesur olmalılar, yoksa yeni ve bilinmeyen bir çevredeki bu zor görev için başvurmazlardı.”</p>

  <p>Sözlerini bitirdiği zaman, kürsüde, onun ve diğer önemli kişilerin arkasında sergilenmekte olan, Pinta’nın 1/100 ölçeğindeki modeli üstünde kırması için, kumandan Macmillan’a bir şişe şampanya verildi. Bir süre sonra, Koloniciler konferans salonundan sırayla çıkarak Pinta’ya binmeye hazırlanırlar- ken, Macmillan ve Jenzer, programdaki basın toplantısına başlamışlardı.</p>

  <div>
    <br/>
  </div>

  <p class="p1">“Ayının teki o.”</p>

  <p class="p1">“Pek usta bir bürokrat değil.”</p>

  <p class="p1">“Boktan bir ayının teki o.”</p>

  <div>
    <br/>
  </div>

  <p>Max Puckett ve Yargıç Mishkin, yemek yerken Kumandan Macmillan’ı konuşuyorlardı.</p>

  <p>“Herifin hiçbir kahrolası espri anlayışı yok.”</p>

  <p>“Sadece olağan şeylerin dışındaki olayları değerlendiremiyor.”</p>

  <p>Max çevreyi rahatsız ediyordu. O sabah erken saatlerde, Pinta Komuta ekibinin resmi olmayan oturumunda, sert bir şekilde uyarılmıştı. Oturumda Max’ı, arkadaşı Yargıç Mishkin temsil etmiş ve işlerin kontrolden çıkmasını önlemişti.</p>

  <p>“O beyinsizlerin davranışlarımı yargılamaya hakları yok.”</p>

  <p>“Genel anlamda çok haklı olabilirsin, dostum,” diye Yargıç Mishkin yanıtladı. “Fakat bu uzay aracında bir dizi özel şartla karşı karşıyayız. En azından, Lowell Kolonisi’ne varıp kendi hükümetimizi kuruncaya kadar, burada yetki onlarda… Neyse ki, gerçek bir hasar oluşmadı. Davranışlarının ‘savunulacak yanı olmadığı’ hakkındaki açıklamalarıyla, çok güç bir duruma düşmedin. Çok daha kötüsü olabilirdi.”</p>

  <p>İki gece önce, Pinta’nın, Dünya-Mars yolunun yarıyol noktasını aşmasını kutlayan bir parti verilmişti. Max, Macmillan’ın ekip yardımcılarından biri olan sevimli Angela Rendino’yla bir saatten fazla süreyle durmadan flört etmişti. Daha sonra tatsız İskoç, Max’ı kenara çekerek, sert bir şekilde, Max’ın Angela’yı rahat bırakmasını istemişti.</p>

  <p>Max, mantıklı bir şekilde, “Bunu bana o söylesin,” demişti.</p>

  <p>“O deneyimsiz bir genç kadın,” demişti Macmillan, “ve hayvanlarla ilgili esprilerinizin ne kadar iğrenç olduğunu size söyleyemeyecek kadar da ince.”</p>

  <p>O ana kadar Max iyi vakit geçiriyordu. Önce bir margarita daha devirdikten sonra, “Sizi rahatsız eden nedir, Kumandan?” diye sormuştu Max. “Yoksa o sizin özel kuklanız veya başka bir şeyiniz mi?”</p>

  <p>Ian Macmillan kıpkırmızı kesilmişti. Birkaç saniye sonra, uzay aracı subayı, “Mr. Puckett,” diye yanıtlamıştı, “eğer davranışlarınız düzelmezse, korkarım sizi yaşama bölümünüze hapsetmek zorunda kalacağım.”</p>

  <p>Macmillan’la olan bu tartışma, Max’ın gecesini berbat etmişti. Açıkça, özel bir durum olduğu belli olan bir konuda, kumandanın resmi sıfatını kullanmasına kızmıştı. Max, Oregon eyaletinden Dave Denisan adındaki karamsar bir ormancıyla paylaştığı odasına döndü ve hızla bir bütün tekila şişesini bitirdi. Sarhoş halinde Max, hem evini özlüyordu hem de morali bozulmuştu. Bu nedenle iletişim merkezine giderek Arkansas’taki kardeşi Clyde’a telefon etmeye karar verdi.</p>

  <p>O sırada çok geç olmuştu. İletişim kompleksine gidebilmek için, Max’ın, önce partinin henüz sona erdiği ana salon, sonra da subayların odaları boyunca yürüyerek, tüm gemiyi geçmesi gerekiyordu. Merkez bölümde Max, bir an için, Ian Macmillan ve Angela Rendino’yu kol kala kumandanın özel odasına girerken gördü.</p>

  <p>“Orospu çocuğu,” diye söylendi.</p>

  <p>Sarhoş Max, koridorda, Macmillan’ın kapısının önünde dolaşırken gittikçe öfkeleniyordu. Sonunda, beş dakika sonra, aklına hoşlandığı bir fikir geldi. Arkansas Üniversitesi’ndeyken ona ödül kazandıran domuz çağırma taklidini hatırlayan Max, gecenin sessizliğini korkunç bir sesle böldü.</p>

  <p>“Sooo-eee, <i>domuz, domuz</i>,” diye Max bağırdı.</p>

  <p>Çağrıyı yineledikten sonra, subayların kanadındaki her kapının (Macmillan’ınki de dahil) bu gürültünün nereden geldiğini anlamak için açılmasından hemen önce, şimşek gibi ortadan kayboldu. Kumandan Macmillan, tüm mürettebatının kendisini Miss Rendino’yla birlikte çıplak halde görmesinden hiç de memnun olmamıştı.</p>

  <div>
    <br/>
  </div>

  <p>Mars’a yolculuk, Kenji ve Nai için ikinci bir balayı olmuştu. İkisinin de yapacakları fazla bir işi yoktu. Yolculuk, en azından tarihçinin görüş açısından, oldukça olaysız geçiyordu ve lise öğrencilerinin çoğu diğer iki uzay gemisinde olduğundan, Nai’nin de işleri oldukça azdı.</p>

  <p>Watanabeler birçok akşamlarını Yargıç Mishkin ve Max Puckett’la dostluklarını ilerleterek geçiriyorlardı. Sık sık kâğıt oynuyorlar (Max pokerde iyiydi, fakat briçte felaketti), Lowell Kolonisi’yle ilgili beklentilerini konuşuyorlar ve geride, Dünya’da bıraktıkları hayatlarını anlatıyorlardı.</p>

  <p>Pinta, Mars’tan üç hafta uzaktayken, personel, iki günlük iletişim kesintisi olacağını bildirip, radyo sistemleri bozulmadan herkesi evlerini aramaya zorladı. Yılsonu tatili içinde olduklarından, telefon etmek için en iyi zamandı.</p>

  <p>Max zaman farkından ve uzun tek yönlü konuşmalardan nefret ediyordu. Arkansas’taki noel planlarıyla ilgili karmakarışık tartışmayı dinledikten sonra Max, Clyde ve Winona’ya, artık onları aramayacağını, çünkü “şakalarına gülecek birini bulmak için on beş dakika beklemekten hoşlanmadığı”nı söyledi.</p>

  <p>Kyoto’da kar erken yağmıştı. Kenji’nin anne ve babası Ginkaku-ji ve Honen-In’i yumuşak kar örtüsü altında gösteren bir video hazırlamışlardı; eğer Nai yanında olmasaydı Kenji dayanılmaz bir ev özlemi duyacaktı. Tayland’la yaptığı kısa konuşmada, Nai, üniversitede burs kazanmış olan kız kardeşlerinden birini kutladı.</p>

  <p>Piyotr Mishkin kimseye telefon etmedi. Yaşlı Rus’un eşi ölmüştü ve çocuğu da yoktu. “Harika anılarım var,” dedi Max’a. “Fakat artık Dünya’da benimle ilgili bir şey kalmadı.”</p>

  <p>Planlı iletişim kesilmesinin ilk gününde, tüm iç kanallardan, herkesin izlemesi istenen, önemli bir programın öğleden sonra saat ikide gösterileceği bildirildi. Kenji ve Nai, Max ve Yargıç Mishkin’i, yayını izlemek için küçük dairelerine davet ettiler.</p>

  <p>Zamanını boşa harcatacak her şeye, her zaman olduğu gibi, karşı çıkan Max, “Bu kez hangi aptalca nutuğu dinleyeceğimizi merak ediyorum?” dedi.</p>

  <p>Video başladığı zaman COG Başkanı ve ISA Müdürü, büyük bir masada yan yana otururken göründüler. COG Başkanı, ISA Müdürü Werner Koch’dan almak üzere oldukları haberin öneminin üstünde durdu.</p>

  <p>“Pinta’nın yolcuları,” diye Dr. Koch söze başladı, “dört yıl önce, uydu izleme sistemlerimiz, Epsilon Eridani yıldızı yönünde, derin uzaydan gelen anlamlı bir mesaj okudular. Uygun biçimde işlemden geçirildiği zaman, sinyal, beş dakikaya kadar tümünü izleyeceğiniz, olağanüstü bir videoya dönüştü.</p>

  <p>“İşiteceğiniz gibi video, sistemimize bir Rama uzay aracının döndüğünü bildiriyor. 2130 ve 2200’de, bilinmeyen bir yabancı zekâ tarafından henüz etraflıca anlayamadığımız bir amaçla yapılmış olan, elli kilometre uzunluğunda ve yirmi kilometre genişliğindeki dev silindirler, bizim gezegenler ailemizi, güneş çevresinde bir yörünge çizerek ziyaret etmişlerdi. Genellikle Rama II diye adlandırılan ikinci ziyaretçi, Venüs yörüngesi içindeyken bir hız düzeltmesi yaparak, Dünya’ya çarpacak bir yörüngeye girmişti. Bir nükleer füzeler filosu, Rama, gezegenimize bir hasar verecek kadar yaklaşmadan önce yabancı silindiri karşılamak ve yok etmek için gönderilmişti.</p>

  <p>“İzleyeceğiniz video, bu Rama uzay araçlarından bir tanesinin daha, ‘gözlemlemek’ amacıyla, insanları temsil eden iki bin örnek ‘ele geçirmek’ gibi bir tek nedenle yakınlarımıza geldiğini söylüyor. Bu talep ne kadar tuhaf olursa olsun, radarlarımızın, bir aydan daha az bir süre önce, Rama tipi bir uzay aracının gerçekten Mars çevresinde yörüngeye girdiğini teyit etmeleri de çok önemli.</p>

  <p>“Ne yazık ki, derin uzaydan gelen bu akıl almaz mesajı ciddiye almak zorundayız. Bu nedenle, siz Pinta’daki yolcular, Mars yörüngesindeki yeni nesneyle buluşmak için görevlendirildiniz. Bu haberlerin çoğunuz üstünde ciddi bir şok etkisi yapacağını biliyoruz, fakat elimizde başka bir tutarlı çözüm yoktu. Eğer, kuşkulandığımız gibi, yanlış yönlendirilmiş bir dahi ayrıntılı bir kandırmaca planlayıp uygulamışsa, o zaman küçük bir gezintiden sonra, ilk tasarlandığı gibi Mars’taki kolonizasyonumuza devam edersiniz. Eğer, izlemek üzere olduğunuz video, gerçekten doğruyu söylüyorsa, o zaman siz ve Niña ile Santa Maria’daki arkadaşlarınız, Rama zekâsının gözlemleyeceği insan grubunu oluşturacaksınız.</p>

  <p>“Artık görevinizin tüm COG çalışmaları içinde en yüksek öncelikte olduğunu herhalde tahmin edersiniz. Ayrıca, gizlilik gereğini de anlayabilirsiniz. Bu andan başlayarak, bu Rama konusu bir şekilde halledilinceye kadar, aracınızla Dünya arasındaki tüm iletişim çok sıkı biçimde kontrol edilecektir. IlA bütün ses sinyallerini izleyecektir. Arkadaşlarınız ve ailelerinize güvenlikte olduğunuz, sonunda Mars’a indiğiniz, fakat Pinta’nın tüm iletişim sistemlerinin tamamiyle bozulduğu söylenecektir.</p>

  <p>“İzleyeceğiniz videonun size şimdi gösterilmesinin nedeni, karşılamaya hazırlanmanız için size üç hafta vermektir. Buluşma için temel bir plan ve ona ilişkin işlemler üzerinde IIA ve ISA çalışma grubu tarafından tüm ayrıntılarıyla çalışılarak, ayrıca Kumandan Macmillan’a yüksek hızda veri akımıyla iletilmiş bulunmaktadır. Her birinizin belirli bir dizi görevi olacak. Her birinize görevlerinizi yapabilmeniz için gerekli bilgileri kapsayan kişisel evrak paketleri verilecektir.</p>

  <p>“Elbette, size iyilikler diliyoruz. Bu Rama olayından bir şeyler çıkmaması olasılığı çok fazla, bu durum ise sadece Lowell Kolonisi’ni başlatma işinizi biraz geciktirebilir. Ancak, eğer bu video doğruysa, o zaman çabuk davranıp, Niña ve Santa Maria oraya geldikleri zaman duruma uyum gösterebilmeleri için, dikkatli bir plan geliştirmeniz gerekiyor -bu diğer iki uzay aracındaki kolonicilerin hiçbirine, Rama veya görev değişikliğiyle ilgili herhangi bir şey söylenmedi.”</p>

  <p>Video birden sona erip, yerini ekrandaki <i>Bir Sonraki Video İki Dakika Sonra</i> mesajına bıraktığı zaman, Watanabelerin dairesinde bir an sessizlik oldu. Max Puckett’ın tek söylediği, “İşte, şimdi kahroldum,” oldu.</p>
</body>
</html>