<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/mandos.css" type="text/css" rel="stylesheet"/>
</head>

<body>
  <h2>6</h2>

  <p>20 HAZİRAN 2202</p>

  <div>
    <br/>
  </div>

  <p>Bugün, kesinlikle yeniden hamile olduğumu doğruladım. Michael çok sevinmişti. Richard ise şaşılacak kadar tepkisizdi. Kendisiyle özel olarak konuştuğumda, karışık duygular içinde olduğunu kabul etti, çünkü Simone artık “devamlı ilgi” gösterilmesi gerekmeyen yaşa gelmişti. Ona, iki ay önce başka bir çocuğumuzun olması için konuştuğumuzu ve kendisinin sevinçle onayladığını hatırlattım. Richard, ikinci bir çocuğun babası olmak konusundaki isteğinin, benim o zamanki “belirgin heyecanımdan” şiddetle etkilendiği için olduğunu söyledi.</p>

  <p>Yeni bebek mart ortalarında doğacak. O zamana kadar çocuk odasını bitireceğiz ve tüm aile için yeterli yaşama alanımız olacak. Richard’ın yeniden baba olacağına sevinmediğine üzgünüm, ama Simone’un artık bir oyun arkadaşı olacağına da memnunum.</p>

  <div>
    <br/>
  </div>

  <p>15 MART 2203</p>

  <div>
    <br/>
  </div>

  <p>Catharine Colin Wakefield (onu Katie diye çağıracağız) Mart’ın on üçünde, sabah saat 6:l6’da dünyaya geldi. İlk güçlü doğum sancılarının başlamasından sadece dört saat sonra gerçekleşen kolay bir doğum oldu. Hiçbir zaman önemli bir sancı olmadı. Doğumu kalçalarım üzerine çömelerek yaptım ve o kadar iyi durumdaydım ki, göbek bağını da kendim kestim.</p>

  <p>Katie daha şimdiden çok ağlıyor. Genevieve ve Simone’un ikisi de tatlı, iyi huylu bebeklerdi, fakat Katie’nin oldukça gürültücü olacağı çok açık. Richard ona annesinin ismini vermek istememe çok memnun oldu. Bu kez, bir baba olarak, rolüyle daha ciddi şekilde ilgileneceğini ummuştum, fakat şu anda, Katie’ye fazla zaman ayıramayacak yoğunlukla “kusursuz veri tabanı” adını verdiği projesi üzerinde çalışıyor (bütün bilgilerimizi kataloglayacak ve onlara kolayca ulaşmamızı sağlayacak).</p>

  <p>Üçüncü kızım doğduğunda dört kilogramın biraz altında ve elli dört santimetre boyundaydı. Simone doğduğu zaman galiba bu ağırlıkta değildi, fakat o zamanlar kusursuz bir ölçü aletimiz yoktu. Katie’nin deri rengi oldukça açık, aslında neredeyse beyaz ve saçları da kız kardeşinin koyu siyah lülelerine kıyasla daha açık. Gözleri şaşırtıcı biçimde mavi. Bebeklerin mavi gözlü olmasının ve genellikle ilk yıl içinde bu rengin koyulaşmasının olağandışı bir olay olmadığını biliyorum. Fakat bir an için bile olsa kendi çocuğumun mavi gözlü olacağını düşünmemiştim.</p>

  <div>
    <br/>
  </div>

  <p>18 MAYIS 2203</p>

  <div>
    <br/>
  </div>

  <p>Katie’nin artık iki aydan biraz daha büyük olduğuna inanmak bana biraz zor geliyor. O kadar zorlayıcı bir bebek ki! Şimdiye kadar ona meme uçlarımı çekiştirmemeyi öğretmiş olmam gerekirdi, fakat onu bu alışkanlıktan vazgeçiremiyorum. Özellikle onu emzirirken çevrede biri olduğu zamanlarda huysuzlaşıyor. Michael veya Richard ile konuşmak için başımı çevirsem veya Simone’un bir sorusunu yanıtlamaya çalışsam bile, Katie meme ucunu hınç almak ister gibi birden çekiştiriyor.</p>

  <p>Richard son zamanlarda son derece durgun. Her zamanki parlak, şakacı halinde olduğu zamanlarda yaptığı edepsizce şakalarla Michael ve beni kırıp geçiriyor, ancak, ruhsal durumu bir anda değişebiliyor. İkimizden birinin yaptığı tek bir zararsız yorum bile onu üzüntüye, hatta bazen de kızgınlığa sürükleyebiliyor.</p>

  <p>Richard’ın bugünlerdeki asıl sorununun can sıkıntısı olduğundan kuşkulanıyorum. Veri tabanı projesini bitirdi ve henüz başka bir önemli çalışmaya başlamadı. Geçen yıl yaptığı mükemmel bilgisayar, siyah ekranla olan temaslarımızı neredeyse rutin hale getiren altyazılımları kapsıyor. Richard, bugünlerine, Simone’un gelişmesi ve eğitiminde daha etkin bir rol oynayarak biraz değişiklik katabilirdi, fakat sanırım bu onun tarzı değil. Simone’da belirmekte olan karmaşık büyüme örüntülerinden, Michael ve benim kadar büyülenmiş gibi gözükmüyor.</p>

  <p>Katie’ye ilk hamile kaldığımda, Richard’ın çocuklara karşı belirgin ilgisizliği beni oldukça rahatsız ediyordu. Ondan, rahim sıvımdan alınacak örnekle Katie’nin genlerini çözümlememe yardımcı olacak bir mini laboratuvar kurabilmem için bana yardım etmesini isteyerek, bu konuya doğrudan hücum etmeye karar verdim. Bu tasarı; karmaşık bir kimya, Ramalılarla şimdiye kadar yaptıklarımızdan çok daha derin bir etkileşim ve son derece karmaşık tıbbi aletlerin yaratılmasını ve ayarlanmasını gerektiriyordu.</p>

  <p>Richard bu işi sevdi. Tıp okulundaki günlerimi hatırlattığı için ben de sevdim. Günde on iki, bazen on dört saat birlikte (Simone’un bakım işini Michael’a bırakarak -birbirlerinden kesinlikle çok hoşlanıyorlar), işi bitirinceye kadar çalıştık. Sık sık, gece geç saatlere kadar, hatta sevişirken bile, işimizden konuştuk.</p>

  <p>Ancak, doğacak çocuğumuzun genlerinin incelenmesini tamamladığımız gün geldiği zaman, büyük bir şaşkınlık içinde, Richard’ın, ikinci kızımızın özelliklerinden çok, donanım ve çözümlemelerin bütün isteklerimizi karşılaması karşısında heyecanlandığını gördüm. Çok hayret etmiştim. Ona çocuğun kız olduğunu, Down veya Whittingham<sup><a href="../Text/Notlar.xhtml#uFzgrZurzlkZa5dlqbgwHMB" id="uubLFBNgHbiVQXquk8ZjszG" title="">[2]</a></sup> sendromları bulunmadığını ve hiçbir ön kanser eğiliminin kabul edilebilir limitler dışında olmadığını söylediğim zaman, buna olağan bir şeymiş gibi tepki verdi. Fakat, sistemin deneyi tamamlamaktaki hız ve doğruluğunu övdüğüm zamansa Richard gururla gülümsedi. Şu kocam ne değişik bir insan! Matematik ve mühendislik dünyasında olduğu zaman, başka insanlarla olduğu zamandan çok daha rahat.</p>

  <p>Michael da Richard’ın son zamanlardaki huzursuzluğunu fark etmişti. Onu, Simone için, Katie’ye hamileliğimin son aylarına doğru yaptığı fevkalade oyuncaklara benzer başka oyuncaklar yaratması için teşvik etti. O bebekler hâlâ Simone’un en sevgili oyuncakları. Kendi çevrelerinde dolanıyorlar ve hatta bir düzine kadar sözel emre yanıt verebiliyorlar. Bir gece, Richard o coşkulu ruh hallerinden birinin içindeyken, TB’yi diğer bebeklerle etkileşime girecek biçimde programladı. Ozan (Michael, Richard’ın Shakespeare konuşan robotlarına tam ismiyle hitap etmekte ısrarlı) bütün robotları bir köşeye kadar kovalayıp onlara bir sone potpurisine başlayınca, Simone neredeyse gülmekten bayılacaktı.</p>

  <p>Şu son iki haftadır Richard’ı TB bile neşelendiremiyor. İyi uyuyamıyor ki bu onun için olağandışı ve hiçbir şeye de ilgi duymuyor. Düzenli ve hareketli cinsel hayatımız bile askıya alınmış bulunuyor, herhalde Richard içindeki şeytanlara karşı gerçek bir savaş veriyor. Üç gün önce sabah erkenden ayrıldı (Rama’da şafak daha yeni sökmüştü -Başından beri inimizdeki Dünya saatimizle dışarıdaki Rama saati eşzamanlı) ve on saatten fazla bir süre New York’ta kaldı. Orada ne yaptığını sorduğum zaman, duvarın üstünde oturarak Silindirik Deniz’i seyrettiğini söyledi. Sonra konuyu değiştirdi.</p>

  <p>Michael ve Richard artık adamızda yalnız olduğumuza inanmış durumdalar. Geçenlerde Richard, her defasında dikey koridorda tank nöbetçinin karşı kısmında kalmaya dikkat ederek, iki kez kuşların inine girdi. Bir keresinde, benim atlayışımı yaptığım, ikinci yatay geçide kadar indi, fakat hiçbir yaşam belirtisi görmedi. Sekiz bacaklı örümceklerin inindeyse şimdi giriş kapağı ile ilk düzlük arasında karmaşık bir çift ızgara var. Son dört aydır, Richard elektronik yollardan sekiz bacaklıların inlerinin çevresini kontrol ediyor, izleme verilerinde bazı belirsizlikler olduğunu kabul etmesine karşın, görsel kontrollerinden ızgaraların uzun zamandan beri açılmamış olduğunun belli olduğu konusunda ısrar ediyor.</p>

  <p>Birkaç ay önce iki erkek yelkenli kayığı monte ettiler ve onu iki saat süreyle Silindirik Deniz’de kontrol ettiler. Simone ve ben sahilden onlara el salladık. Yengeç biotların yelkenliyi çöp sanmalarından korkarak (herhalde diğer yelkenli tekneye yaptıkları gibi -ona ne olduğunu hiçbir zaman öğrenemedik; nükleer füzeler alayından kurtulduktan birkaç gün sonra, onu bıraktığımız yere gittiğimiz zaman kaybolmuştu), Richard ve Michael onu tekrar söktüler ve saklamak için inimize taşıdılar.</p>

  <p>Richard, birkaç kez, güneye doğru denize yelken açarak, beş yüz metrelik uçuruma bir yerinden tırmanmanın mümkün olup olmadığını incelemek istediğini söylemişti. Rama’nın Güney Yarımsilindiri hakkındaki bilgimiz çok sınırlı. Diğer Newton kozmonot takımıyla birlikte biot avı sırasındaki birkaç gün dışında, bölge hakkındaki bilgimiz, ilk Newton sondalarının aktardığı kaba mozaiklerden öte değil. Güneyi keşfedebilmek herhalde çok büyüleyici ve heyecanlı olurdu -belki de bu arada bütün o sekiz bacaklı örümceklerin nereye gittiğini bulabilirdik. Fakat bu noktada herhangi bir riske girmeyi göze alamayız. Ailemiz her üç yetişkine de duyarlı bir şekilde bağımlı- içimizden birinin kaybı yıkıcı olur.</p>

  <p>Michael O’Toole’un Rama’daki yaşamımızdan, özellikle Richard’ın büyük bilgisayarının bize birçok bilgiye ulaşma olanağı sağlamasından sonra, memnun olduğuna eminim. Artık Newton askeri gemisinin güvertesindeki bilgisayarda saklanan tüm ansiklopedik bilgiye ulaşabiliyoruz. Yaptığı düzenli çalışmalara kendi verdiği isimle, Michael’ın “inceleme birimi”: sanat tarihi. Geçen ay konuşmaları, Medici ve Rönesansın katolik papazlarıyla birlikte, Michelangelo, Raphael ve o devrin önemli diğer büyük ressamlarıyla doluydu. Bugünlerde, benim sanat tarihinde daha ilginç bir devir olarak gördüğüm on- dokuzuncu yüzyılla ilgileniyor. Geçtiğimiz günlerde birçok kez empresyonist “devrim” üzerinde tartıştık, fakat Michael, empresyonizmin fotoğraf makinesinin bulunmasının doğal bir yan ürünü olduğu hakkındaki fikrimi kabul etmiyor.</p>

  <p>Michael, Simone’la saatler geçiriyor. Sabırlı, müşfik ve sevecen. Kızın gelişmesini dikkatle izleyerek bütün önemli olayları elektronik defterine kaydetti. Şimdi Simone yirmi altı harfin yirmi birini gördüğü zaman tanıyor (C ve S çiftiyle Y ve V’yi de karıştırıyor ve bir nedenle de K’yı bir türlü öğrenemiyor) ve iyi bir gününde yirmiye kadar sayabiliyor. Simone ayrıca, bir kuşun, bir sekiz bacaklı örümceğin ve en yaygın dört biot türünün çizimlerini ayırt edebiliyor. Ayrıca, Richard’ı hiç mutlu etmeyen bir şekilde, on iki havarinin adlarını da biliyor. Çoktan kızlarımızın manevî eğitimiyle ilgili bir “zirve toplantısı” yaptık, ama sonuç kibar bir fikir ayrılığı oldu.</p>

  <p>Bunlar benim dışımda. Her ne kadar Richard’ın huzursuzluğu, Katie’nin ağlamaları, ya da sadece bu yabancı uzay gemisindeki tuhaf yaşamımızın saçmalığı birleşerek beni bunalttığı oluyorsa da, genellikle çoğu zaman mutluyum. Her zaman meşgulüm. Ailenin faaliyetlerinin çoğunu ben planlıyorum, ne zaman neyi yiyeceğimize karar verip, çocukların günlük etkinliklerini, uykuları dahil, düzenliyorum. Aynı soruyu sormaktan hiç vazgeçmiyorum, nereye gidiyoruz, fakat artık beni sinirlendirmiyor, çünkü yanıtını bilmiyorum.</p>

  <p>Benim kişisel entelektüel çalışmalarım, kendi halime bırakıldığım takdirde seçebileceğimden de sınırlı, fakat kendime bir günde ancak bu kadar saat olduğunu söylüyorum. Richard, Michael ve ben, sık sık canlı tartışmalara giriyoruz, böylece güdüleme eksikliği olmuyor. Fakat ikisi de, her zaman benim yaşamının bir parçası olmuş bazı entelektüel konulara ilgi duymuyorlar. Örneğin, benim diller ve dilbilim üzerine ustalığım, okuldaki ilk günlerimden beri her zaman için bir gurur kaynağı olmuştur. Birkaç hafta önce, İngilizceden başka bir dilde yazıp okumayı unutmuş olduğum korku verici bir rüya gördüm. Ondan sonraki iki hafta, her gün iki saati kendim için harcayarak, sadece sevgili Fransızcamı gözden geçirmekle kalmadım, aynı zamanda İtalyanca ve Japonca da çalıştım.</p>

  <p>Geçen ay bir akşamüzeri Richard bize, görüntü alanının içinde güneşimizin de olduğu bin kadar yıldızı kapsayan, bir Rama dış teleskop çıktısını siyah ekranda gösterdi. Güneş nesnelerin en parlağıydı, fakat çok az farkla. Richard, Michael ve bana, şu belirsiz, uzak ve önemsiz gözüken yıldızın çevresinde dönmekte olan okyanusların hakim olduğu yuva gezegenimizden on iki <i>trilyon</i> kilometre uzakta olduğumuzu söyledi.</p>

  <p>O akşam daha sonra, kozmonot mürettebatı eğlendirmek için Newton’a alınmış otuz filmden biri olan <i>Kraliçe Eleanor</i>’u izledik. Filmde, babamın Acquitaineli Eleanor hakkında yazdığı başarılı romanlar gevşek bir şekilde temel alınmış ve gençliğimde babamla birlikte gezdiğim birçok yerde çekilmişti. Filmin son sahnesi Eleanor’un ölmeden önceki yıllarını gösteriyor ve hepsi Fontevrault Manastırı’nda geçiyordu. On dört yaşımda, babamın yanında, Eleanor’un manastırdaki heykelinin önünde dururken, ellerimin heyecandan titreyerek babamınkilere nasıl sarıldığını hatırlıyorum. Onikinci yüzyıl Fransız ve İngiliz tarihine hakim olan kraliçenin ruhuna, bir defasında şöyle demiştim, “Büyük bir kadındın ve bana izleyebileceğim bir örnek verdin. Seni düş kırıklığına uğratmayacağım.”</p>

  <p>O gece Richard uyuduktan sonra ve Katie kısa bir süre için sakinken, yeniden o günü düşündüm ve içim kederle, kelimelerle anlatamayacağım bir yitirmişlik hissiyle doldu. Uzaklaşan güneşle, yaklaşık bin yıldan beri ölmüş olan bir kraliçeye cesur sözler veren çocukluğumu yan yana getirmem, bana Rama’dan önce bildiğim her şeyin artık bitmiş olduğunu hatırlatıyordu. İki yeni kızım, Genevieve ve benim için çok şey ifade eden yerlerin hiçbirini göremeyeceklerdi. Hiçbir zaman bahar zamanı yeni biçilen otların kokusunu, çiçeklerin ışıl ışı! güzelliğini, kuşların şarkılarını ya da okyanus üstünde yükselmekte olan dolunayın ihtişamını bilemeyeceklerdi. Dünya gezegenini ve üstünde yaşayanları, aileleri diyebilecekleri, fakat o kutsal gezegende dolup taşan yaşam için yetersiz temsilciler olan şu tuhaf mürettebat dışında, hiç tanıyamayacaklardı.</p>

  <p>O gece sessizce birkaç dakika ağladım ve ağlarken bile sabah olunca yeniden o iyimser suratımı takınacağımı biliyordum. Ne de olsa, çok daha kötüsü de olabilirdi. Temel ihtiyaçlarımız var: yiyecek, su, barınak, giyecek, sağlık, arkadaşlık ve elbette sevgi. Sevgi Dünya’da da, Rama’da da, her insan için mutluluğun en önemli unsuru. Eğer Simone ve Katie geride bıraktığımız dünyadan sadece sevgiyi öğrenebilseler, yeterli olacak.</p>
</body>
</html>