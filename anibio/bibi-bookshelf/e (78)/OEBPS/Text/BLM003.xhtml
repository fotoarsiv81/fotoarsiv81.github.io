<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/mandos.css" type="text/css" rel="stylesheet"/>
</head>

<body>
  <h2>3</h2>

  <p>26 MAYIS 2201</p>

  <div>
    <br/>
  </div>

  <p>Beş saat önce Rama’nın içinde bir olağanüstü olaylar dizisi meydana gelmeye başladı. O anda oturmuş, kızarmış sığır eti, patates ve salatadan oluşan akşam yemeğimizi yiyorduk ki (yediğimiz şeylerin lezzetli olduğuna kendimizi inandırarak, Ramalılarlardan aldığımız her kimyasal bileşime bir kod adı veriyoruz. Bu isimleri ana hatlarıyla onların sağladığı besleyici özelliklere göre türetiyoruz, yani “kızarmış sığır eti”miz proteince zengin, “patates”imiz ise tümüyle karbonhidratlardan oluşuyor, vb.), uzaktan gelen temiz bir ıslık sesi duyduk. Hepimiz yemek yemeyi bıraktık ve iki erkek yukarıya çıkmak için fırladılar. Islık ısrarla devam edince, Simone’u ve kalın elbiselerimi kavradım, bebeği bir sürü battaniyeye sardıktan sonra, Michael ve Richard’ı izleyerek yukarıya, soğuğa çıktım.</p>

  <p>Islık yüzeyde çok daha kuvvetliydi. Onun güneyden geldiğinden oldukça emindik, fakat Rama’nın içi karanlık olduğundan inimizden uzaklaşmaktan çekiniyorduk. Ancak, birkaç dakika sonra, çevremizdeki gökdelenlerin aynamsı yüzeylerinden yansımaya başlayan ışıkları görünce merakımız daha da arttı. Rama’nın Güney Çanağı’ndaki etkileyici boynuzlarıyla aramızda hiçbir binanın bulunmayacağı, adanın güney kıyısına doğru dikkatle ilerledik.</p>

  <p>Silindirik Deniz’in kıyısına geldiğimizde, büyüleyici bir ışık gösterisi çoktan başlamıştı. Çok renkli ışıkların oluşturduğu kemerlerin, Güney Çanağı’nın devasa sivri kuleleri arasındaki uçuşması bir saat kadar sürdü. Bebek Simone bile, kuleler arasında dolanarak gökkuşağı görüntüleri yaratan, sarı, mavi ve kırmızı uzun ışık sellerinden büyülenmişti. Gösteri birden sona erdiği zaman, el fenerlerimizi yakarak kendi inimize doğru yola koyulduk.</p>

  <p>Birkaç dakika yürüdükten sonra konuşmamız, geçen sene Richard’la benim New York’tan kaçmamıza yardım eden kuş yaratıklardan birine ait olduğu kesin olan, uzaktan gelen bir çığlıkla kesildi. Hemen durup dinledik Ramalılara yaklaşan nükleer füzeleri haber vermek için New York’a döndüğümüzden beri, kuşları ne görmüş ne de duymuş olduğumuzdan Richard ve ben çok heyecanlanmıştık. Richard birkaç kez onların inine gitmiş, fakat büyük dikey koridora doğru yaptığı çağrılara bir yanıt alamamıştı. Bir ay kadar önce, Richard kuşların topluca New York’u terk ettiklerine inandığını söylemişti. Bu geceki çığlık, en azından dostlarımızdan birinin çevrede olduğunu açıkça belirtiyor.</p>

  <p>Birkaç saniye sonra, birimizin çığlığın geldiği yöne gidip gitmemesi konusunda tartışmaya fırsat bile bulamadan gene tanıdık, başka bir ses duyduk. Neyse ki hepimizi ürkütecek kadar yüksek olan bu sürtünen fırça sesleri bizimle inimiz arasında değildi. Simone’a sıkıca sarılarak eve doğru koşmaya başladım. Karanlıkta; acelem nedeniyle neredeyse iki kez binalara çarpıyordum. En son Michael geldi. O zamana kadar ben kapak ve ızgarayı açmayı bitirmiştim. Sekiz bacaklı örümceklerin çevremizi saran sesleri gitgide artarken Richard nefes nefese “Bir sürüler,” dedi. İnimizden doğuya doğru uzanan uzun dar yola el fenerinin ışığını tuttuğu zaman, hepimiz iki tane büyük ve karanlık nesnenin bizim tarafa doğru hareket ettiğini gördük.</p>

  <p>Genellikle, akşam yemeğinden iki veya üç saat sonra uykuya çekiliriz, fakat bu gece başkaydı. Işık gösterisi, kuşun çığlığı ve sekiz bacaklı örümceklerle yakın temas, üçümüzü de canlandırmıştı. Konuştukça konuştuk. Richard çok önemli bir şeyin olacağına emindi. Bize, Rama’nın Dünya’ya çarpma manevrasının da Güney Çanağı’ndaki böyle küçük bir ışık gösterisiyle başladığını hatırlattı. O anda, Newton kozmonotlarının, tüm gösterinin bir duyuru ya da bir alarm olabileceği konusunda fikir birliğine vardıklarını da hatırladı. Richard’ın asıl merak ettiği şey, bu geceki göz kamaştırıcı gösterinin anlamının ne olduğuydu.</p>

  <p>Rama’nın Dünya’ya yakın geçişinden önce Rama’nın içinde uzun süre kalmayan, gerek kuşlar ve gerekse sekiz bacaklı örümceklerle doğrudan bir teması olmayan Michael için, bu geceki olaylar çok önemliydi. Dar sokaktan bize doğru ilerleyen dokunaçlı yaratıkları yakaladığı bir anlık bakışı ona, o garip çubuk çıkıntılardan yukarıya hızla tırmanarak sekiz bacaklı örümceklerden kaçışımız sırasında, Richard ve benim duyduğumuz dehşet hakkında biraz fikir vermişti.</p>

  <p>“Sekiz bacaklı örümcekler Ramalılar mı?” diye Michael bu gece sordu. “Eğer öyleyse,” diye devam etti, “neden onlardan kaçıyoruz? Teknolojileri o derece bizimkinden ileri ki, bize uygun gördükleri her şeyi yapabilirler.”</p>

  <p>“Sekiz bacaklı örümcekler bu araçta yolcular,” diye Richard hızla yanıtladı, “tıpkı bizim gibi. Kuşlar da öyle. Sekiz bacaklılar bizim Ramalılar olduğumuzu sanıyorlar, fakat emin değiller. Kuşlar tam bir bilmece. Kesinlikle uzayda dolaşan bir tür olamazlar. Nasıl oldu da bu araca bindiler? Acaba Ramalıların orijinal eko-sistemlerinin bir parçası mıydılar?”</p>

  <p>İçgüdüsel olarak Simone’u kendime çektim. Çok fazla soru, çok az yanıt vardı. Tıpkı büyük bir balık ya da kaplan gibi sekiz ayaklı örümceklerin müzesinde duran zavallı Dr. Takagishi’nin anısı zihnimde canlandı ve titrememe neden oldu. Yavaşça, “Eğer yolcuysak biz,” dedim, “nereye gidiyoruz?”</p>

  <p>Richard iç geçirdi. “Bazı hesaplar yapıyorum,” dedi, “ve sonuçlar pek cesaret verici değil. Güneşe oranla çok hızlı yol alıyorsak da, hızımız, bulunduğumuz yıldız grupları sistemine göre çok önemsiz. Eğer yörüngemiz değişmezse, Barnard’ın Yıldızı’na doğru güneş sistemini terk edeceğiz. Birkaç bin yıl sonra Barnard sistemine varırız.”</p>

  <p>Simone ağlamaya başladı. Geç olmuştu ve çok yorgundu. İzin isteyerek ayrıldım ve Michael’ın odasına giderek, erkekler siyah ekranda alıcılardan gelen verileri inceleyerek neler olduğunu anlamaya çalışırlarken, onu besledim. Simone göğüslerimi sinirli bir şekilde, hatta bir kere canımı yakarak emdi. Huzursuzluğu çok tuhaftı. Aslında o kadar tatlı bir bebekti ki. Ona, “Korktuğumuzu hissediyorsun, değil mi?” dedim. Bebeklerin çevrelerindeki büyüklerin duygularını hissedebileceklerini okumuştum. Belki de doğrudur.</p>

  <p>Simone yerdeki battaniyesinin üstünde uyuttuktan sonra bile rahat değildim. Sezgilerim beni bu geceki olayların, Rama’daki yaşamımızda yeni bir safhaya geçişi işaret ettiği konusunda uyarıyordu. Rama’nın yıldızlararası boşlukta bin yıldan fazla süre yol alacağına ilişkin Richard’ın hesapları cesaretimi kırmamıştı. Bulunduğumuz şartlarda ömrümün sonuna kadar yaşayabileceğimizi düşünmeye çalıştım, fakat aklım direndi. Bu, kesinlikle Simone için çok sıkıcı bir ömür olurdu. Kendimce Tanrı’ya, ya da Ramalılara, ya da geleceği değiştirmek kimin elindeyse ona, bir dua hazırladım. Duam çok basitti. Gelmekte olan değişikliklerin, bir şekilde, kızımın geleceğini zenginleştirmesini diledim.</p>

  <div>
    <br/>
  </div>

  <p>28 MAYIS 2201</p>

  <div>
    <br/>
  </div>

  <p>Bu gece yeniden Rama’nın Güney Çanağı’nda uzun bir ıslık ve onu izleyen muhteşem bir ışık gösterisi vardı. Seyretmeye gitmedim, inde Simone’la birlikte kaldım. Michael ve Richard, New York’un diğer sakinleriyle karşılaşmadılar. Richard gösterinin, birincisiyle hemen hemen aynı uzunlukta olduğunu, fakat her bir gösterinin diğerlerinden oldukça farklı olduğunu söyledi. Michael’ın izlenimiyse gösterideki en önemli farkın ışıkların renklerinde olduğuydu. Onun fikrine göre, iki gün önceki gösteride sarı olmasına karşın, bu gecenin hâkim rengi maviydi.</p>

  <p>Richard, Ramalıların üç sayısına âşık olduklarına ve gece yeniden geldiği zaman bir ışık gösterisi daha olacağına kesinlikle inanıyordu. Artık Rama’da gece ve gündüzler yaklaşık olarak yirmi üç saatte eşitlendiği için -gerçekten zeki kocamın dört ay önce bana ve Michael’a hazırladığı almanakta doğru tahmin ettiği, Richard’ın verdiği isimle Rama ekinoksu -üçüncü gösteri iki dünya günü sonra başlayacak. Hepimiz bu üçüncü gösteriden sonra olağandışı bir şeyler olmasını bekliyoruz. Simone’un güvenliğinden kuşku duymadığım takdirde ben de kesinlikle izleyeceğim.</p>

  <div>
    <br/>
  </div>

  <p>30 MAYIS 2201</p>

  <div>
    <br/>
  </div>

  <p>Muazzam silindirik evimiz dört saat önce başlayan çabuk hızlanma devresini geçiriyordu. Richard o derece heyecanlanmıştı ki içi içine sığmıyordu. Yüksek Güney Yarımsilindiri’nin altının, insan bilim adamları ve mühendislerinin en çılgın hayallerinin ötesinde fizik prensipleriyle çalışan, bir itici sistem olduğuna kendisini inandırmıştı. Siyah ekrandaki dış alıcıların verilerine bakıyor, sevgili taşınabilir bilgisayarı elinde, ara sıra ekranda gördüklerine dayanarak ona bazı girdiler yapıyordu. Ara sıra da, kendi kendine ve bize, manevranın yörüngemize yaptığı etkilerle ilgili düşüncelerini mırıldanıyordu.</p>

  <p>Rama’nın dünyaya çarpma yörüngesine girmek için yarı yolda yörünge değişikliği yaptığı süre içinde çukurun dibinde baygın yattığımdan, bu ilk manevrada yerin sarsılmasının ne kadar sürdüğünü bilmiyordum. Richard o titreşimlerin, şimdi karşılaştıklarımızla kıyaslandığı zaman, çok önemsiz olduğunu söylüyor. Şu anda etrafta dolaşmak bile son derece zor. Sanki birkaç metre ötemizde bir kaya delgi makinesi çalışıyormuş gibi taban yukarı aşağı sallanıp duruyor. Hızlanma başladığından beri Simone’u kucağımızda taşıyoruz. Yere veya beşiğe koyamıyoruz, çünkü titreşim onu korkutuyor. Simone kucağımda olarak ortada dolaşan bir tek benim ve son derece dikkatliyim. Dengemi kaybedip yere düşmekten kaygı duyuyorum -Richard ve Michael şu ana kadar ikişer kez düştüler bile- eğer yanlış bir durumda düşersem Simone ciddi bir şekilde yaralanabilir.</p>

  <p>Hafif mobilyalarımız odanın her yerinde zıplıyor. Yarım saat önce iskemlelerden biri koridora fırlayarak basamaklara doğru sallandı. Önceleri her on dakikada bir mobilyaları yerlerine yerleştirdik. Fakat artık, ana girişten inen yola yönelmedikleri sürece, aldırmıyoruz. Güneydeki üçüncü ve sonuncu ışık gösterisiyle başlayan kısa süreç, inanılmaz bir zaman dilimi olmuştu. Hava kararmadan az önce, Richard tek başına dışarı çıktı. Birkaç dakika sonra heyecanla geriye dönerek Michael’ı kolundan yakaladı. İkisi geri döndükleri zaman, Michael sanki bir hortlak görmüş gibiydi. “Sekiz bacaklı örümcekler,” diye Richard bağırdı, “iki kilometre doğuda sahil boyunca düzinelercesi kümelenmiş.”</p>

  <p>“Şimdi, gerçekten kaç tane olduklarını bilemezsin,” dedi Michael, “ışıklar sönmeden önce onları sadece on saniye gördük.”</p>

  <p>“Yalnız başıma çıktığım zaman onları daha uzun süre izledim,” diye Richard devam etti. “Dürbünle çok net bir şekilde görebildim. Önceleri sadece bir avuç dolusu kadardılar. Fakat birden sürüler halinde ortaya çıktılar. Tam onları saymak üzereyken, kendilerini bir sıraya girecek şekilde düzene soktular. Başı kırmızı ve mavi çizgili dev bir sekiz bacaklı, bu düzenlemenin en önünde tek başına duruyordu.”</p>

  <p>“Ben mavi-kırmızı dev, ya da herhangi bir düzen görmedim,” dedi Michael. “Fakat kesin olarak bir sürü siyah kafalı ve siyah-altın dokunaçlı yaratık gördüm. Fikrimce hepsi güneye bakıyorlar ve ışık gösterisinin yeniden başlamasını bekliyorlardı.”</p>

  <p>Richard bana, “Kuşları da gördük,” dedi. Sonra Michael döndü, “O sürüde kaç tane vardı dersin?”</p>

  <p>“Yirmi beş, belki otuz,” dedi Michael.</p>

  <p>“New York’un üstünde süzülerek havada yükseldiler ve yükselirken çığlıklar atıyorlardı, sonra Silindirik Deniz’in üzerinden kuzeye yöneldiler.” Richard bir an durakladı, “Sanırım bu sersem kuşlar daha önce de bunu yaşamışlar. Bence neler olacağını biliyorlardı.”</p>

  <p>Simone’u battaniyelerine sarmaya başladım. Richard, “Ne yapıyorsun?” diye sonunda ona son ışık gösterisini kaçırmayacağımı açıkladım ve ayrıca Richard’a, sekiz bacaklı örümceklerin sadece geceleri ortaya çıktığına bana yemin ettiğini hatırlattım. Tam bir güvenle, “Bu özel bir durum,” derken ıslık duyulmaya başladı.</p>

  <p>Bu geceki gösteri bana daha harikuladeymiş gibi geldi. Belki de öyle olmasını beklediğim içindir. Bu gecenin rengi kesinlikle kırmızıydı. Bir noktada ateşten, kırmızı bir yay, altı küçük boynuzu birleştirerek tam ve devamlı bir altıgen oluşturdu. Fakat Rama ışıkları ne kadar harikulade olurlarsa olsunlar, gecenin en ilgi çekici olayı değillerdi. Gösteri başladıktan otuz dakika kadar sonra, Michael birden bağırdı, “Bak!” ve Richard’la birlikte daha önce sekiz bacaklı örümcekleri gördükleri yönde sahili gösterdi.</p>

  <p>Aynı anda donmuş Silindirik Deniz’in üstündeki göklerde birkaç ışık topu ateş aldı. Alevler yerden elli metre yüksekteydi ve altlarındaki buzun yaklaşık bir kilometrekarelik bir alanını aydınlatıyorlardı. Bir dakika boyunca bazı ayrıntıları, büyük, siyah bir kütlenin buz üstünde güneye doğru hareket edişini görebildik. Richard tanı ışıklar kaybolmak üzereyken bana dürbününü verdi. O kütlenin içinde bazı yaratıkları tek olarak görebiliyordum. Şaşırtıcı derecede fazla sayıda sekiz bacaklı örümceğin kafasında renkli motifler vardı, fakat çoğu, tıpkı bizi inde kovalayan gibi, koyu mangal kömürü grisiydi Siyah ve altın dokunaçları ve vücutlarının biçimi bu yaratıkların, geçen yıl çubukları tırmanırken gördüğümüzle aynı türden olduğunu doğruluyordu. Ve Richard haklıydı. Orada düzinelercesi vardı.</p>

  <p>Manevra başladığı zaman, hızla inimize döndük. Aşırı titreşimler sırasında Rama’nın dışında durmak tehlikeliydi. Bazen çevredeki gökdelenlerin küçük parçaları koparak yere düşebilirdi. Sallanma başladığı anda Simone ağlamaya başladı.</p>

  <p>İnimize zor bir inişten sonra, Richard dış alıcıları, çoğunlukla yıldız ve gezegenlerin durumuna bakarak (Rama karelerinin çoğunda Satürn kesinlikle ayırt edilebiliyordu) ve bu gözlemlerine dayanarak bazı hesaplamalar yapıp kontrol etti Michael ve ben Simone’u sırayla taşıdık -ve sonunda, iki duvarın birleşerek bize biraz güven hissi verdiği, bir köşeye oturduk- ve bu şaşırtıcı günü konuştuk.</p>

  <p>Yaklaşık bir saat sonra, Richard ön yörünge belirleme sonuçlarını açıkladı. İlk olarak manevra başlamadan <i>önceki</i> hiperbolik yörüngemizin güneşe oranla yörüngesel öğelerini verdi. Sonra, dramatik bir tavırla, ansızın değişen yörüngemizin, kendi verdiği isimle, dokunum öğelerini sundu. Zihnimin gizli bir yerinde dokunum öğeleri ifadesinin anlamını açıklayan bilgileri saklamış olmalıyım, neyse ki onları araştırmak zorunda kalmadım. Açıklamalarından, Richard’ın bize, manevranın ilk üç saatinde çizdiğimiz hiperbolün ne kadar değiştiğini anlatmanın kısa bir yolunu kullanmakta olduğunu anlayabiliyordum. Ancak hiperbolik dışmerkezlilikteki tam değişmeyi anlayamadım.</p>

  <p>Gök mekaniğinin daha büyük kısmını hatırlayan Michael neredeyse hemen, “Emin misin?” diye sordu.</p>

  <p>“Sayısal sonuçların geniş yanılgı payları olabilir,” dedi Richard, “Fakat yörünge değişikliğinin nitel doğruluğundan kuşku duyulamaz.”</p>

  <p>“O zaman güneş sisteminden kaçma hızımız <i>artıyor mu?</i>” diye Michael sordu.</p>

  <p>“Doğru,” diye Richard onayladı. “Hızlanmamız, aslında gitmekte olduğumuz yöndeki hızımızı güneşe oranla artırıyor. Manevra, Güneş’ten alınış olduğumuz hıza, saniye başına birçok kilometre eklemiş durumda.”</p>

  <p>“Vayy,” diye Michael yanıtladı. “Bu sersemletici.”</p>

  <p>Richard’ın söylediklerindeki ana fikri anlıyordum. Eğer bizi mucizevi bir şekilde Dünya’ya geri götürecek dolambaçlı bir yörüngede olduğumuz konusunda bir parça umudumuz kalmışsa, bu umutlar şimdi paramparça oluyordu. Rama hiçbirimizin beklemediği bir hızla güneş sistemini terk edecekti. Richard böyle bir ‘dev uzay aracı’na hız değişikliği verebilecek itici sistem hakkında şiirsel bir anlatım içindeyken, Simone’u emzirdim ve gene kendimi onun geleceğini düşünürken buldum. <i>Demek kesinlikle güneş sistemini terk ediyoruz</i>, diye düşündüm ve başka bir yere gidiyoruz<i>. Başka bir dünyayı görebilecek miyim? Simone görecek mi? Sevgili kızım, Rama’nın tüm yaşamın boyunca senin dünyan olması mümkün mü?</i></p>

  <p>Zemin şiddetle sarsılmaya devam ediyor, fakat bu beni rahatlatıyor. Richard kaçma hızımızın gittikçe arttığını söylüyor. Güzel. Yeni bir yere gideceğimize göre, oraya en hızlı şekilde yolculuk yapmak istiyorum.</p>
</body>
</html>