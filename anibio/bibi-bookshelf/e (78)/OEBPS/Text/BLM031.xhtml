<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/mandos.css" type="text/css" rel="stylesheet"/>
</head>

<body>
  <h2>9</h2>

  <p>Kumandan Macmillan, yardımcısı, yakışıklı genç Rus mühendisi Dmitri Ulanov’a, “Ben içerdeyken burada yetkili sensin,” dedi, “Her koşulda. En öncelikli görevin, yolcuların ve mürettebatın güvenliğidir. Tehdit edici bir şey duyar veya görürsen, hatta kuşkulanırsan, fişekleri ateşle ve Pinta’yı Rama’dan uzaklaştır.’’</p>

  <p>Pinta’dan Rama’nın içine yapılacak ilk araştırma görevinin sabahıydı. Dünya’dan gelen uzay aracı, önceki gün, muazzam silindirik uzay aracının dairesel uçlarından birine konmuştu. Pinta, 2130 ve 2200’deki ilk Rama keşiflerinde olduğu gibi, aynı bölgeye, dışa açılan kapının tam yanına park etmişti.</p>

  <p>İlk sorti hazırlıklarının bir parçası olarak, Kenji Watanabe, öncü gruba, ilk iki Rama’nın coğrafyasıyla ilgili olarak, bir gece önceden brifing vermişti. Bitirdiği zaman dostu Max Pucckett yanına yaklaşmıştı.</p>

  <p>“Bizim Rama’nın da az önce gösterdiğin bütün o resimler gibi olacağını sanıyor musun?” diye Max sormuştu.</p>

  <p>“Tam olarak değil,” diye yanıtlamıştı Kenji. “Bazı değişiklikler olacağını sanıyorum. Hatırlarsan, videoda Rama’nın içinde bir yerlerde Dünya yaşam bölgesi inşa edildiği söylenmişti. Her şeye karşın, uzay aracının dış kısmı, diğer ikisiyle aynı olduğundan, içerideki her şeyin değiştirilmiş olduğunu sanmıyorum.”</p>

  <p>Max şaşkın görünmüştü, “Bu beni çok aşıyor,” demişti başını sallayarak “Bu arada,” diye eklemişti birkaç saniye sonra, “benim bu öncü grupta bulunmamda parmağın olmadığından eminsin, değil mi?”</p>

  <p>“Sana bu öğleden sonra da söylediğim gibi,” demişti Kenji, “Pinta’da bulunan hiç kimsenin, öncü grubun seçilmesiyle bir ilgisi yok. On altı kişi de, Dünya’da ISA ve IIA tarafından seçildi.”</p>

  <p>“Peki öyleyse neden bu kahrolası silahlarla donatıldım? Üstümde şahane bir lazer makinalı tüfek, kendi yönlenen el bombaları, hatta bir dizi kütleye duyarlı mayın taşıyorum. Şu anda üstümde, Honduras’ın barış amaçlı işgali sırasında taşıdıklarımdan fazla silah var.”</p>

  <p>Kenji gülümsemişti. “COG Komuta Merkezi’ndeki askeri personelin çoğu gibi, Kumandan Macmillan da, hâlâ bütün bunların bir tür tuzak olduğuna inanıyor. Senin bu öncü grup içindeki adın ‘asker’. Kişisel olarak, silahlarının hiçbirine gerek duyulmayacağına inanıyorum.”</p>

  <p>Macmillan, Pinta’da yetkili olarak Dmitri Ulanov’u bırakıp, öncü grubu Rama’ya kendisi götürürken, Max hâlâ homurdanıyordu. Ağırlıksız olmasına karşın, uzay elbisesinin dışındaki askeri malzeme onun hareket özgürlüğünü ciddi biçimde kısıtlıyordu. “Bu çok saçma,” diye kendi kendine mırıldandı. “Ben bir çiftçiyim, lanet bir komando değil.”</p>

  <p>Pintalı grup dış kapıdan girdikten sadece birkaç dakika sonra ilk sürpriz gerçekleşti. Geniş koridorda kısa bir yürüyüşten sonra, grup, yabancı uzay aracının içerilerine uzanan üç tünelin bulunduğu dairesel bir odaya geldi. Tünellerden ikisi çok sayıda metal kapıyla kapatılmıştı. Kumandan Macmillan danışmak için Kenji’yi çağırdı.</p>

  <p>“Bu tümüyle değişik bir tasarım,” diye Kenji kumandanın sorusunu yanıtladı. “Artık haritalarımızı atabiliriz.”</p>

  <p>“O zaman, sanırım kapatılmamış olan tünelde ilerlememiz gerekiyor?” diye Macmillan sordu.</p>

  <p>“Karar sizin,” dedi Kenji, “fakat Pinta’ya geri dönmek dışında, başka seçenek de görmüyorum.”</p>

  <p>On altı adam, uzay elbiseleri içinde açık olan tünelin içlerine doğru zorlu bir yürüyüşe geçtiler. Her birkaç dakikada bir nereye gittiklerini görebilmek için ileriye ışık fişekleri atıyorlardı. Rama’nın içinde beş yüz metre kadar yol almışlardı ki, tünelin diğer ucunda birden iki küçük şekil belirdi. Kumandan Macmillan da dahil dört asker dürbünlerini çıkardılar.</p>

  <p>Asker öncülerden biri heyecanla, “Bize doğru geliyorlar,” dedi.</p>

  <p>Omuriliği boyunca bir ürperme hisseden Max Puckett. “Lanet olsun,” dedi, “biri Abraham Lincoln.”</p>

  <p>“Ve bir kadın,” dedi bir başkası, “bir tür üniforma giymiş.”</p>

  <p>“Ateşe hazır olun,” diye Macmillan emretti.</p>

  <p>Dört asker hızla öncü grubun önüne geçerek diz çöktüler, silahları tünelin ucuna çevrilmişti. İki garip varlık öncü grubun iki yüz metre kadar yakınına gelince, Macmillan, “Durun,” diye bağırdı.</p>

  <p>Abraham Lincoln ve Benita Garcia durdular. Kumandanın “Amacınızı bildirin,” diye bağırdığını duydular.</p>

  <p>Abraham Lincoln yüksek ve derin bir sesle, “Buraya sizi karşılamaya geldik,” dedi.</p>

  <p>“Ve sizi Yeni Cennet’e götürmeye,” diye Benita Garcia ekledi.</p>

  <p>Kumandan Macmillan’ın kafası iyice karışmıştı. Bundan sonra ne yapacağına karar veremiyordu. O tereddüt içindeyken, öncü grubun diğer üyeleri aralarında konuşuyorlardı.</p>

  <p>Amerikalı Terry Snyder, “Bu Abraham Lincoln,” dedi, “hayaleti geri gelmiş.”</p>

  <p>“Diğeri Benita Garcia -Mexico City’de heykelini görmüştüm.”</p>

  <p>“Buradan hemen def olup gidelim. Burası tüylerimi ürpertiyor.”</p>

  <p>“Hayaletlerin Mars yörüngesinde ne işi var?”</p>

  <p>Kenji sonunda şaşkın haldeki Macmillan’a, “Affedersiniz, Kumandan,” dedi. “Şimdi ne yapmayı düşünüyorsunuz?”</p>

  <p>İskoçyalı, Japon Rama uzmanına döndü. “Elbette, uygun davranışı saptamak oldukça zor,” dedi. “Yani, şu ikisi oldukça zararsız gözüküyorlar, fakat Truva atını unutma. Hah!… Peki, Watanabe sen ne öneriyorsun?”</p>

  <p>“Neden ben yalnız başıma veya askerlerden biriyle onların yanına konuşmak için gitmiyorum. Belki de bu şekilde …”</p>

  <p>“Cesur bir insansın, Watanabe, fakat bu gereksiz. Hayır, sanırım hepimiz gideceğiz. Dikkatle elbette. Bir ışın veya başka bir şeyle zımbalanmamız ihtimaline karşı, araca rapor vermeleri için geride birkaç adam bırakmak.”</p>

  <p>Kumandan telsizini açtı. “Yardımcı Ulanov, ben Macmillan. Bir tür iki yaratığa rastladık. Bunlar ya insan ya da insan kılığına girmişler. Biri Abraham Lincoln’e benziyor ve diğeri şu meşhur Meksikalı kozmonot… Ne dedin Dmitri?… Evet doğru anladın. Lincoln ve Garcia. İşte, Rama’nın içindeki bir tünelde Lincoln ve Garcia’ya rastladık. Bunu diğerlerine de bildirebilirsin… Şimdi, Snyder ve Finzi’yi burada bırakıyorum ve diğerleriyle yabancıların yanına gidiyoruz.”</p>

  <p>Pinta’dan on dört araştırmacı kendilerine yaklaşırken iki yaratık kımıldamadı. Askerler, en küçük bir tehlike belirtisinde ateş açmak için grubun önüne yayılmış olarak ilerliyorlardı.</p>

  <p>İlk öncü kendisinden yirmi metre kadar uzaktayken, “Rama’ya hoş geldiniz,” dedi Abraham Lincoln. “Size yeni evlerinize kadar eşlik etmek için buradayız.”</p>

  <p>Kumandan Macmillan hemen cevap vermedi. Sessizliği bozan, artık dayanamayan Max oldu.</p>

  <p>“Siz bir hayalet misiniz?” diye bağırdı. “Yani, gerçekten Abraham Lincoln müsünüz demek istiyorum.”</p>

  <p>Lincoln sakin bir şekilde, “Elbette hayır,” dedi. “Benita Garcia ve ben insan biotlarız. Yeni Cennet’te, her biri insanları sıkıcı ve tekrarlamalı işlerden kurtarmak için tasarımlanmış beş tür insan biota karşılaşacaksınız. Benim uzmanlık alanım, kırtasiye ve yasal işler, muhasebe, defter tutma, kâhyalık, evle büro yönetimi ve diğer örgütleme çalışmaları.”</p>

  <p>Max şaşkına dönmüştü. Kumandanın “Yaklaşmayın” komutunu dinlemeyerek, ilerledi ve Lincoln’e birkaç santimetre kalıncaya kadar yaklaştı. Olası bir tehlikeyi unutan Max, elini Lincoln’ün yüzüne doğru uzattı ve önce burnunun çevresindeki deriye dokundu, sonra uzun siyah sakaldaki kılları hissetti. Yüksek sesle, “İnanılır gibi değil,” dedi. “Kesinlikle inanılır gibi değil.”</p>

  <p>“Tüm ayrıntılara kadar büyük bir dikkatle yapıldık,” dedi Lincoln. “Derimiz kimyasal açıdan sizinkinin eşi ve gözlerimiz de sizinkilerle aynı optik prensiplere göre çalışıyor; fakat biz sizler gibi dinamik, kendini yenileyen yaratıklar değiliz. Yardımcı sistemlerimizin bakıma ve bazen de teknisyenler tarafından değiştirilmeye ihtiyacı var.”</p>

  <p>Max’ın cesur davranışı bütün gerilimi yok etmişti. Bu arada, kumandan Macmillan da dahil, tüm öncü grup, iki biotu inceliyor ve sorular soruyorlardı. İnceleme süresince hem Lincoln, hem de Garcia tasarım ve yapımlarıyla ilgili soruları yanıtladılar. Bir ara Kenji, Max Puckett’ın öncü gruptan ayrılarak, kendi başına tünelin duvarlarından birinin dibinde oturmakta olduğunu gördü.</p>

  <p>Kenji arkadaşına yürüyerek, “Neyin var Max?” diye sordu.</p>

  <p>Max başını salladı. “Şu gördüğün ikili gibi bir şeyi ne biçim bir zekâ yaratabilir? Kesinlikle çok ürkütücü.” Birkaç saniye sessiz kaldı. “Belki de gariplik bende, fakat şu iki biot beni bu muazzam silindirden daha çok korkutuyor.”</p>

  <div>
    <br/>
  </div>

  <p>Lincoln ve Garcia, öncü grupla birlikte tünelin sonuna kadar yürüdüler. Birkaç saniye içinde duvarda bir kapı açıldı ve biotlar, insanlara içeri girmeleri için işaret ettiler. Macmillan’ın soruları karşısında, biotlar, insanların, onları Dünya yerleşim merkezinin varoşlarına götürecek olan bir “taşıma aracı”na binmek üzere olduklarını açıkladılar.</p>

  <p>Macmillan biotların söylediklerini Pinta’daki Dmitri Ulanov’a ileterek, Rus yardımcısına, kırk sekiz saat içinde kendilerinden bir haber alamadığı takdirde “Gaza basması”nı söyledi.</p>

  <p>Tüple yapılan yolculuk şaşırtıcıydı. Bu, Max Puckett’a, Dallas, Texas’taki Eyalet Fuarı’nda gördüğü dev yuvarlanan arabaları hatırlattı. Mermi biçimli araç, Rama’nın çanak biçimindeki kuzey ucundan, Ana Düzlük’e, kapalı ve helezon biçimli bir yolda hızla ilerledi. Dışı bir tir ağır şeffaf plastikle kaplı olan tüpün dışında, Kenji ve diğerleri, geçtikleri yolu aynen izleyen geniş merdiven ve basamak ağını göz ucuyla gördüler. Fakat, önceki Rama kaşiflerinin anlattıkları eşsiz manzaraları göremediler -Güneye karşı olan görüntüleri son derece yüksek, metalik gri bir duvarla kesilmişti.</p>

  <p>Yolculuk beş dakikadan az sürdü. Araç onları Dünya yaşam alanını halka biçiminde çevreleyen kapalı bölgeye taşıdı. Pinta öncüleri tüpten çıktıkları zaman, Dünya’dan hareket ettiklerinden beri içinde oldukları ağırlıksızlık kayboldu. Yerçekimi normale yakındı.</p>

  <p>“Bu koridordaki atmosfer, Yeni Cennet’teki atmosfer gibi, ana gezegeninizdekinin aynısıdır,” dedi Lincoln biot. “Fakat bu, yaşama alanınızı koruyan duvarların dışında kalan, sağımızdaki bölge için geçerli değil.”</p>

  <p>Yeni Cennet’i saran çembersel bölge zayıf bir ışıkla aydınlatılmıştı. Bu nedenle koloniciler, büyük kapı açılıp yeni dünyalarına girdikleri zaman, onları karşılayan parlak ışığa hazırlıklı değillerdi. En yakın tren istasyonuna doğru yürürlerken, uzay başlıklarını ellerinde taşıdılar. Adamlar yolun her iki tarafındaki boş binaların arasından geçtiler -ev veya dükkân olabilecek küçük yapıların yanında büyük bir tane de (“Bu ilkokul olacak” diye Benita Garcia onlara bilgi verdi) tam İstasyonun karşısındaydı.</p>

  <p>İstasyona geldiklerinde bir tren onları bekliyordu. Yumuşak, rahat koltukları, devamlı değişen elektronik durum levhasıyla pırıl pırıl bir metro arabası, hızla onları, Lincoln biotuna göre onlara “Kapsamlı bir brifing”in verileceği şehir merkezine götürdü. Tren önce fevkalade, kristal gibi bir gölün (“Shakespeare Gölü” diye Benita Garcia onlara bilgi verdi) kenarında yol aldı ve sonra sola dönerek koloniyi çevreleyen açık gri duvarlardan uzaklaştı. Yolculuğun son bölümünde, büyük, çıplak bir dağ, trenin sağ tarafında, manzaraya hakim oldu.</p>

  <p>Yolculuk boyunca tüm Pinta grubu çok sessizdi. Aslında tümüyle şaşkına dönmüşlerdi. Kenji Watanabe’nin yaratıcı hayal gücü bile, görmekte oldukları şeyleri hiçbir zaman öngöremezdi. Hepsi, onların hayal edebileceğinden çok büyük ve çok muhteşemdi.</p>

  <p>Yeni Cennet’in tasarımcıları tarafından, bütün ana binalarının yerleştirilmiş olduğu Merkez Şehir, son sersemletici darbeydi. Gurup üyeleri sessizce durarak, koloninin kalbini oluşturan büyük ve etkileyici yapılar düzenini aptallaşmış bir halde izlediler. Binaların boş olması tüm bu yaşananların gizemli havasını daha da arttırıyordu. Brifingin verileceği büyük binaya en son girenler, Kenji Watanabe ve Max Puckett olmuştu.</p>

  <p>Birlikte yönetim binasının merdivenlerinin üstünde durup, çevrelerindeki hayret verici kompleksi seyrederlerken, Kenji, Max’a, “Ne düşünüyorsun?” diye sordu.</p>

  <p>“Düşünemiyorum,” diye yanıtladı Max, sesindeki korku ve saygı açıkça belliydi. “Bu yer, her şeyiyle düşünceye meydan okuyor. Burası Cennet, Alice’in harikalar diyarı; çocukluğumun tüm peri masalları sanki tek bir paket içinde toplanmış gibi. Rüya görmediğimden emin olmak için durmadan kendimi çimdikliyorum.</p>

  <div>
    <br/>
  </div>

  <p>“Önünüzdeki ekranda,” dedi Lincoln biotu, “Yeni Cennet’in yıkandan kuşbakışı bir haritası var. Her birinize kolonideki yollar ve yapılar da dahil olmak üzere tüm haritalar verilecek. Biz şurada, Yeni Cennet’in yönetim merkezi olarak tasarımlanmış olan Merkez Şehir’deyiz. Dükkânları, küçük büroları ve okullarıyla birlikte, dış duvarın kuşattığı dikdörtgenin dört köşesinde şehirler inşa edildi. Bu şehirlerin isimlendirilmesi içinde yaşayanlara bırakıldığından, onları bugün için kuzeydoğu, kuzeybatı, güneydoğu ve güneybatı kasabaları diye çağıracağız. Bunu yaparken, Dünyalı ilk Rama araştırmacılarının benimsediği düzene uyarak, uzay aracınızın indiği Rama ucunu, kuzey olarak kabul ettik…</p>

  <p>“Yeni Cennet’in dört köşesinin her birinin belirli bir coğrafi işlevi var. Koloninin güney sınırı boyunca uzanan tatlı su gölünün adı Shakespeare Gölüdür. Beraberinizde getirdiğiniz balıklar ve su yaşamı orada yaşayacak ve aynı zamanda örneklerin bir kısmı da, biri şurada, koloninin güney tarafındaki Olimpos Dağı’ndan, diğeri batı tarafındaki Sherwood Ormanı’ndan Shakespeare Gölü’ne akan iki nehre yerleştirilecek…</p>

  <p>“Şu anda hem Olimpos Dağı’nın eteklerinde, hem de Sherwood Ormanı’nın her bölgesinde olduğu gibi, tüm kolonideki kasaba parkları ve yeşil alanlar da ince bir gaz değiştirme aygıtları ya da bizim deyimimizle GDA’lar ağıyla kaplanmıştır. Bu küçük mekanizmaların bir tek görevleri var- karbondioksiti oksijene çevirmek. Bir bakıma mekanik bitkilerdir. Yerlerini Dünya’dan getirdiğiniz gerçek bitkiler alacaktır…</p>

  <p>“Koloninin kuzey tarafı, kasabaların arası, çiftçiliğe ayrılmıştır. Çiftlik binaları buraya, iki kuzey şehrini birleştiren yol boyunca inşa edilmiştir. Birlikte getirdiğiniz yiyecekler ve bu binanın üç yüz metre kuzeyindeki uzun silolarda depolanmış sentetik yiyeceklerle iki bin insanı bir yıl kadar besleyebilirsiniz. Ondan sonra da artık kendi başınızın çaresine bakacaksınız. Çiftçilik ve Shakespeare Gölü’nün doğu sahillerinde yapılacak su ürünleri tarımının, Yeni Cennet’teki yaşamınızın önemli bir parçası olacağı kendiliğinden ortaya çıkıyor…”</p>

  <p>Kenji için bu brifingi dinlemek, yangın hortumundan su içmeye benziyordu. Lincoln biotu doksan dakika süreyle hızlı bir tempoda onlara bilgi aktarırken, bütün soruları ya, “Bu benim bilgim dışında” diyerek ya da dağıtılmış olan Yeni Cennet Temel Rehberi’ndeki sayfa ve paragraf numarasını söyleyerek geçiştirdi. Sonunda brifinge ara verildi ve herkes, Coca Cola’ya benzeyen bir içki servisi yapılan, yandaki odaya geçti.</p>

  <p>Terry Snyder alnını silerken “Vay be,” dedi, “içinizde bunalan bir tek ben miyim?”</p>

  <p>Max Puckett şeytanca sırıtarak, “Halt etme Snyder,” dedi. “O lanet robottan daha aşağı olduğunu kabul mü ediyorsun? Kahrolası şey elbette yorulmadı. Bütün gün nutuk atabileceğine iddiaya girerim.”</p>

  <p>“Belki de bütün hafta,” diye yorum yaptı Kenji Watanabe. “Bu biotların ne kadar sık bakımdan geçtiklerini merak ediyorum. Babamın şirketi de, bazıları son derece karmaşık robotlar yapar, fakat böyle bir şey değil. Bu Lincoln’ün taşıdığı bilgi astronomik olmalı…”</p>

  <p>“Brifing beş dakikaya kadar yeniden başlayacak,” diye Lincoln haber verdi. “Lütfen hazır bulunun.”</p>

  <div>
    <br/>
  </div>

  <p>Brifingin ikinci yarısında, Yeni Cennet’teki değişik tip biotlar tanıtıldı ve açıklandı. Geçmiş Rama araştırmalarındaki bilgilere göre düşünen koloniciler çöp veya buldozer robotlara göre hazırlanmışlardı. Bu nedenle, beş tür insan tipi biot, daha duygusal biçimde karşılandı.</p>

  <p>“Tasarımcılarımız,” dedi Lincoln. “Hiçbirinizin, bizlerden birini, sizlerden biriyle hiçbir şekilde karıştırmaması için, insan biotların fiziksel görünüşlerini sınırlamaya karar verdiler. Size temel işlevlerini daha önce sıralamıştım- Üçü daha şu anda bize katılan tüm diğer Lincolnler de özdeş programlanmışlardır. Hiç olmazsa orijinal halimizde. Ancak, özel kullanılışlarımız geliştikçe veri temellerimizde farklılık yaratacak kadar düşük bir öğrenme yeteneğine sahibiz.” .</p>

  <p>Diğer üç Lincoln’ün de odada dolanmasından sersemleyen bir öncü grup üyesi sordu, “Bir Lincoln’ü diğerinden nasıl ayıracağız?”</p>

  <p>“Her birimizin, hem şuraya, omuza ve hem de kalçamıza kazınmış kimlik numaralarımız vardır. Bu sistem insana benzeyen tüm biotlarda uygulanmıştır. Örneğin, ben Lincoln 004’üm. İçeri giren üçü 009, 024 ve 071 numaralar.”</p>

  <p>Lincoln biotlar adayı terk ederken, onların yerini beş tane Benita Garcia aldı. Garcialardan biri kendi kategorisinin özelliklerini açıkladı -Polis, itfaiye, çiftçilik, halk sağlığını koruma, ulaşım, posta- ve hepsi ayrılmadan birkaç soruyu yanıtladı.</p>

  <p>Sıra Einstein biotlarındaydı. Yirminci yüzyılın bilim dâhisinin, her biri çılgın, beyaz ve dağınık saçlı bir kopyası olan dört tane Einstein robotu birlikte içeri girince, öncülerden bir kahkaha yükseldi. Einsteinlar onlara, koloninin mühendis ve fencileri olduklarını açıkladılar. Tüm görevleri içinde en öncelikli olanın, koloninin altyapısının ve elbette, robotlar ordusunun verimli çalışmasını sağlamak olduğunu belirttiler.</p>

  <p>Bir grup uzun, simsiyah dişi biot, kendilerini sağlık üzerinde uzmanlaşmış Tiassolar olarak tanıttılar. Onlar, doktor, hemşire, sağlık yetkilisi, aileler evde olmadığı zaman da çocuk bakıcısıydılar. Tam brifingin Tiasso bölümü biterken, çekik gözlü, doğulu bir biot odaya girdi. Bir lir ve elektronik bir resim sehpası taşıyordu. Lir ile çok güzel, kısa bir parça çalmadan önce kendisini Yasunari Kawabata olarak tanıttı.</p>

  <p>“Biz Kawabatalar yaratıcı sanatçılarız,” dedi kısaca. “Biz müzisyen, aktör, ressam, heykeltıraş, yazar bazen de fotoğrafçı ve film yapımcısıyız. Sayı olarak fazla değiliz, fakat Yeni Cennet’teki yaşamın niteliği açısından önemliyiz.”</p>

  <p>Resmi brifing nihayet sona erdiği zaman, öncü gruba büyük salonda nefis bir ziyafet verildi. Topluluğa, hiçbir şey yememelerine karşın, yirmi kadar robot da katıldı. Ördek kızartması taklidi, şaşılacak kadar gerçeğe yakındı ve hatta şaraplar, Dünya’daki en iyi şarap uzmanlarının kontrolünden geçebilirdi.</p>

  <p>Gecenin ilerleyen saatlerinde, insanlar biot arkadaşlarıyla daha rahatlayıp, onları soru yağmuruna tuttukları sırada, açık olan kapı girişinde bir kadın belirdi. İlk anda onu kimse fark ermemişti. Fakat, Kenji Watanabe yerinden fırlayıp, gelen kadına elini uzatarak yürürken herkes sustu.</p>

  <p>Kenji gülümseyerek, “Dr. des Jardins, sanırım,” dedi.</p>
</body>
</html>