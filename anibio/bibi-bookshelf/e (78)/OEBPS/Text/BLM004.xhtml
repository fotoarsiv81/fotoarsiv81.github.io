<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/mandos.css" type="text/css" rel="stylesheet"/>
</head>

<body>
  <h2>4</h2>

  <p>5 HAZİRAN 2201</p>

  <div>
    <br/>
  </div>

  <p>Geçen gecenin tam ortasında, inimizin girişindeki dikey koridor yönünden gelmekte olan devamlı vurma sesini duyarak uyandım. Devamlı sallanmamızdan oluşan gürültünün oldukça güçlü olmasına karşın, Richard ve ben, zorluk çekmeden vurma sesini duyabiliyorduk. Richard’ın sallanmaların etkisini en aza indirmek için yaptığı yeni beşiğinde, Simone’un rahatça uyuduğundan emin olduktan sonra dikkatle yatay koridora doğru yürüdük.</p>

  <p>Bizi istenmeyen ziyaretçilerden koruyan ızgaraya doğru merdivenleri tırmandıkça vurma sesi daha da arttı. Düzlüklerden birinde Richard eğilerek kulağıma, “Kapıyı çalan Macduff<sup><a href="../Text/Notlar.xhtml#u5OID3F7YjaU34VuQ2iVLbC" id="ue34CpmF74aDCkBcdBu8CZ9" title="">[1]</a></sup> olmalı,” dedi ve böylece bizim “kötü işlerimiz” yakında ortaya çıkacaktı. Gülemeyecek kadar gergindim. Izgaranın birkaç metre altında olduğumuz zaman, önümüzdeki duvara vuran, hareket halindeki gölgeyi gördük ve onu incelemek için durduk. Richard ve ben, inimizin dış kapağının açık olduğunu hemen anlamıştık -o sıralarda Rama’da gündüz ışığı vardı- ve o vurma işini yapan Ramalı yaratık veya biot da duvardaki tuhaf gölgenin de nedeniydi.</p>

  <p>İçgüdüsel olarak Richard’ın elini sıkıca kavrayarak merakla, “Tanrı aşkına bu da ne?” diye yüksek sesle sordum.</p>

  <p>Richard alçak bir sesle, “Yeni bir şey olmalı,” dedi.</p>

  <p>Ona gölgenin bir üretim alanının ortasında yukarı aşağı hareket eden eski moda bir petrol pompasına benzediğini söyledim. Sinirli bir şekilde sırıtarak fikrimi kabul etti.</p>

  <p>Beş dakika kadar sürdüğünü sandığım bir süre beklediğimiz halde, ziyaretçimizin vurma biçiminde bir değişme olduğunu görüp duymayınca, Richard, bir gölgeden daha kesin bir şeyler görebileceği ızgaraya tırmanacağını söyledi. Elbette bu, dışarıda kapımızı çalmakta olan şey neyse, eğer göz veya benzeri bir şeyi olduğunu varsayarsak, onun da Richard’ı görebileceği anlamına geliyordu. O an birden Dr. Takagishi’yi hatırladım ve bir korku dalgası üstümden geçti. Richard’ı öptüm ve ona hiçbir riske girmemesini söyledim.</p>

  <p>En üst kata ulaştığında, beklemekte olduğum yerin tam üstündeydi ve vücudu kısmen ışıkta olduğundan hareket eden gölgeyi engelliyordu. Vurma birden kesildi, “Evet, bir biot,” diye Richard bağırdı. ‘Tıpkı suratının ortasında fazladan eli olan bir peygamberdevesine benziyor.”</p>

  <p>Gözleri birden büyüdü, “Ve şimdi de ızgarayı <i>açıyor</i>,” diye düzlüğe atlarken ekledi.</p>

  <p>Bir saniye sonra yanımdaydı. Elimi sıkıca kavradı ve birlikte aşağıya doğru bir sürü merdiveni uçarcasına koştuk. Birkaç kat aşağıdaki yaşama bölgemizin olduğu düzeye gelinceye kadar durmadık.</p>

  <p>Üstümüzdeki hareketin sesini duyabiliyorduk. Richard soluk soluğa, “Birinci peygamberdevesinin arkasında başka bir peygamberdevesi ve en azından bir buldozer biot vardı,” dedi. “Beni görür görmez ızgarayı kaldırmaya başladılar… Galiba orada olduklarını bize belli etmek için vuruyorlardı.”</p>

  <p>“Fakat ne istiyorlar?” diye açıkça sordum. Üstümüzdeki gürültü gittikçe artıyordu. “Bir orduya benziyor,” diye düşüncemi söyledim.</p>

  <p>Birkaç saniye sonra onların merdivenlerden aşağıya indiklerini duyabiliyorduk. “Kaçmaya hazır olmalıyız,” dedi Richard çılgınca. “Sen Simone’u al, ben de Michael’ı uyandırayım.”</p>

  <p>Hızla koridordan yaşam alanımıza hareket ettik. Michael, bütün bu gürültüden zaten uyanmıştı ve Simone da kımıldayıp duruyordu. Hepimiz bizim odada toplanarak, siyah ekranın karşısında, sarsılan yerin üstüne oturduk ve yabancı istilacıların gelmesini bekledik Richard, Ramalılar için iki komut daha girildiği zaman siyah ekranın, tıpkı görünmeyen velinimetlerimizin bize yeni bir madde verecekleri zaman olduğu gibi, kalkmasını sağlayan bir klavye talebi hazırladı. “Eğer saldırıya uğrarsak,” dedi Richard, “şansımızı ekranın arkasındaki tünellerde deneyeceğiz.”</p>

  <p>Yarım saat geçti. Merdivenler yönündeki gürültüden, davetsiz misafirlerin, inin bizim bulunduğumuz düzeyinde olduklarını anlayabiliyorduk, fakat henüz hiçbiri bizim yaşam bölgemizdeki geçide girmemişti. On beş dakika daha geçtikten sonra, merak kocamı yendi. Michael’ı benim ve Simone’un yanında bırakarak, “Gidip durumu kontrol edeceğim,” dedi Richard.</p>

  <p>Beş dakika geçmeden döndü. “On beş veya yirmi kadar varlar,” derken şaşkın bir şekilde kaşlarını çatmıştı. “İki peygamberdevesiyle birlikte üç değişik tip buldozer biot. İnin karşı tarafında sanki bir şey inşa ediyorlar.”</p>

  <p>Simone yeniden uyumuştu. Onu beşiğine bıraktım ve iki erkeği gürültünün olduğu yere doğru izledim. Merdivenlerin New York’a açılan kapağa doğru yükseldiği dairesel bölgeye geldiğimiz zaman, bir faaliyet girdabıyla karşılaştık. Odanın karşı tarafında yapılan işlerin hepsini izleyebilmek olanaksızdı. Peygamberdeveleri, dairesel odanın diğer tarafındaki koridoru genişletmekte olan buldozer biotları yönetiyor gibi görünüyorlardı.</p>

  <p>Michael bir fısıltıyla sordu, “Ne yapmakta olduklarına dair bir fikri olan var mı?’’</p>

  <p>Richard hemen, “Hiçbir ipucu yok,” dedi.</p>

  <p>Şu anda aradan yaklaşık yirmi dört saat geçti ve hâlâ biotların tam anlamıyla ne inşa etmekte oldukları belli değil. Richard, koridorun genişletilmesinin, yeni bir aygıtın yerleştirilmesini sağlamak için yapıldığını düşünüyor. Ayrıca, bütün bu çalışmaların, bizim inimizde yapılması nedeniyle, bir şekilde bizimle ilgili olduğunu ileri sürüyor.</p>

  <p>Biotlar dinlenme, yiyecek veya uyku gibi nedenlerle durma ihtiyacı duymadan, devamlı çalıştılar. Hiçbiri bir şey danışmak için durmadığından, daha önceden kendilerine verilmiş bir ana plan veya yöntemi uygular görünüyorlardı. Onların bu amansız çalışmalarını izlemek korku ve hayranlık verici bir manzaraydı. Kendi açılarından biotlar onları seyrettiğimizin farkında olduklarını belli eden hiçbir hareket yapmadılar.</p>

  <p>Bir saat önce Richard, Michael ve ben, çevremizde neler olup bittiğini bilmediğimiz için hepimizin hissettiği düş kırıklığı hakkında konuştuk. Bir noktada Richard gülümsedi ve belirsiz bir ifadeyle, “Aslında Dünya’da olanlardan pek çarpıcı bir farklılığı yok,” dedi. Michael ve ben, ne demek istediği hakkında onu sıkıştırdığımız zaman, Richard elini mühim değil anlamında sallayarak dalgın bir şekilde, ‘‘Yuvamız olan gezegende bile,” dedi, “bilgimiz kesinlikle sınırlıdır. Gerçeği aramak her zaman düş kırıklığı yaratan bir deneyimdir.”</p>

  <div>
    <br/>
  </div>

  <p>8 HAZİRAN 2201</p>

  <div>
    <br/>
  </div>

  <p>Biotların aygıtı bu kadar kısa sürede tamamlamalarını aklım almıyor. İki saat önce, öğleden sonranın ilk saatlerinde, içlerinden sonuncusu olan ustabaşı peygamberdevesi, ‘surat’ının ortasındaki ‘el’ini kullanarak bize yeni odayı incelememizi işaret etmiş ve merdivenleri paldır küldür çıkarak kaybolmuştu. Richard, biz her şeyi tümüyle anladığımızdan emin oluncaya kadar onun inimizde kaldığını söylüyor.</p>

  <p>Yeni odadaki tek nesne, bizim için tasarlandığı belli olan, dar bir dikdörtgen su deposu. Yüzeyleri parlak metalden yapılmış ve yerden üç metre yüksekte. Her iki uçta, yerden başlayıp tankın kenarına kadar yükselen iki merdiven var. Sarnıcı kenarının birkaç santimetre altından ince ve sağlam bir yol çevreliyor.</p>

  <p>Dikdörtgen yapının içinde, duvarlara sağlamca bağlanmış ve ağdan yapılmış dört tane hamak var. Bu büyüleyici yaratıların her biri, ailemizin belirli bir üyesi için tek tek dokunmuş. Michael ve Richard’ın hamakları tankın birer ucunda; Simone ve benim ağ yataklarımız ortada, Simone’un minicik hamağı benim tam sağımda.</p>

  <p>Elbette Richard tüm düzenlemeyi ayrıntılarıyla çoktan inceledi. Sarnıcın üstünde bir kapağın bulunması ve hamakların tepeden bir buçuk metreyle bir metre arasında bir derinlikte olması nedeniyle, sarnıcın kapatılacağı ve sonra, belki de bir sıvıyla doldurulacağı sonucuna vardı. Fakat niçin yapılmıştı? Acaba bir deneyler dizisine mi katlanmak zorunda kalacaktık Richard bir yönden sınanacağımızdan emin, fakat Michael bizlerin birer kobay gibi kullanılmamızın, o güne kadar gözlemlediğimiz “Rama kişiliğiyle uyuşmayacağını” söylüyor. Bu yoruma gülmem lazım. Michael şimdi o şifa bulmaz dinsel iyimserliğine Ramalıları da katmak istiyor. Her zaman, Voltaire’in Dr. Pangloss’u gibi, olabilecek evrenlerin en iyisinde yaşamakta olduğumuzu varsayıyor.</p>

  <p>Ustabaşı peygamberdevesi, dördümüz de hamaklarımıza yerleşinceye kadar, daha çok sarnıcın etrafındaki yoldan bizi izleyerek çevrede dolandı. Richard, hamakların değişik düzeylerde olmasına karşın, ağ yataklarımıza girdiğimiz zaman hepsinin aynı hizaya gelecek şekilde “batacağımız”a işaret etti. Ağ, daha önce Rama’da karşılaştıklarımızı anımsatacak biçimde, oldukça esnek. Bu öğleden sonra hamağımı “denerken”, yaylanması bana, o tuhaf koşum içinde Silindirik Deniz’i aşarken hissettiğim korku ve coşku dolu yolculuğu anımsattı. Gözlerimi kapattığım zaman kendimi suların üstünde, beni özgürlüğe taşıyan üç büyük kuşun altında sallanırken görmek çok kolaydı.</p>

  <p>Sarnıcın arkasındaki duvar boyunca, yaşama alanımızdan görülen, doğrudan sarnıca bağlı bir kalın borular kümesi var. Onların, sarnıcı tümüyle dolduracak bir tür sıvıyı taşımak amacıyla olduğuna inanıyoruz. Sanırım çok yakında bunu anlayacağız.</p>

  <p>Peki şimdi ne yapacağız? Üçümüz de sadece beklemek konusunda fikir birliğine vardık. Sonunda, zamanımızın bazı sürelerini bu sarnıcın içinde geçirmemizin beklendiğine kuşku yok. Fakat uygun zamanın geldiğinin bize söyleneceğini varsaymak zorundayız.</p>

  <div>
    <br/>
  </div>

  <p>10 HAZİRAN 2201</p>

  <div>
    <br/>
  </div>

  <p>Richard haklıydı. Dünün ilk saatlerindeki aralıklı ve alçak frekanslı ıslık seslerinin başka bir görev geçiş safhasını bildirdiğinden emindi. Hatta, belki de yeni sarnıca giderek kişisel hamaklarımızda uygun biçimi almak için hazır olmamız gerektiğini ileri sürdü. Michael ve ben, böyle bir sonuca varmak için henüz elimizde “yeterli bilgi” olmadığını öne sürerek onunla tartıştık.</p>

  <p>Richard’ın önerisini dinlemeliymişiz. Islığı tümüyle duymazlıktan gelerek normal (eğer bu sözcük, dünyadışı kökenli bu uzay aracındaki varlığımız için kullanılabilirse) yaşamımıza devam ettik. Yaklaşık üç saat sonra peygamberdevesi birden odamızın kapısında belirerek beni ölesiye korkuttu. O garip parmaklarıyla koridoru işaret ederek acele hareket etmemiz gerektiğini belirtti.</p>

  <p>Simone hâlâ uyuyordu ve onu uyandırdığım zaman hiç de mutlu olmadı. Aynı zamanda acıkmıştı. Fakat peygamberdevesi biot onu beslememe yetecek zamanı vermedi. Bu nedenle inimizden sarnıca doğru giderken Simone kesik kesik ağlıyordu.</p>

  <p>Sarnıcın çevresini dolanan yolda başka bir peygamberdevesi biot bekliyordu. Garip ellerinde şeffaf başlıklarımızı tutuyordu. Bu muhakkak bir denetmen olmalıydı, çünkü bu ikinci biot, başlıklarımızın kafalarımıza uygun şekilde yerleştirildiğini iyice kontrol etmeden bizim hamaklarımıza inmemize izin vermedi. Başlığımızın ön kısmını oluşturan plastik veya cam bileşik çok olağanüstüydü; dışarısını mükemmel görebiliyorduk. Başlıkların dibi de çok olağandışıydı. Bir tür yapışkan ve kauçuğa benzer ve deriye sıkıca yapışarak su geçirmez bir engel oluşturan bir bileşikten yapılmışlardı.</p>

  <p>Hamaklarımıza uzanalı henüz otuz saniye olmuştu ki, müthiş bir güç bizi amansız bir şekilde hamağın içine doğru bastırarak boş sarnıcın yarısına kadar itti. Bir an sonra ince iplikçikler (hamak maddesinden çıkıyor gibiydiler) vücudumuzun etrafına, sadece kol ve enselerimizi serbestçe bırakacak şekilde, dolanarak sarıldılar. Ağlayıp ağlamadığını görmek için Simone’a baktım, yüzünde büyük bir gülümseme vardı.</p>

  <p>Sarnıç hafif yeşil bir sıvıyla dalmaya başlamıştı bile. Bir dakikadan az sürede çevremiz sıvıyla sarılmıştı. Yoğunluğu neredeyse bizimkine yakındı, çünkü sarnıcın üstü kapanıp sıvı tüm hacmi dolduruncaya kadar, yarı batmış olarak üstünde yüzüyorduk. Gerçek bir tehlike içinde olmamız gibi bir olasılık bulunmadığını bilmeme karşın, kapak üstümüze kapandığı zaman biraz korktum. Hepimizin içinde biraz klostrofobi vardır.</p>

  <p>Bütün bu süre zarfında güçlü hızlanma devam etti. Neyse ki sarnıcın içi tümüyle karanlık değildi. Sarnıç kapağının içine dağılmış ufak ışıklar vardı. Yanı başımdaki Simone’u görebiliyordum, vücudu tıpkı bir şamandıra gibi zıplayıp duruyordu ve uzaktan Richard’ı bile görebiliyordum.</p>

  <p>İki saatten biraz fazla süredir sarnıcın içindeydik. Bittiği zaman Richard son derece heyecanlıydı. Michael ve bana “aşırı” güçlere nasıl dayanacağımızla ilgili bir “deneme”den geçtiğimizden emin olduğunu söyledi.</p>

  <p>“Şu ana kadar geçirdiğimiz önemsiz hızlanmalarla yetinmiyorlar,” diye Richard coşku içinde bize açıkladı. “Ramalılar gerçekten hızı artırmak istiyorlar. Bunu başarabilmek için uzay aracı uzun bir süre yüksek gee güçlerinin etkisinde kalmak zorunda. Bu sarnıç, böyle olağandışı çevrede biyolojik yapımıza yeterli bir yastıklama sağlamak için tasarımlanmış.”</p>

  <p>Richard bütün günü hesaplama yaparak geçirdi ve birkaç saat önce bize, dün geceki “hızlanma olayı” hakkındaki ön sonuçlarını göstererek, “Şuna bakın!” diye kendini zorlukla zaptedip bağırdı. “Şu iki saatlik kısa sürede saniyede yetmiş kilometreye eşit hız değişikliği yaptık. Bu, Rama büyüklüğünde bir uzay aracı için tam anlamıyla müthiş! O süre zarfında yaklaşık on gee hızlanma yapmışız.” Bize bakarak sırıttı. “Bu geminin kahrolası bir üst hız düzeni var.”</p>

  <p>Sarnıçtaki denemeyi bitirdiğimiz zaman, hepimize, Simone dahil, yeni bir biyometri sonda seti yerleştirdim. Olağandışı yanıtlar almadım, en azından bir uyarıyı tetikleyecek bir şey, fakat vücutlarımızın bu gerilime nasıl yanıt vereceği konusunda biraz kaygılı olduğumu kabul etmeliyim. Birkaç saniye sonra Richard beni azarladı. Biyometrinin gereksiz olduğu düşüncesini belirterek, “Kesinlikle Ramalılar da izliyordur,” dedi. “Şu iplikler kanalıyla kendi verilerini aldıklarına bahse girerim.”</p>
</body>
</html>