<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/mandos.css" type="text/css" rel="stylesheet"/>
</head>

<body>
  <h2>7</h2>

  <p>Birkaç saat sonra, Benjy evindeki yatağında huzur içinde uyuyordu. Bu arada, tüm koloninin merkezinde Yeni Cennet hastanesi bir tımarhaneye dönmüştü. İnsanlar ve biotlar koşuşturuyor, koridorlarda sedyeler içinde insanlar yatıyor, yaralılar acılar içinde haykırıyorlardı. Nicole telefonda Kenji Watanabe’yle konuşuyordu. “Kolonideki her Tiasso’nun en kısa zamanda buraya gönderilmesine ihtiyacımız var. Yaşlılara ve çocuklara bakanları bir Garcia ve hatta Einstein’a değiştirmeye çalış. Kasaba kliniklerinde’ insan bulundur. Durum çok ciddi.”</p>

  <p>Hastanedeki gürültüden Kenji’nin söylediklerini zorlukla işitebiliyordu. Onun sorusunu, “Kötü, gerçekten kötü,” diye yanıtladı. ‘‘Şu ana kadar yirmi yedi vaka geldi, bildiğimiz kadarıyla dört ölü. Tüm Nara bölgesi -şu, Vegas’ın arkasında, ormanla çevrili, Japon usulü tahta evlerin olduğu yerleşim bölgesi- bir felaket. Yangın hızla yayılmış… halk paniğe kapılmış.”</p>

  <p>“Dr. Wakefield, Dr. Wakefield. Derhal 204 numaraya gelin, lütfen.” Nicole telefonu kapatarak koridoru hızla geçti. İkinci kata çıkan merdivenleri adeta koşarak çıktı. 204 numarada ölmekte olan adam, geçici vali olduğu zamanlarda, Nicole’ün Hakone topluluğuyla ilişkisini sağlayan, eski bir dostu, Koreli Kim Lee’ydi.</p>

  <p>Mr. Kim, Nara’da yeni bir ev kuran ilk insan olmuştu. Yangın sırasında yedi yaşındaki oğlunu kurtarmak için, yanmakta olan evinin içine dalmıştı. Çocuk yaşayacaktı. Mr. Kim alevlerin içinde yürürken onu iyi korumuştu. Fakat Kim’in vücudunun büyük bölümü üçüncü dereceden yanıklarla kaplıydı.</p>

  <p>Nicole koridorda Dr. Turner’ın yanından geçerken, “Senin 204’teki arkadaşın için bir şeyler yapabileceğimizi sanmıyorum,” dedi Dr. Turner. “Fikrini almak isterim… Beni acil odasından ara. Evinde sıkışıp kaçamamış olan başka bir kritik yaralı getirmişler.”</p>

  <p>Nicole derin bir nefes aldıktan sonra, yavaşça odanın kapısını açtı. Mr. Kim’in, otuzunun biraz üstündeki sevimli Koreli karısı sessizce köşede oturuyordu. Nicole ilerleyerek onu kucakladı. Nicole, Mrs. Kim’i teselli etmeye çalışırken, Mr. Kim’in verilerini izlemekte olan Tiasso, ona bir takım çizelgeler getirdi. Adamın durumu gerçekten ümitsizdi. Nicole okuduğu kâğıtlardan başını kaldırdığı zaman, kafasının sağ tarafında kocaman bir sargı olan kızı Ellie’nin, Mr. Kim’in yatağının kenarında oturduğunu görünce çok şaşırdı. Ellie, ölmekte olan adamın elini tutuyordu.</p>

  <p>Onu tanır tanımaz, Mr. Kim acı dolu bir fısıltıyla, “Nicole,” dedi. Yüzü simsiyah bir deriden farksızdı. Bir kelime bile söylemesi büyük acı veriyordu. Başıyla köşedeki karısını işaret ederek, “Ölmek istiyorum,” dedi.</p>

  <p>Mrs. Kim ayağa kalkarak Nicole’e yaklaştı. “Kocam ötanazi belgelerini imzalamamı istiyor,” dedi. “Fakat ben isteksizim, ama siz onun bir daha mutlu olabilmesi için hiçbir şansı olmadığını söylerseniz.” Ağlamaya başladı, fakat kendine hâkim oldu.</p>

  <p>Nicole, bir an duraksadı. “Size bunu söyleyemem, Mrs. Kim,” dedi acıyla. Gözleri yanmış adamla karısı arasında gitti geldi. “Sadece, onun herhalde önümüzdeki yirmi dört saat içinde öleceğini ve ölünceye kadar da devamlı ıstırap çekeceğini söyleyebilirim. Eğer bir tıp mucizesi olur da kurtulursa, hayatının geri kalan bölümünü ciddi biçimde şekilsiz ve güçsüz olarak geçirecek.”</p>

  <p>Mr. Kim büyük bir çabayla, “Şimdi ölmek istiyorum,” dedi.</p>

  <p>Nicole, Tiasso’yu ötanazi belgelerini getirmesi için gönderdi. Belgelerde, hastaya bakan doktorun, hastanın eşinin ve ölecek olan kimsenin imzası gerekiyordu ve doktorun, hastanın kendi kararını verebilecek halde olduğu kanaatinde olması gerekiyordu. Tiasso gittiği zaman, Nicole, kendisiyle koridorda buluşması için Ellie’yi işaret etti.</p>

  <p>Kulak eriminden dışarı çıktıklarında, Nicole alçak bir sesle, “Burada ne arıyorsun?” diye sordu. “Sana evde kalıp dinlenmeni söylemiştim. Kötü bir darbe almışsın.”</p>

  <p>“Ben iyiyim anne,” dedi Ellie. “Ayrıca, Mr. Kim’in kötü bir şekilde yanmış olduğunu duyunca, yardım etmek istedim. İlk günlerde o kadar iyi bir arkadaştı ki.”</p>

  <p>Nicole başını sallayarak, “Çok kötü durumda,” dedi, “hâlâ hayatta olduğuna inanamıyorum.”</p>

  <p>Ellie uzanarak annesinin koluna dokundu. “Ölümünün bir yararı olmasını istiyor,” dedi. “Mrs. Kim benimle bu konuyu konuştu… Amadou’yu çoktan çağırdım, fakat senin Dr. Turner’la konuşman gerekiyor.”</p>

  <p>Nicole kızına baktı, “Tanrı aşkına sen neden bahsediyorsun?”</p>

  <p>“Amadou Diaba’yı hatırlamıyor musun…? Eponine’in arkadaşı Senoufo büyükannesi olan Nijeryalı eczacı. Hani kan nakli sırasında RV-41 kapan… Neyse, Eponine, onun kalbinin hızla kötüleştiğini söylemişti.”</p>

  <p>Nicole birkaç saniye sessiz kaldı. İşitmekte olduklarına inanamıyordu. Sonunda, “Yani benden,” dedi, “Dr. Turner’dan, bu kargaşanın içinde, el yordamıyla bir kalp nakli ameliyatı yapmasını istememi mi diliyorsun?”</p>

  <p>“Eğer şimdi karar verirse, ameliyat gece geç saatlerde yapılabilir, değil mi? Mr. Kim’in kalbi herhalde o zamana kadar sağlıklı tutulabilir.”</p>

  <p>“Bak Ellie,” dedi Nicole, “Daha bilmi…”</p>

  <p>“Kontrol ettim bile,” diye Ellie onun sözünü kesti, “Tiassolardan biri Mr. Kim’in kabul edilebilir bir verici olduğunu söyledi.”</p>

  <p>Nicole tekrar başını salladı. “Pekala, pekala,” dedi. “Bunu düşüneceğim. Bu arada, senin yatıp dinlenmeni istiyorum. Başa gelen bir darbe önemsiz bir yara değildir.”</p>

  <div>
    <br/>
  </div>

  <p>Dr. Turner inanamaz bir ifadeyle Nicole’e, “Benden ne yapmamı istiyorsun?” diye sordu.</p>

  <p>Amadou, kusursuz İngiliz aksanıyla, “Bakın Dr. Turner,” dedi, “aslında bu talebi yapan Dr. Wakefield değil. Benim. Size bu ameliyatı, onun riskli olduğunu düşünmeden yapmanız için yalvarıyorum. Siz, kendiniz bana üç aydan fazla yaşayamayacağımı söylemiştiniz. Ameliyat masasında ölebileceğimi çok iyi biliyorum. Fakat eğer kurtulursam, bana göstermiş olduğunuz istatistiklere göre, sekiz yıl daha yaşamak için yarı yarıya şansım var. Evlenip bir çocuk sahibi bile olabilirim.”</p>

  <p>Dr. Turner çevrede dalandı ve bürosunun duvarındaki saate baktı. “Mr. Diaba saatin gece yarısını geçtiğini ve dokuz saattir devamlı olarak yanık hastalarla uğraştığımı bir an için unutalım. Ne istediğinizi bir düşünün. Beş yıldır bir kalp nakli yapmadım. Dünya gezegeninde de, bu işi, en iyi kalp uzmanları ekibi ve aletlerinin yardımı olmadan da hiç yapmadım. Örneğin, tüm cerrahlık işleri, robotlar tarafından yapılırdı.”</p>

  <p>“Bunu anlıyorum, Dr. Turner. Ama bunun durumumuzla gerçekten ilgisi yok. Ameliyat olmazsam, kesinlikle öleceğim. Yakın bir gelecekte başka bir verici bulunamayacağı da ortada. Ayrıca, Ellie bana, yeni malzemelerle ilgili bütçenizi hazırlama çalışmalarınızın bir parçası olarak tüm kalp ameliyatlarını gözden geçirdiğinizi söylemişti.”</p>

  <p>Dr. Turner’ın Ellie’ye bakan gözlerinde bir soru kıvılcımı parladı. “Annem bana yaptığınız geniş hazırlıktan bahsetmişti, Dr. Turner. Amadau’ya söylediğim şeyler için umarım bana kızmadınız.”</p>

  <p>“Sana seve seve, elimden geldiğince yardım ederim,” dedi Nicole. “Kendim bir kalp ameliyatı yapmadım, ama ihtisasımı kardiyoloji enstitüsünde yapmıştım.”</p>

  <p>Dr. Turner odanın içinde gözlerini dolaştırdı, önce Ellie’ye, sonra da Amadou ve Nicole’e baktı. “Sanırım bu iş tamam. Bana seçme şansı vermediğinizi görüyorum.”</p>

  <p>Ellie bir gençlik heyecanıyla, “Yapacak mısınız?” diye bağırdı.</p>

  <p>“Deneyeceğim,” diye yanıtladı doktor. Sonra Amadou Diaba’nın yanına giderek iki elini de tuttu. “Ayılman için bile çok az bir şansın olduğunu biliyorsun, değil mi?”</p>

  <p>“Evet, efendim, Dr. Turner. Fakat çok küçük bir şans bile, hiç yoktan iyidir… Teşekkür ederim.”</p>

  <p>Dr. Turner, Nicole’e döndü. “On beş dakikaya kadar işlemleri gözden geçirmek için sizinle odamda buluşalım… Bu arada Dr. Wakefield, lütfen bir Tiasso’ya bize bir çaydanlık kahve hazırlamasını söyler misiniz?”</p>

  <div>
    <br/>
  </div>

  <p>Kalp nakli ameliyatına hazırlanmak, Dr. Turner’ın aklına, zihninin derinliklerine gömmüş olduğu anıları geri getirmişti. Hatta bir iki kez, birkaç saniye için bile olsa, Dallas Tıp Merkezi’nde olduğunu düşlemişti. Genellikle, o uzak günlerde, başka bir dünyada bir zamanlar ne kadar mutlu olduğunu hatırladı. işini sevmişti. Ailesini sevmişti. Neredeyse kusursuz bir yaşamı olmuştu.</p>

  <p>Doktorlar, Turner ve Wakefield, ameliyata başlamadan önce, izleyecekleri her bölümdeki kesin işlem sırasını, dikkatle yazdılar. Sonra, ameliyat sırasında, her ana bölüm bittikten sonra durarak birbirlerini kontrol ettiler. Ameliyat sırasında ters giden hiçbir olay olmadı. Dr. Turner, Amadou’nun eski kalbini yerinden çıkardığı zaman, Nicole ve Ellie’nin (Ellie, yardımına gerek duyulabileceğini söyleyerek kalmakta ısrar etmişti) son derece yıpranmış kasları görmeleri için ters çevirdi. Adamın kalbi feci bir durumdaydı. Amadou herhalde bir aya kalmadan ölmüş olacaktı.</p>

  <p>Yeni kalp tüm ana arter ve damarlara “bağlanırken”, otomatik bir pompa hastanın kan dolaşımını sağlıyordu. Bu, ameliyatın en zor ve tehlikeli safhasıydı. Dr. Turner’ın önceki deneyimlerinde, bu bölüm hiçbir zaman insan eliyle yapılmamıştı.</p>

  <p>Yeni Cennet’te üç yıldır elle yapmakta olduğu ameliyatlar nedeniyle, Dr. Turner’ın cerrahi ustalığı büyük düzen kazanmıştı. Yeni kalbi, Amadou’nun önemli kan damarlarına ne büyük kolaylıkla bağladığına kendisi bile şaştı.</p>

  <p>Ameliyatın sonuna doğru, tüm tehlikeli sathalar atlatıldıktan sora, Nicole kalan kısmı kendisinin bitirmesini önerdi. Fakat, Dr. Turner başını salladı. Kolonide neredeyse şafak sökmekte olmasına karşın, ameliyatı kendisi bitirmeye kararlıydı.</p>

  <p>Ameliyatın son dakikalarına doğru Dr. Turner’ın gözlerinin ona oyun oynaması, acaba aşırı yorgunluğundan mı, yoksa ameliyatın başarılı olacağını anlamasının neden olduğu adrenalin artışından mı ileri geliyordu? Neden ne olursa olsun, ameliyatın son safhaları sırasında, Robert Turner, Amadou Diaba’nın yüzünde zaman zaman belirgin değişiklikler görüyordu. Birkaç kez, hastasının yüzü, gözlerinin önünde, Carl Tyson’a, Dallas’ta Dr. Turner’ın öldürdüğü genç siyah adamın yüzüne dönüşmüştü. Bir defasında, bir dikişi bitirdikten sonra, Dr. Turner, Amadou’ya bakmış ve Carl Tyson’un alaycı gülüşünden ürkmüştü. Doktor gözlerini kırpıp yeniden bakmıştı. Fakat ameliyat masasında Amadou Diaba vardı.</p>

  <p>Bu açıklanamaz olay birkaç kez yinelenince, Dr. Turner, Nicole’e Amadou’nun yüzünde olağanüstü bir şey görüp görmediğini sordu. “Gülümsemesinden başka bir şey görmüyorum,” dedi Nicole. “Şimdiye kadar anestezi altındayken gülümseyen birini hiç görmemiştim.”</p>

  <p>Ameliyat bitip Tiasso hastanın yaşamsal verilerinin tümünün kusursuz olduğunu bildirdikten sonra, Dr. Turner, Nicole ve Ellie, tüm yorgunluklarına karşın büyük coşku içindeydiler. Doktor iki kadını, son bir fincan kutlama kahvesi için, odasında kendisine katılmaya davet etti. O anda, Ellie’ye evlenme teklif edeceğinin henüz farkında değildi.</p>

  <div>
    <br/>
  </div>

  <p>Ellie dona kalmıştı. Sadece doktora bakıyordu. Turner, Nicole’e baktı, sonra bakışlarını Ellie’ye çevirdi. “Çok ani olduğunu biliyorum,” dedi. “Fakat hiçbir kuşkum yok. Seni yeterince tanıyorum. Seni seviyorum. Seninle evlenmek istiyorum. Ne kadar erken olursa o kadar iyi.”</p>

  <p>Oda bir dakika boyunca tümüyle sessizdi. Bu sessizlik arasında, doktor bürosunun kapısına yürüyerek kilitledi. Telefonunu bile fişten çekti. Ellie konuşmaya davrandı. Doktor heyecanla, “Hayır,” dedi, “henüz bir şey söyleme. Yapmam gereken başka bir şey daha var.”</p>

  <p>İskemlesine oturarak derin bir nefes aldı. Yavaşça, “Aslında çok önceden yapmam gereken bir şeydi bu,” dedi. “Ayrıca, ikinizin de benimle ilgili tüm gerçeği bilmeye hakkı var”</p>

  <p>Daha öyküsünü anlatmaya başlamadan, Dr. Turner’ın gözleri dolmuştu. İlk konuşmaya başladığı anda sesi titredi, fakat sonra kendisini toparlayarak anlatmaya başladı.</p>

  <p>“Otuz üç yaşındaydım ve anlatılamayacak kadar çılgıncasına mutluydum. Amerika’nın en önde gelen kalp cerrahlarından biri olmuştum ve sevdiğim, güzel bir kanınla iki ve üç yaşlarında iki kızım vardı. Dallas, Texas’ın kırk kilometre kuzeyindeki bir kır kulübü sitesinde, yüzme havuzlu büyük bir evde oturuyorduk.</p>

  <p>“Bir gece hastaneden eve geldiğim zaman -olağandışı hassas bir açık kalp ameliyatını yönettiğim için, çok geç olmuştu- kulübün giriş kapısında güvenlik memurları tarafından durduruldum. Ne yapacaklarını bilemiyorlarmış gibi, biraz şaşkın davranıyorlardı, fakat bir telefon konuşması ve bana tuhaf bakışlardan sonra, geçmem için işaret ettiler.</p>

  <p>“İki polis arabası ve bir ambulans evimin önüne park etmişlerdi. Üç televizyon arabası, evin tam arkasındaki çıkmaz sokakta dağınık biçimde duruyordu. Arabamı garaj yoluna girmek için döndürürken, bir polis beni durdurdu. Her yanda flaşlar patlar ve televizyonların spot ışıkları gözümü körleştirirken, polis beni evime götürdü.</p>

  <p>“Karım giriş katında, ikinci kata çıkan merdivenin yanında, bir sedyede üstü örtülmüş olarak yatıyordu. Boğazı kesilmişti. Yukarıda birilerinin konuştuğunu duydum ve kızlarımı görmek için yukarı koştum. Kızlar hâlâ öldürüldükleri yerlerde yatıyorlardı -Christine banyoda yerde ve Amanda da yatağında. İğrenç herif onların da gırtlaklarını kesmişti.”</p>

  <p>Dr. Turner, derin ve hüzünlü hıçkırıklarla ağlamaya başladı. “O korkunç sahneyi hiç unutmayacağım. Amanda uykusunda öldürülmüş olmalı, çünkü üzerinde kesikten başka bir iz yoktu… Öyle masum yaratıkları ne tür bir insan öldürebilir?”</p>

  <p>Dr. Turner’ın gözyaşları şelale gibi yanaklarından aşağı akıyordu. Göğsü kontrolsüz biçimde inip kalkmaya başlamıştı. Birkaç saniye konuşamadı. Ellie usulca onun sandalyesinin yanına gitti ve elini tutarak yanına, yere oturdu.</p>

  <p>“İzleyen beş ay boyunca tümüyle uyuşmuş gibiydim. Çalışamıyordum, yiyemiyordum. Bazıları bana yardım etmek istediler -arkadaşlar, ruh doktorları, diğer doktorlar- fakat hiçbir şey yapamıyordum. Karım ve çocuklarımın öldürülmüş olduğunu kabullenemiyordum.</p>

  <p>“Polis bir haftadan daha az sürede bir zanlı buldu. Adı Carl Tyson’dı. Yakındaki süpermarketten evlere siparişleri teslim eden, yirmi üç yaşında, zenci bir çocuktu. Karım her zaman alışveriş için televizyonu kullanırdı. Carl Tyson daha önce birkaç kez evimize gelmişti -birkaç kez onu gördüğümü hatırlıyorum- ve evin içini gayet iyi biliyordu.</p>

  <p>“O dönemdeki yarı uyuşuk halime karşın, Linda’nın cinayetiyle ilgili soruşturmada neler olduğunun farkındaydım. Başlangıçta, her şey çok basit görünüyordu. Evin her yerinde Carl Tyson’ın taze parmak izleri bulunmuştu. O gün öğleden sonra evlere servis yapmak için gelmişti: Linda’nın mücevherlerinin çoğu kayıptı, yani hırsızlık en belirgin nedendi. Zanlının hızla suçlu bulunup cezalandırılacağından emindim.</p>

  <p>“Fakat olay hızla bulandırıldı. Mücevherlerin hiçbiri bulunamadı. Güvenlik görevlileri kayıt defterine Carl Tyson’ın giriş ve çıkış saatlerini kaydetmişlerdi. Fakat o Greenbriar’da sadece, siparişlerin teslimi ve üç cinayet dahil hırsızlık için yetersiz bir süre olan yirmi bir dakika kalmıştı. Bunlara ek olarak, ünlü bir avukat Tyson’ı savunmaya karar vermiş ve onun yeminli ifadesini hazırlamasına yardım etmişti. Tyson, Linda’nın kendisinden o öğleden sonra, bazı eşyaların yerini değiştirmesini rica ettiğini iddia ediyordu. Bu da evin her yanında parmak izlerinin bulunmasını mükemmel bir biçimde açıklıyordu…”</p>

  <p>Dr. Turner çekmekte olduğu acı yüzünde yansırken, bir an durdu. Ellie yavaşça elini okşadı; o da devam etti.</p>

  <p>“Duruşma süresince, savcı, Tyson’ın o öğleden sonra siparişleri eve getirdiğinde, Linda’yla konuşması sırasında, benim o gece geç saatlere kadar ameliyatta olacağımı öğrendiğini iddia etmişti. Karımın, arkadaş canlısı ve insanlara güvenen biri olduğundan, siparişleri getiren çocukla çene çalarken, benim eve geç geleceğimi söylemiş olması pek uzak bir olasılık değildi… Neyse, savcıya göre, Tyson marketteki nöbeti bittikten sonra geriye dönmüştü. Şehir kulübünü çevreleyen beton duvarları aşmış ve golf sahası boyunca yürümüştü. Sonra, bütün ailenin uyuduğunu sanarak, Linda’nın mücevherlerini çalmak amacıyla eve girmişti. Belli ki karım onunla karşılaşmış ve Tyson paniğe kapılarak, önce Linda’yı sonra da geride şahit kalmamasını sağlamak için çocukları öldürmüştü.</p>

  <p>“Tyson’ın yeniden bizim bölgemize döndüğünü kimsenin görmemiş olmasına karşın, savcının iddianamesinin son derece ikna edici olduğuna ve adamın kolayca mahkûm edileceğine inanıyordum. Ne de olsa, cinayetin işlendiği süre boyunca nerede olduğunu kanıtlayacak bir şahidi yoktu. Tyson’ın ayakkabısında bulunan çamur, evin arkasından gelebilmek için geçmek zorunda olduğu deredeki çamura tam olarak uyuyordu. Cinayetlerden sonra iki gün işe gelmemişti. Bunlara ek olarak, Tyson tutuklandığı zaman, kendisinin “poker oyununda kazandığı”™ söylediği, büyük miktarda para taşıyordu.</p>

  <p>“Duruşmanın savunma bölümünde, bende Amerikan adalet sistemi üstüne ciddi kuşkular oluşmaya başladı. Avukatı, Carl Tyson’ı, ikinci dereceden deliklerle uydurma bir suç yüklenmek istenen fakir ve şanssız bir siyah adam şeklinde resmederek davayı ırkçılık boyutuna çekmişti. Avukatı, o ekim günü, Tyson’ın sadece siparişleri teslim ettiğini önemle vurguladı. Bir başkası, dedi, onun avukatı, bilinmeyen bir manyak, Greenbriar’ın duvarını tırmanıp, mücevherleri çaldı ve sonra Linda’yla çocukları öldürdü.</p>

  <p>“Duruşmanın son iki gününde, her şeyden çok jürinin beden dilini izleyerek, Tyson’ın suçsuz bulunacağına kesinlikle emin olmuştum. Bu haksızlığa karşı duyduğum öfkeyle çıldırmıştım. Bu genç adamın cinayeti işlediğine dair zihnimde hiçbir kuşku yoktu. Onun serbest bırakılabileceği düşüncesi dayanılır gibi değildi.</p>

  <p>“Altı hafta süren dava süresince her gün mahkemeye küçük doktor çantamla gittim. Önceleri, her girişimde güvenlik muhafızları çantayı kontrol ettiler, bir süre sonra, özellikle çoğu benim acıma saygı gösterdikleri için, hiçbir kontrol yapmadan geçmeme izin verdiler.</p>

  <p>“Davanın bitmesinden önceki hafta sonu, görünüşte bir tıp seminerine katılmak, fakat aslında karaborsadan tıp çantama sığabilecek bir silah satın almak için, California’ya uçtum. Kararın açıklanacağı gün, beklediğim gibi, nöbetçiler benden çantamı açmamı istemediler.</p>

  <p>“Beraat kararı açıklandığı zaman, salonda bir gürültü koptu. Salondaki tüm zenciler sevinçle bağrışıyorlardı. Carl Tyson ve Irving Bernstein adındaki Yahudi avukatı birbirlerine sarıldılar. Harekete geçmeye hazırdım. Çantamı açtım, hızla silahı hazırladım, engelin üstünden zıplayıp, her birine bir kurşun sıkarak ikisini de öldürdüm.”</p>

  <p>Dr. Turner derin bir nefes alarak biraz durakladı. “Yaptığım şeyin yanlış olduğunu bugüne kadar kimseye, kendime bile, itiraf etmedim. Fakat, bu akşam, arkadaşınız Mr. Diaba’nın ameliyatı sırasında, heyecana kapılarak yaptığım taşkınlığın bunca yıldır ruhumu ne kadar zehirlemiş olduğunun farkına vardım… Vahşice aldığım intikam, karımı ve çocuklarımı bana geri getirmediği gibi, Tyson ve avukatının öleceklerini bilmek gibi o anlık sapık ve hayvansal bir zevk dışında, beni de mutlu etmedi.”</p>

  <p>Dr. Turner’ın gözlerinde şimdi pişmanlık gözyaşları vardı. Ellie’ye baktı. “Değersiz bir insan olabilirim, ama seni gerçekten seviyorum Ellie Wakefield ve seninle evlenmeyi çok istiyorum. Umarım yıllar önce yapmış olduğum şeyden dolayı beni affedersin.”</p>

  <p>Ellie Dr. Turner’a bakarak tekrar elini sıktı. “Aşk hakkında çok az şey biliyorum,” dedi yavaşça, “çünkü o konuda hiç deneyimim yok. Fakat seni düşündüğüm zaman kendimi nasıl fevkalade hissettiğimi biliyorum. Seni takdir ediyorum, sana saygı duyuyorum, belki de seni seviyorum. Elbette bu konuyu ailemle konuşmak isterim… fakat evet, Dr. Robert Turner, eğer itiraz etmezlerse, seninle evlenmekten çok mutlu olacağım.”</p>
</body>
</html>