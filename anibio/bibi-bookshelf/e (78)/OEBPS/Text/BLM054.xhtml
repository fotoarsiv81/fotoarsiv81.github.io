<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/mandos.css" type="text/css" rel="stylesheet"/>
</head>

<body>
  <h2>10</h2>

  <p>“Savunma artık kapanış konuşmasını yapabilir.”</p>

  <p>Nicole iskemlesinden kalktı ve masanın çevresinden dolandı. Bu kadar yorgun olduğuna şaşırmıştı. Hapisteki iki yıl onun destansı dayanıklılığını azaltmıştı.</p>

  <p>Yavaşça dört erkek ve iki kadından oluşan jüriye yaklaştı. Ön sıradaki kadın, Karen Stolz, İsviçre’den gelmişti. Nicole, kadın ve kocasını, Beauvois’daki Wakefield evinin köşesinde sahip oldukları ve işlettikleri fırından tanıyordu.</p>

  <p>Jürinin önünde durarak, “Tekrar merhaba Karen,” dedi yavaşça. Jüri, her sırada üç kişi olmak üzere iki sıra halinde oturuyordu. “John ve Marie nasıl… Herhalde artık gençlik devresindedirler.”</p>

  <p>Mrs. Stolz oturduğu yerde kımıldadı, “İyiler Nicole,” diye çok hafifçe yanıtladı.</p>

  <p>Nicole gülümsedi, “Ve hâlâ her pazar sabahı o nefis tarçınlı küçük ekmeklerinden yapıyor musun?”</p>

  <p>Tokmağın şaklaması mahkeme salonunda yankılandı. “Mrs. Wakefield,” dedi Yargıç Nakamura, “böyle küçük sohbetler için burası uygun bir yer değil. Kapanış konuşmanız beş dakikayla sınırlı ve saat de çalışmaya başlamış durumda.”</p>

  <p>Nicole yargıca aldırmadı. Gözleri Karen Stolz’un boynundaki şahane kolyeye odaklanmış olarak, kendisiyle jüri arasındaki engelin üstünden eğildi. “Mücevherler fevkalade,” dedi. “Fakat çok, çok daha fazlasını ödemiş olmalılar.”</p>

  <p>Tokmak yeniden şakladı. İki muhafız hızla Nicole’e yaklaştılar, fakat o, Mrs. Stolz’den uzaklaşmıştı bile. “Jürinin bayan ve bay üyeleri,” dedi, “bütün hafta boyunca, savcının defalarca ısrar ettiği gibi, benim, Yeni Cennet’in meşru hükümetine karşı direnişi teşvik ettiğimi dinlediniz. Varsayılan davranışlarım yüzünden isyana teşvikle suçlandım. Bu davada sunulan delillerin ışığında, suçlu olup olmadığıma karar vermek zorundasınız. Bu konuda düşünürken, isyana teşvikin önemli bir suç olduğunu ve suçlu kararının zorunlu olarak ölüm cezasını da birlikte getireceğini lütfen hatırlayın.</p>

  <p>“Kapanış konuşmasında, savcılığın bu davasının yapısını, ayrıntılı olarak incelemek istiyorum. İlk günkü ve bana yüklenen suçla hiçbir ilgisi olmayan, tanıkların dinlenmesine izin vermekle, Yargıç Nakamura’nın, koloninin önemli davalarda tanıklığın nasıl yapılacağı hakkındaki ek yasasını çiğnediğine inanıyorum…”</p>

  <p>“Mrs. Wakefield,” diye Yargıç Nakamura öfkeyle onun sözünü kesti, “size bu hafta daha önce de söylediğim gibi, mahkememde böyle saygısız yorumlara izin veremem. Bir daha benzer bir konuşma olursa, sadece sizi saygısızlığınızdan dolayı cezalandırmakla kalmayıp, kapanış konuşmanızı da sona erdireceğim.”</p>

  <p>“On gün boyunca savcılık benim cinsel ahlakımın sorgulanabileceğini ve bu nedenle de benim politik bir fesada karışması olası bir aday olduğumu söyledi. Bayanlar ve baylar, altı çocuğumun her birine gebe kalırken içinde bulunduğum olağandışı koşulları sizinle özel olarak tartışmaktan mutluluk duyarım. Ancak, benim geçmişteki, şimdiki, hatta gelecekteki cinsel yaşamımın, bu davayla bir ilgisi yoktur. Eğlence olarak olası değeri dışında, ilk günkü tanıklar tümüyle anlamsızdı.”</p>

  <p>Ağzına kadar dolu olan salonda birkaç kez kıkırdama oldu, fakat muhafızlar kalabalığı çabucak susturdular. “Savcılığın bir sonraki tanık takımı,” diye Nicole devam etti, “kocamın fitneci çalışmalarını ima ederek saatlerce konuştular. Richard Wakefield’la evli olduğumu açıkça kabul ediyorum. Ama onun suçunun veya böyle bir suçun olmamasının, bu dava için hiçbir önemi yoktur. Buradaki kararınızla ilgili olanlar, sadece benim fitneden suçlu olduğumu gösterecek kanıtlardır.</p>

  <p>“Savcılık benim fesat çalışmalarımın, sonunda bu koloninin kurulmasına yol açan, video çekimine karışmamla başladığını söylüyor. Rama’dan Dünya’ya yollanan videonun hazırlanmasına yardım ettiğimi kabul ediyorum, fakat ne ‘daha başından yabancılarla gizli bir anlaşma yaptığımı’, ne de bu gemiyi inşa eden dünyadışı yaratıklarla insan ırkı aleyhine bir dolap çevirmekte olduğumu kabul edebilirim.</p>

  <p>“Dün savcının beni çapraz sorgulamasına izin verdiğim zaman belirttiğim gibi, o videonun yapılmasına katıldım, çünkü başka seçeneğim yoktu. Ailem ve ben, hiçbirimizin hayal bile edemeyeceği bir zeka ve gücün insafına kalmıştık Onların videonun yapımındaki yardım talebine karşı çıkmamız halinde, bize karşı ters bir tepkiyle karşılaşacağımıza dair belirgin bir kaygımız vardı.”</p>

  <p>Nicole kısa bir süre için savunma masasına dönerek, bir bardak su içtikten sonra, yeniden jüriye döndü. “Böylece geriye, beni isyana teşvik suçundan yargılayabilmek için herhangi bir gerçek kanıt denebilecek iki olası kaynak kalıyor. Kızım Katie’nin tanıklığı ve diğeri de, hapsedildikten sora ailemin diğer üyeleriyle yaptığım çeşitli konuşmalarımın tutarsız bir biçimde birleştirildiği, dün izlediğiniz ses kaydı.</p>

  <p>“Bu tür kayıtların ne kadar kolaylıkla saptırılıp üzerinde oynanabileceğini hepiniz bilirsiniz. Dün tanık iskemlesine oturan iki kilit ses uzmanı, otuz dakikalık bir ‘zararlı kanıt’ ortaya koyabilmek için, yüzlerce saat, ben ve çocuklarım arasındaki konuşmaları dinlediklerini, herhangi bir konuşmamın en çok on sekiz saniyesinin alındığını kabul ettiler. Bu kayıttaki konuşmalarımın, gerçek yerlerinin dışında kullanılması, bu işi çok hafife almak demektir.</p>

  <p>“Kızım Katie Wakefield’in tanıklığına gelince, sadece büyük bir esefle belirtmeliyim ki, ilk konuşmasında sürekli olarak yalan söyledi. Benim, kocamın varsayılan yasadışı hareketlerinden hiçbir zaman haberim olmadı ve elbette onu böyle şeyler için desteklemedim.</p>

  <p>“Eğer hatırlarsanız, benim yaptığım çapraz sorgulamada, Katie gerçekler konusunda şaşırdı ve sonunda tanık iskemlesine yıkılmadan önce, ilk söylediklerini reddetti. Yargıç size, kızımın son zamanlarda kolay etkilenen bir psikolojik dönem geçirdiğini, bu nedenle benim sorgulamam sırasındaki duygusal baskı nedeniyle söylediklerini göz önüne almamanızı öğütledi. Sizden Katie’nin, sadece savcının ona sorduğu sorulara verdiği yanıtları değil, aynı zamanda, bana yüklediği fitneci davranışların belirli tarih ve yerlerini saptayabilmek için sorduğum sorulara da verdiği her yanıtı hatırlamanızı rica ediyorum.”</p>

  <p>Nicole, her biriyle dikkatle göz teması kurarak jüri üyelerine son kez yaklaştı. “Sonuçta, gerçeğin bu davanın neresinde yattığına karar vermek zorundasınız. Karşınızda, çok üzgün ve burada bulunmama neden olan bu ciddi suçlamalara bile inanamayarak duruyorum. Hem koloniye hem de insan ırkına hizmet ettim, Bana yüklenmek istenen suçların hiçbirinden suçlu değilim. Bu davanın sonucu ne olursa olsun, bu şaşırtıcı evrende mevcut güç veya zekâ, gerçeği anlayacaktır.”</p>

  <div>
    <br/>
  </div>

  <p>Dışarıdaki ışık hızla zayıflıyordu. Nicole, düşüncelere dalmış olarak hücresinin duvarına yaslanmış, bunun hayatının son gecesi mi olacağını merak ediyordu. Elinde olmadan titredi. Karar açıklandığından beri, Nicole, her gece, ertesi gün ölmeyi bekleyerek uyuyordu.</p>

  <p>Hava karardıktan hemen sonra Garcia ona akşam yemeğini getirdi. Son birkaç gündür yemekler daha iyiydi. Izgara balığını yavaş yavaş yerken, Nicole, kendisi ve ailesinin, Pinta’dan gelen öncü grupla karşılaştıklarından beri, beş yılda olanları düşündü. <i>Burada yanlış giden neydi?</i> diye kendine sordu. <i>Temel hatalarımız nelerdi?</i></p>

  <p>Richard’ın sesini kafasının içinde duyabiliyordu. İnsan davranışlarına karşı her zamanki alaycılığı ve kuşkuculuğuyla, birinci yılın sonunda, Yeni Cennet’in insanlar için fazlasıyla iyi olduğunu söylemişti. “Dünya’ya yaptığımız gibi, sonunda bunu da mahvedeceğiz,” demişti. “Bizim genetik yükümüz -her şey, bilirsin, bölgecilik, saldırganlık ve sürüngen davranışlar- eğitim ve aydınlanmayla üstesinden gelinemeyecek kadar güçlü. O’Toole’un kahramanlarına bak, ikisi de, İsa ve o genç İtalyan Sienalı Aziz Michael. Yok edildiler, çünkü onlar insanların akıllı şempanzelerden daha akıllıca davranmaları gerektiğini düşünüyorlardı.”</p>

  <p><i>Ama burada, Yeni Cennet’te</i>, diye Nicole düşündü, <i>daha iyi bir dünya için o kadar fırsat vardı ki. Yaşamın temel ihtiyaçları sağlanmıştı. Evrende bizimkinin çok ötesinde bir zekânın varlığını hiç kuşkuya yol açmayacak biçimde belirten bir kanıtla kuşatılmıştık. Bu öyle bir çevre yaratmalıydı ki…</i></p>

  <p>Balığını bitirdi ve küçük çikolatalı pudingi önüne çekti. Nicole, Richard’ın çikolatayı ne kadar sevdiğini hatırlayınca gülümsedi. <i>Onu çok özledim,</i> diye düşündü. <i>Özellikle sohbetini ve sezi yeteneğini.</i></p>

  <p>Nicole odasına yaklaşan ayak seslerini duyunca ürktü ve derin bir korku ürpertisi vücudunda dolaştı. Ziyaretçileri, her biri birer fener taşıyan iki genç adamdı. Nakamura’nın özel polisinin üniforması giyiyorlardı.</p>

  <p>Adamlar hücreye çok ciddi bir tavırla girdiler. Kendilerini tanıtmadılar. Daha yaşlı olanı, belki otuzunun ortalarında, hızla bir belge çıkardı ve okumaya başladı: “Nicole des Jardins Wakefield,” dedi, “isyana teşvik suçundan suçlu bulundunuz ve yarın sabah saat sekizde idam edileceksiniz. Sabah kahvaltınız altı otuzda, ilk ışıktan on dakika sonra verilecek ve sizi infazın yapılacağı odaya götürmek üzere yedi otuzda geleceğiz. Yedi elli sekizde elektrikli iskemleye bağlanacak ve tam iki dakika sonra vücudunuza elektrik verilecek… Bir sorunuz var mı?”</p>

  <p>Nicole’ün kalbi o kadar hızlı çarpıyordu ki, zorlukla nefes alıyordu. Kendini sakinleştirmeye çalıştı. “Bir sorunuz var mı?” diye polis yineledi.</p>

  <p>Nicole çatlak bir sesle, “Senin adın ne genç adam?” diye sordu.</p>

  <p>Adam şaşkın bir duraksamadan sonra, “Franz,’’ diye yanıtladı.</p>

  <p>“Franz ne?” dedi Nicole.</p>

  <p>“Franz Bauer.”</p>

  <p>Nicole gülümsemeye çalışarak, “Evet, Franz Bauer,” dedi. “ölmemin ne kadar süreceğini bana söyleyebilir misin? Elektrik verdikten sonra elbette.”</p>

  <p>“Tam olarak bilmiyorum,” dedi adam biraz bocalayarak. “Neredeyse anında bilincinizi kaybedeceksiniz, birkaç saniye içinde. Fakat ne kadar uzun süreceğini bilmi…”</p>

  <p>Nicole bayılacağını hissederek, “Teşekkür ederim,” dedi. “Şimdi gider misiniz? Yalnız kalmak istiyorum.” İki adam hücrenin kapısını açtılar. “Ah, bu arada,” diye Nicole ekledi, “mümkünse bir fener bırakır mısınız? Belki bir kalem ve kâğıt ya da bir elektronik not defteri?”</p>

  <p>Franz Bauer başını sallayarak, “Üzgünüm,” dedi. “Bunu yapmamız mümkün de…”</p>

  <p>Nicole elini sallayarak onu susturdu ve hücresinin diğer ucuna yürüdü. Gücünü toplamak için derin nefesler alırken<i>, İki mektup,</i> dedi kendine. <i>Sadece iki mektup yazmak istedim. Bir tane Katie’ye, bir tane de Richard’a. Diğer herkesle son barışımı yaptım.</i></p>

  <p>Polisler gittikten sonra, Nicole, uzun yıllar önce Rama II’deki çukurda nasıl açlıktan ölmeyi beklediğini düşündü. Sonra, son gününü rahatlatmak için hayatının en mutlu anları olduğunu düşündüğü anılara geçti. <i>Bu şimdi gerekli değil</i>, diye düşündü. Geçmişime ait ve şimdiye kadar tümüyle gözden geçirmediğim hiçbir olay yok ki. Bu da iki yıl hapiste kalmanın yararı.</p>

  <p>Nicole son iki mektubunu yazamamış olmasına öfkelendiğini hissedince şaşırmıştı. Sabah bu konuyu yeniden ortaya getireceğim. Eğer yeterince gürültü yaparsam, mektupları yazmama izin verirler. O haline rağmen Nicole gülümsedi, “Pek kibar olma …” diye yüksek sesle söylendi.</p>

  <p>Birden kan dolaşımının yeniden arttığını hissetti. Hayalinde, Nicole karanlık bir odadaki elektrik iskemlesini gördü. Üstünde oturuyordu ve başının çevresine garip bir başlık bağlanmıştı. Başlık ışımaya başladı ve Nicole öne yığıldı.</p>

  <p><i>Ulu Tanrı’m,</i> diye düşündü, <i>neredeysen ve her kimsen, lütfen şimdi bana biraz cesaret ver. Çok korkuyorum.</i></p>

  <p>Nicole odasının karanlığı içinde yatağında oturdu. Birkaç dakika sonra kendini daha iyi, neredeyse sakin hissetti. Ani bir ölümün nasıl bir şey olduğunu merak ettiğini fark etti. <i>Acaba tıpkı uykuya dalıp sonra hiçlik mi yoksa yaşayan hiçbir insanın bilemeyeceği, o en son anda olan özel bir şey mi?</i></p>

  <p><i></i></p>

  <p>Onu uzaktan çağıran bir ses vardı. Nicole titredi, ama tam anlamıyla uyanmadı. Ses, “Mrs. Wakefield,” diye yeniden seslendi.</p>

  <p>Nicole sabah olduğunu sanarak hemen yatağında oturdu. Zihni ona artık yaşayacak iki saati kaldığını söylerken bir korku dalgasının onu sardığım hissetti. Ses, “Mrs. Wakefield,” dedi, “Burada, hücrenizin dışında… Ben Amadou Diaba.”</p>

  <p>Nicole gözlerini ovuşturarak, karanlıkta kapının yanında duran şekli görmek için kendini zorladı. Odanın içinde ilerlerken, “Kim?” diye sordu.</p>

  <p>“Amadou Diaba. İki yıl önce kalp nakli ameliyatımda Dr. Turner’a yardım etmiştiniz.”</p>

  <p>“Burada ne arıyorsun, Amadou? Ve içeri nasıl girdin?”</p>

  <p>“Size bir şey getirmek için geldim. Gereken herkese rüşvet verdim. Sizi görmem gerekiyordu.”</p>

  <p>Adam kendisinden sadece beş metre uzakta olmasına rağmen, Nicole karanlıkta sadece onun belirsiz hatlarını seçebiliyordu. Aynı zamanda yorgun gözleri de ona oyun oynuyordu. Bir kez, gözlerini odaklamak için zorlandığında büyük-büyükbabası Omeh’i gördüğünü sandı. Hızla bütün vücudundan ani bir ürperme geçti.</p>

  <p>“Önce açıklamalıyım,” dedi Amadou. “Bir anlam ifade etmese de… çünkü ben bile hâlâ tam anlamıyla anlamış değilim. Sadece bildiğim bunu bu gece size getirmem gerektiği.”</p>

  <p>Bir an durakladı. Nicole bir şey söylemeyince, Amadou öyküsünü kısaca anlattı. “Lowell Kolonisi’ne seçilmemin ertesi günü, daha Lagos’dayken, Senoufolu büyükannemden, kendisini muhakkak görmeye gitmem gerektiği hakkında, tuhaf bir haber aldım. Büyükannemden ziyaretimin bir ‘ölüm kalım meselesi’ olduğunda ısrar eden ikinci mesajı da aldıktan sonra, ilk bulduğum fırsatta ki, bu iki hafta kadar sonraydı, oraya gittim.</p>

  <p>“Büyükannemin Fildişi Sahili’ndeki köyüne gittiğim zaman, gece yarısı olmuştu. Büyükannem uyandı ve hemen giyindi. Köyümüzün büyücü hekiminin de katılmasıyla, o gece savan boyunca uzun bir yol gittik. Sonunda, hedefimiz olan Nidougou adındaki köye ulaştığımız zaman yorgunluktan tükenmiştim.”</p>

  <p>“Nidougou mu?” diye Nicole onun sözünü kesti.</p>

  <p>“Evet,” diye yanıtladı Amadou. “Neyse, orada herhalde baş şaman olan garip, pörsümüş bir adam vardı. Büyükannem ve bizim büyücü doktor Nigoudou’da kalırken, ben ve o adam, yakındaki çıplak bir dağa zorlu bir tırmanış yaparak küçük bir gölün kenarına geldik. Oraya tam güneş doğmadan ulaşmıştık. Güneşin İlk ışıkları göle vurduğu zaman, ‘Bak,’ dedi ihtiyar adam, ‘Bilgeliğin Gölü’ne bak. Ne görüyorsun?’</p>

  <p>“Ona, gölün bir tarafında, dipte, otuz ya da kırk kadar kavuna benzer nesne gördüğümü söyledim. Gülümseyerek, ‘İşte,’ dedi, ‘Sen gerçekten O’sun.’</p>

  <p>“Ben neyin O’suyum?’ diye sordum.</p>

  <p>“Hiç yanıtlamadı. Gölün çevresinde dolanarak, kavunların suyun dibinde olduğu yere yürüdük -güneş gökyüzünde yükseldiği için artık onları görmüyorduk- ve baş şaman küçük bir şişe çıkardı. Onu suya daldırdı, ağzına bir kapak koyduktan sonra bana verdi. İhtiyar bana bir de, gölün dibindeki kavuna benzer nesnelere benzeyen küçük bir taş verdi.</p>

  <p>“Bunlar ömründe alabileceğin en önemli hediyelerdir,” dedi bana.</p>

  <p>“Neden?” dedim.</p>

  <p>“Birkaç saniye sonra gözleri bembeyaz oldu ve ritmik Senoufo ilahisi söyleyerek transa girdi. Bir süre dans etti ve sonra birden zıplayarak yüzmek için soğuk göle atladı.</p>

  <p>“Bir dakika,’ diye bağırdım, ‘Hediyelerinle ne yapacağım?’</p>

  <p>“Onları gittiğin her yere yanında götür’ dedi, ‘Onları kullanman gereken zamanı bileceksin.’”</p>

  <p>Nicole kalbinin çarpmasının Amadou’nun duyabileceği kadar yüksek olduğunu düşündü. Demir parmaklıkların arasından kolunu uzattı ve Amadou’nun omzuna dokundu. “Ve dün gece,” dedi, “rüyanda bir ses, belki de rüya değildi, şişe ve taşı bana getirmeni söyledi.”</p>

  <p>“Kesinlikle,” dedi Amadou. Duraksadı, “Nereden biliyorsun?”</p>

  <p>Nicole konuşamıyordu. Bütün vücudu titriyordu. Birkaç dakika sonra, Nicole nesneleri avucunda hissettiği zaman, dizleri o kadar halsizdi ki, yere düşeceğini sandı. Amadou’ya teşekkür etti ve yakalanmadan gitmesini istedi.</p>

  <p>Yavaşça hücreyi aşarak yatağına geldi. <i>Olabilir mi? Ve nasıl olabilir? Bütün bunlar bir şekilde başından beri biliniyor muydu? Dünya’da manna kavunları?</i> Nicole’ün sinir sistemi aşırı yüklüydü. <i>Kontrolümü kaybettim,</i> diye düşündü, <i>henüz şişedeki sıvıyı bile içmedim.</i></p>

  <p>Sadece şişe ve taşı tutmak bile Nicole’e, Rama II’deki çukurun dibinde yaşadığı hayali bütün canlılığıyla hatırlatmıştı. Nicole şişeyi açtı. İki derin nefes aldı ve aceleyle içindekini içti.</p>

  <p>İlk önce hiçbir şey olmadığını sandı. Çevresindeki karanlık değişmiyormuş gibi görünüyordu. Sonra birden, hücrenin ortasında büyük bir turuncu top oluştu. Tüm karanlığa ışıklar saçarak patladı. Onu kırmızı bir lop izledi. Sonra mor bir tane. Nicole mor patlamanın parlaklığından irkilmişken, penceresinin dışında yüksek bir kahkaha duydu. O yöne doğru baktı. Hücre kayboldu. Nicole dışarıda bir tarladaydı.</p>

  <p>Karanlıktı, ama Nicole nesnelerin ana hatlarını görebiliyordu. Nicole, uzaklardan kahkahayı yeniden duydu. <i>Amadou</i>, dedi zihninde. Nicole tarla boyunca müthiş bir hızla koştu. Adamı yakalıyordu. Nicole ona yaklaşırken, adamın yüzü değişti. Artık Amadou değildi, Omeh’ti.</p>

  <p>Omeh tekrar güldü ve Nicole durdu. <i>Ronata,</i> diye seslendi. Yüzü büyümeye başlamıştı. Büyüyor, durmadan büyüyordu, bir araba kadar büyümüştü, sonra da bir ev kadar oldu. Kahkahası sağır ediciydi. Omeh’in yüzü, gecenin karanlığında yükselen, gitgide yükselen muazzam bir balondu. Bir kahkaha daha attı ve balon yüzü, Nicole’ü sağanak gibi boşalan su altında bırakarak patladı.</p>

  <p>Nicole sırılsıklam olmuştu. Nicole suyun altında kalmıştı. Suyun altında yüzdü. Su yüzeyine çıktığı zaman, Fildişi Sahili’nde, yedi yaşında bir kızken, Poro sırasında dişi aslanla karşılaştığı vaha gölündeydi. Aynı aslan havuzun çevresinde dolanıyordu. Nicole yeniden küçük bir kızdı. Çok korkmuştu.</p>

  <p><i>Annemi istiyorum</i>, diye düşündü Nicole. <i>Şimdi uzan ve dinlen… kutsansın uykun senin</i>. diye diye şarkı söyledi. Nicole sudan çıkmak için yürümeye başladı. Dişi aslan onu rahatsız etmedi. Nicole hayvana bir kez daha baktı ve aslanın yüzü, annesinin yüzüne dönüşmüştü. Nicole annesini kucaklamak için koştu. Bunun yerine, Nicole’ün kendisi, Afrika savanının ortasındaki vaha gölünün çevresinde dolanan bir aslan oldu.</p>

  <p>Şimdi, artık havuzun içinde yüzen, hepsi çocuk, altı yüzücü vardı. Dişi aslan Nicole, Brahms’ın ninnisini söylerken, çocuklar birer birer sudan çıktılar. Önce Genevieve, sonra Simone, Katie, Benjy, Patrick ve Ellie. Her biri yanından geçerek savana doğru yürüdüler. Nicole peşlerinden koştu.</p>

  <p>Nicole, tıka basa dolu bir stadyumun içinde koşuyordu. Tekrar genç ve atletik bir insan olmuştu. Son adayışını yapacağı duyuruldu. Üç adım atlama koşu yolunun başına giderken, Japon bir hakem yanına yaklaştı. Gelen Toshio Nakamura’ydı. Kaşlarını çatarken, <i>Faul yapacaksın</i>, dedi.</p>

  <p>Nicole çizgiye yaklaşırken kendisini uçuyormuş gibi hissetti. Çizgiye kusursuz bir şekilde bastı, zıplayarak havada süzüldü, dengeli bir sıçrama gerçekleştirerek, kum havuzunun çok ötelerine güçlü bir şekilde atladı. İyi bir atlama yaptığını biliyordu. Eşyalarını bıraktığı yere zıplayarak gitti. Babası ve Henry, onu kucaklamak için oraya geldiler. İkisi birden, <i>İyiydin</i>, dediler, <i>çok iyiydin.</i></p>

  <p>Şeref kürsüsüne altın madalyayı Jean d’Arc getirdi ve Nicole’ün boynuna taktı. Aquitaineli Eleanor ona bir düzine gül verdi. Kenji Watanabe ve Yargıç Mishkin yanında durarak onu kutladılar. Spiker, Nicole’ün atlayışının yeni dünya rekoru olduğunu duyurdu. Kalabalık ayağa kalkmış onu alkışlıyordu. Nicole karşısındaki çehre denizine baktı ve kalabalığın yalnız insanlardan oluşmadığını fark etti. Kartal oradaydı, özel bir bölümde, sekiz bacaklı örümceklerin yanında duruyordu. Herkes, kuşlar ve incecik dokunaçları olan küresel yaratıklar ve devasa bir çanağın içinde pencereye yapışmış olan pelerinli yılan balıkları bile, onu selamlıyordu. Nicole hepsine el salladı.</p>

  <p>Kolları kanatlara dönüştü ve Nicole uçmaya başladı. Nicole şimdi Yeni Cennet’in tarım bölgesinin çok yukarılarında süzülüyordu. Aşağıya, hapsedildiği binaya baktı. Nicole batıya dönerek Max Puckett’ın çiftliğini buldu. Gece yarısı olmasına rağmen Max dışarıdaydı ve ambarlarından birine bir ilave yapmakla meşgul görünüyordu.</p>

  <p>Nicole Vegas’ın parlak ışıklarına yönelerek batıya doğru uçmaya devam etti. Binalar kompleksine gelince alçaldı ve büyük gece kulüplerinin arkasında birer birer uçmaya başladı. Katie arka kapılardan birinde basamaklara tek başına oturmuştu. Ellerini yüzüne kapatmıştı ve vücudu sarsılıyordu. Nicole onu avutmak istedi, fakat çıkarabildiği tek ses gecenin karanlığında bir şahin çığlığıydı. Katie şaşkın bir şekilde yukarıya baktı.</p>

  <p>Nicole Positano’ya, yaşam bölgesinin çıkış kapısına uçnı ve dış kapının açılmasını bekledi. Şahin, nöbetçiyi şaşırtarak, Yeni Cennet’ten ayrıldı. Bir dakikadan az bir süre sonra Avalon’a ulaşmıştı. Robert, Ellie, küçük Nicole ve hatta bir hademe, hepsi Benjy’nin koğuşundaydılar. Gece yarısı onların hepsinin neden uyanık oldukları hakkında Nicole’ün hiçbir fikri yoktu. Onlara bağırdı. Benjy pencereye yaklaşarak karanlığı süzdü.</p>

  <p>Nicole, bir sesin kendisini çağırdığını işitti. Ses çok zayıftı ve güneyden, uzaktan geliyordu. İnsanların dış duvarda açtıkları aralıktan geçerek, hızla ikinci yaşam bölgesine girdi. Dairesel bölgeyi hızla geçip, mazgalı bulduktan sonra, içerideki yeşil bölgenin üstüne süzüldü. Artık sesi duymuyordu. Fakat Nicole, oğlu Patrick’in diğer askerlerle birlikte, kahverengi silindirin yakınlarında kamp kurmuş olduğunu gördü.</p>

  <div>
    <br/>
  </div>

  <p>Dört kobalt halkası olan bir kuş onu havada karşıladı. <i>O artık burada değil</i>, dedi, <i>New York’u dene.</i> Nicole hızla ikinci yaşam bölgesinden çıkarak Ana Düzlük’e döndü. Sesi yeniden duydu. Yukarıya, yukarıya, daha yükseğe, daha yükseğe çıktı. Şahin Nicole zorlukla nefes alıyordu.</p>

  <p>Kuzey Yarımsilindiri’ni çevreleyen duvarı aşarak güneye doğru uçtu. Silindirik Deniz altındaydı. Ses şimdi daha belirgindi. Bu Richard’dı. Şahin kalbi çılgınca atıyordu.</p>

  <p>Richard kıyıda, gökdelenlerin altında durmuş ona el sallıyordu. <i>Bana gel, Nicole,</i> dedi Richard’ın sesi. Karanlığa rağmen onun gözlerini görebiliyordu. Nicole aşağıya uçtu ve Richard’ın omzuna kondu.</p>

  <p>Çevresi karanlıktı. Nicole yeniden hücresine dönmüştü. Penceresinin hemen dışında uçan bir kuş sesi mi duymuştu? Kalbi hâlâ hızla çarpıyordu.</p>

  <p>Küçük odada yürüdü. <i>Teşekkürler, Amadou</i>, dedi, <i>ya da Omeh</i>, gülümsedi <i>veya Tanrı’m</i>. </p>

  <p>Nicole yatağına uzandı. Birkaç saniye sonra uyumuştu.</p>
</body>
</html>