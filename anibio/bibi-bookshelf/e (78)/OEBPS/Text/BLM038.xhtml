<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/mandos.css" type="text/css" rel="stylesheet"/>
</head>

<body>
  <h2>4</h2>

  <p>Merkez Şehir’deki hamburger satış yeri tümüyle biotlar tarafından yönetiliyordu. İki Lincoln işlek restoranın yönetimiyle uğraşırlarken, dört Garcia müşteri siparişlerini alıyorlardı. Yiyeceklerin hazırlanmasını bir çift Einstein yapıyor ve tüm yemek yenen bölge, bir Tiasso tarafından tertemiz tutuluyordu. Satış yeri, sahibine muazzam gelir sağlıyordu. Çünkü, başlangıçta binada yapılan değişiklikler ve hammadde dışında, başka hiçbir gideri yoktu.</p>

  <p>Ellie, hastanede gönüllü olarak çalıştığı perşembe akşamları hep orada yemek yerdi. Bundan sonra Mishkin Bildirisi Günü diye anılacak olan o günün akşamı, Ellie, artık kolluk takmayan hocası Eponine’le buluştu.</p>

  <p>Eponine, Fransız usulü kızarmış patatesinden bir lokma ısırırken, “Seni daha önce hastanede hiç görmediğime şaşıyorum,” dedi. “Neyse, orada ne iş yapıyorsun?”</p>

  <p>“Genellikle hasta çocuklarla konuşuyorum,” diye Ellie yanıtladı. “Ciddi biçimde hasta dört beş çocuk var, hatta bir tanesi RV-41’i olan küçük bir erkek çocuk ve insanların ziyareti çok hoşlarına gidiyor. Tiasso biotları hastaneyi çekip çevirmekte ve bütün işleri yapmakta çok etkililer, fakat sempatik değiller.”</p>

  <p>Hamburgerinden bir lokmayı çiğneyip yuttuktan sonra, Eponine, “Sakıncası yoksa bir şey sormak istiyorum,” dedi. “Neden bunu yapıyorsun? Gençsin, güzelsin, sağlıklısın. Yapmak istediğin binlerce şey olmalı.”</p>

  <p>“Aslında yok,” diye Ellie yanıtladı. “Bildiğin gibi, annemin toplumsal hisleri çok güçlü ve ben de, çocuklarla konuştuktan sonra, kendimi yararlı bir iş yapmış gibi hissediyorum.” Bir an duraksadı. “Ayrıca, sosyal yönden pek becerikli değilim… Fiziksel açıdan, bir ortaokul öğrencisi için oldukça fazla olan, on dokuz veya yirmi yaşlarındayım, ama hiçbir sosyal deneyimim yok.” Ellie kızardı. “Okuldaki kız arkadaşlarımdan birinin söylediğine göre, erkek çocuklar benim dünyadışı bir yaratık olduğuma iyice karar vermişler.”</p>

  <p>Eponine, öğrencisine gülümsedi. <i>Yabancı bir yaratık bile olmak, RV-41 taşımaktan daha iyidir,</i> diye düşündü. <i>Fakat eğer gençler seni fark etmiyorlarsa, gerçekten çok şey kaybediyorlar demektir.</i></p>

  <p>İki kadın yemeklerini bitirerek küçük restorandan ayrıldılar. Merkez Şehir meydanına doğru yürüdüler. Meydanın ortasında, ilk Yerleşme Günü kutlamaları anısına dikilmiş silindirik biçimli bir anıt vardı. Anıt toplam iki buçuk metre yüksekliğindeydi. Silindirin içinde, göz hizasında havada elli santimetre çapında şeffaf bir küre asılı duruyordu. Kürenin merkezindeki küçük ışık noktası Güneş’i, yere paralel olan düzlem, güneş sisteminin Dünya ve diğer gezegenlerini gösteren ekliptik düzlemi ve kürenin içinde dağılmış olan ışıklar, Güneş’in yirmi beş ışık yılı yarıçapı içindeki yıldızların gerçek yerlerini gösteriyordu.</p>

  <p>Güneş ve Sirius’u birleştiren ışıklı bir çizgi, Wakefieldların, Düğüm’e destansı gidiş ve dönüş yolculuklarını gösteriyordu.</p>

  <p>Başka bir ince ışık çizgisi, Mars yörüngesinde kolonicileri aldıktan sonra, Rama III’ün izlemekte olduğu rotayı gösteriyordu. Yanıp sönen iri, kırmızı bir ışıkla gösterilmekte olan ev sahibi uzay aracı, şu anda Güneş’le Tau Ceti yıldızı arasındaki yolun üçte birini almış durumdaydı.</p>

  <p>İki kadın bu göksel kürenin yanında durdukları zaman, Eponine, “Bu anıtı yapma fikrinin babana ait olduğunu sanıyorum,” dedi.</p>

  <p>“Evet,” dedi Ellie. “Bilim ve elektronik söz konusu olunca, babam son derece yaratıcıdır.”</p>

  <p>Eponine yanıp sönen kırmızı ışığa baktı. “Sirius ve Düğüm’e doğru değil de, bambaşka bir yöne gitmekte oluşumuz onu hiç rahatsız etmiyor mu?”</p>

  <p>Ellie omuzlarını silkerek, “Sanmıyorum,” dedi. “Bu konu üzerinde fazla konuşmuyoruz… Bir defasında bana, dünyadışı yaratıkların yaptıklarına, nasıl olsa hiçbirimizin aklının eremeyeceğini söylemişti.”</p>

  <p>Eponine meydanda çevresine baktı. “Şu insanlara bak, oraya buraya koşuşup duruyorlar. Çoğu nerede olduğumuzu görmek için durmuyor bile… Ben, en az haftada bir bulunduğumuz yeri kontrol ediyorum.” Birden çok ciddileşmişti. “Bende RV-41 olduğu tanılandığından beri, evrenin neresinde olduğumu bilmek için zorunlu bir ihtiyaç hissediyorum… Bunun, benim ölüm korkumdan mı kaynaklandığını merak ediyorum.”</p>

  <p>Uzun bir sessizlikten sonra Eponine kolunu Ellie’nin omzuna attı. “Kartal’a hiç ölümü sordun mu?” dedi.</p>

  <p>“Hayır,” diye Ellie yavaşça yanıtladı. “Düğüm’den ayrıldığımda henüz dört yaşındaydım. Elbette ölümle ilgili bir fikrim yoktu.”</p>

  <p>“Ben çocukluğumda, bir çocuk gibi düşünürdüm…” dedi Eponine kendine. Güldü. “Kartal’la neler konuşurdunuz?”</p>

  <p>“Tam hatırlamıyorum,” dedi Ellie. “Patrick, Kartal’ın özellikle oyuncaklarımızla oynarken bizi seyretmekten hoşlandığım söylüyor.”</p>

  <p>“Sahi mi?” dedi Eponine. “Bu şaşırtıcı. Annenin anlattıklarından Kartal’ın oyunlarla ilgilenmeyecek kadar çok ciddi olduğunu sanıyordum.”</p>

  <p>“Çok küçük olmama karşın, hayalimde onu hâlâ berrak bir şekilde görebiliyorum,” dedi Ellie, “ama sesini hatırlamıyorum.”</p>

  <p>Birkaç saniye sonra, Eponine, “Onu rüyanda hiç gördün mü?” diye sordu.</p>

  <p>“Ah, evet. Birçok kez. Bir keresinde ulu bir ağacın tepesinde durmuş, bulutların arasından bana bakıyordu.”</p>

  <p>Eponine tekrar güldü. Sonra hızla saatini kontrol etti. “Hay aksi,” dedi. “Randevuma geç kaldım. Saat kaçta hastanede olman gerekiyor?”</p>

  <p>“Saat yedide,” dedi Ellie.</p>

  <p>“O zaman yola çıksak iyi olacak.”</p>

  <div>
    <br/>
  </div>

  <p>Eponine on beş günde bir yapılan kontrolü için Dr. Turner’ın bürosuna geldiği zaman, oradaki görevli Tiasso, onu laboratuvara götürerek kan ve idrar örnekleri aldı ve sonra, ondan oturmasını istedi. Biot, Eponine’e doktorun “çizelgesinin gerisinde” olduğunu söyledi.</p>

  <p>Keskin gözlü ve dostça gülümsemesi olan, koyu siyah derili bir adam da bekleme odasında oturuyordu. Gözleri karşılaştığı zaman adam, “Merhaba,” dedi, “adım Amadou Diaba. Eczacıyım.”</p>

  <p>O adamı daha önce de gördüğünü düşünen Eponine kendini tanıttı.</p>

  <p>Kısa bir sessizlikten sonra, adam, “Büyük gün, değil mi?” dedi. “O kahrolası kol bandını çıkartmak ne rahatlatıcı.”</p>

  <p>Eponine, Amadou’yu şimdi hatırlamıştı. Onu RV-41 hastalarının grup toplantısında görmüştü. Amadou’nun, koloninin ilk günlerinde, bir kan nakli sırasında virüs kaptığını, birisi Eponine’e söylemişti. <i>Acaba hepimiz toplam kaç kişiyiz?</i> diye düşündü Eponine. <i>Doksan üç. Yoksa doksan dört mü? Beşi hastalığı kan nakli sırasında kapmış…</i></p>

  <p>“Büyük haberler hep çift olurmuş derler,” diyordu Amadou. “Mishkin Bildirisi, uzun bacaklı şeylerin ilk kez ortaya çıkmalarından sadece birkaç saat önce duyuruldu.”</p>

  <p>Eponine ona soran bakışlarla bakarken, “Sen neden bahsediyorsun?” diye sordu.</p>

  <p>Amadou hafifçe gülerek, “Uzun bacaklıları henüz duymadın mı?” dedi. “Tanrı aşkına nerelerdeydin sen?”</p>

  <p>Amadou açıklamaya başlamadan önce birkaç saniye durdu. “Diğer yaşama bölgesindeki araştırma ekibindekiler, son birkaç gündür sondaj deliğini genişletiyorlardı. Bugün birden duvara açılmış olan delikten fırlayan altı tuhaf yaratıkla karşılaştılar. Televizyon muhabirinin deyimiyle bu uzun bacaklıların diğer yaşam bölgesinde yaşadıkları belli. Uzun eklemli bacakları olan tüylü golf toplarına benziyorlar ve çok, ama çok çabuk hareket ediyorlar… Bir saat süreyle, her şeyin; insanların, biotların ve malzemenin üstünde dolaşmışlar ve sonra sondaj deliğinin içine dönerek kaybolmuşlar.”</p>

  <p>Eponine, tam uzun bacaklılarla ilgili bazı sorular sormak üzereyken, Dr. Turner bürosundan çıktı, “Mr. Diaba ve Miss Eponine,” dedi. “İkiniz hakkında da, sizlere vereceğim ayrıntılı birer raporum var. Kim birinci olmak istiyor?”</p>

  <p>Doktor hâlâ en şahane mavi gözlere sahipti. “Mr. Diaba benden önce buradaydı,” dedi Eponine. “Sanırım…”</p>

  <p>“Bayanlar önce,” diye Amadou onun sözünü kesti. “Yeni Cennet’te bile.”</p>

  <p>Eponine, Dr. Turner’ın odasına girdi. Yalnız oldukları zaman doktor, “Şimdilik her şey iyi gidiyor,” dedi Eponine’e. “Virüsün vücut sisteminde bulunduğu kesin, fakat kalp kaslarında herhangi bir bozulma belirtisi yok. Nedenini kesin olarak bilmiyorum, fakat hastalık bazılarında, diğerlerine oranla daha hızlı ilerliyor…”</p>

  <p><i>Sağlık verilerimi bu kadar yakından izlemene karşın</i>, diye Eponine düşündü, <i>bir kerecik bile, sana nasıl baktığıma nasıl olur da dikkat etmezsin yakışıklı doktorum?</i></p>

  <p>“Düzenli olarak bağışıklık sistemi tedavine devam edeceğiz. Yan etkileri yok ve virüsün tahrip edici etkilerine ait bir iz bulamamızın nedeni de kısmen o olabilir… Bunun dışında, kendini nasıl hissediyorsun?”</p>

  <p>Birlikte bekleme odasına döndüler. Dr. Turner, Eponine’e, virüsün kendi gelişmesi sırasında ortaya çıkabilecek belirtileri anlattı. İkisi konuşurlarken, kapı açıldı ve Ellie Wakefield odaya girdi. Başlarda Dr. Turner onun varlığını görmezlikten geldiyse de, birkaç dakika sonra belirgin bir şekilde fark etmişti.</p>

  <p>Ellie’ye, “Yardımcı olabilir miyim, genç bayan?” diye sordu.</p>

  <p>“Eponine’e bir şey sormak için gelmiştim,” dedi Ellie saygılı bir ifadeyle. “Eğer rahatsız ediyorsam dışarıda bekleyebilirim.”</p>

  <p>Dr. Turner başını salladı ve sonra, Eponine’e son söyledikleri şaşılacak kadar düzensiz olmaya başladı. Eponine önceleri ne olduğunu pek anlayamadı. Fakat tam Ellie’yle birlikte odadan çıkarlarken, doktorun öğrencisine bakışını yakaladı. <i>Üç yıldır,</i> diye Eponine düşündü, <i>gözlerinde böyle bir bakış görebilmek için yanıyorum</i>. Onun böyle bir şeyi yapamayacağını sanıyordum. Ve Ellie, Tanrı onu korusun, bunu da fark etmedi.</p>

  <div>
    <br/>
  </div>

  <p>Uzun bir gün olmuştu. Eponine, istasyondan Hakone’daki evine yürüyerek döndüğünde, son derece yorgundu. Kol bandını çıkardıktan sonra hissettiği duygusal rahatlık geçmişti. Şu anda biraz sarsılmıştı. Eponine, ayrıca, Ellie Wakefield’e karşı duyduğu kıskançlık hisleriyle de mücadele ediyordu.</p>

  <p>Dairesinin önünde durdu. Kapısının üstündeki geniş kırmızı şerit, bir RV-41 taşıyıcısının içeride yaşadığını herkese hatırlatıyordu. Yargıç Mishkin’e tekrar teşekkür ederek, Eponine dikkatle şeridi sıyırıp aldı. Kapının üstünde izi kalmıştı. Eponine, <i>Yarın boyarım,</i> diye düşündü.</p>

  <p>Daireye girdikten sonra, kendini yumuşak koltuğunun üstüne attı ve sigarasına uzandı. Eponine sigarayı ağzına koyunca, alacağı tadın beklentisini hissetti. <i>Okulda, öğrencilerimin önünde hiçbir zaman sigara içmiyorum,</i> diye kendini haklı çıkardı. <i>Onlara kötü örnek olmuyorum. Sadece burada, evimde, yalnız olduğum zaman içiyorum.</i></p>

  <p>Eponine geceleri hemen hemen hiç dışarı çıkmıyordu. Hakone sakinleri kendisini aralarında görmek istemediklerini, açıkça ona belirtmişlerdi -iki ayrı grup, ondan kasabayı terk etmesini istemiş ve dairenin kapısında birkaç tatsız not bulmuştu. Fakat Eponine inatla taşınmayı reddetmişti. Kimberly Henderson da hiç evde bulunmadığından, Eponine’in normal şartlarda gücünün yeteceğinin çok üstünde yaşama alanına sahipti. Ayrıca, bir RV-41 taşıyıcısının koloninin hiçbir yerinde hoş karşılanmayacağını da biliyordu.</p>

  <p>Eponine koltuğunda uykuya dalmış, rüyasında sarı çiçeklerle dolu tarlalar görüyordu. Bu nedenle, çok güçlü vurulmasına rağmen az kalsın kapıdan gelen sesi duymayacaktı. Saatine baktı on bir olmuştu. Eponine kapıyı açınca, Kimberly Henderson daireye girdi.</p>

  <p>“Ah, Ep,” dedi, “burada olmana sevindim. Birisiyle konuşmaya çok ihtiyacım var. Güvendiğim birisiyle.”</p>

  <p>Kimberly titreyen elleriyle bir sigara yaktıktan sonra, boşanırcasına, darmadağınık bir konuşmaya girişti. “Evet, evet, biliyorum,” dedi, Eponine’in gözlerindeki onaylamayan bakışı görerek. “Haklısın, uyuşturucu aldım… Fakat ihtiyacım vardı… Canım kokomo… Yapay özgüven duygusu, en azından kendini bir pislik parçası gibi hissetmenden daha iyidir.”</p>

  <p>Sigarasından çılgın bir nefes çekerek dumanı kısa, kesik soluklarla üfledi. “Ep, iğrenç herif gerçekten bu kez yaptı… Beni uçurumdan aşağıya itti… Kendini beğenmiş orospu çocuğu -istediği her şeyi yapabileceğini sanıyor… Bazı ilişkilerine göz yumdum ve bazı genç kızların bana katılmasına bile izin verdim- üçlü ilişki sıkıntıyı hafifletiyor… fakat her zaman <i>ichiban</i>’dım, <i>numero uno</i>’ydum, ya da hiç olmazsa öyle olduğumu sanıyordum…”</p>

  <p>Kimberly sigarasını bastırarak söndürdü ve sonra ellerini ovuşturmaya başladı. Neredeyse ağlayacaktı. “İşte, bu gece bana evden ayrılacağımı söyledi… ‘Ne,’ dedim, ‘Ne demek istiyorsun?’… ‘Buradan gidiyorsun,’ dedi… Ne bir gülümseme, ne de tartışma… ‘Eşyalarını topla,’ dedi, ‘Xanadu’nun arka tarafında senin için bir daire var.’</p>

  <p>“Orası fahişelerin yaşadığı yer,’ diye yanıtladım… Güldü ve hiçbir şey söylemedi… ‘Demek bu kadar, kovuldum,’ dedim… Ona vurmaya çalıştım, fakat elimi kuvvetle tutarak yüzüme sert bir tokat attı… ‘Emrettiğim şeyleri yapacaksın,’ dedi… ‘Yapmayacağım, seni anasını beceren herif… bir vazo kavrayıp ona fırlattım. Masaya çarparak parçalandı. Birkaç saniye içinde iki adam ellerimi arkama kıvırdılar… Kral Japon, ‘Götürün onu buradan,’ dedi.</p>

  <p>“Beni yeni daireme götürdüler. Çok güzeldi. Giyinme odasında büyük bir kutu sarılmış kokomo vardı… hepsini içtim ve uçuyordum … Kendime, Hey, dedim, <i>bu o kadar da kötü değil. Hiç olmazsa, Toshio’nun o garip cinsel isteklerine katlanmak zorunda değilim…</i> Kumarhaneye gittim, eğleniyordum da, onları görünceye kadar, bir uçurtmadan daha yıkanlarda uçuyordum… Kalabalıkta, herkesin önünde… çıldırdım -bağırarak, çığlık atarak, küfrederek- ona saldırdım… Birisi kafama vurdu… Kumarhanede yerde yatıyordum ve Toshio üstüme eğilmişti… ‘Eğer bir daha böyle bir şey yaparsan,’ diye tısladı, ‘Marcello Danni’nin yanına gömülürsün.’”</p>

  <p>Kimberly elleriyle yüzünü kapattı ve hıçkırarak ağlamaya başladı. Birkaç saniye sonra, “Ah, Ep,” dedi, “kendimi çok çaresiz hissediyorum. Gidebileceğim bir yer yok. Ne yapabilirim?”</p>

  <p>Eponine bir şey söylemeden, Kimberly yeniden konuşmaya başlamıştı. “Biliyorum, biliyorum,” dedi, “hastanede çalışmaya geri dönebilirim. Hâlâ hemşirelere ihtiyaçları var, gerçek hemşirelere -bu arada, Lincoln’ün nerede?”</p>

  <p>Eponine gülümseyerek dolabı gösterdi. “Aferin sana,” diye Kimberly güldü. “Robotu karanlıkta tut. Onu, banyoyu temizlemek, yemek pişirmek için çıkart. Sonra, hoop, tekrar dolaba…” Kıkırdadı. “Babafingoları çalışmıyor, biliyorsun. Yani, bir organları var, anatomik olarak mükemmel, fakat sertleşmiyorlar. Bir gece uyuşturucu almıştım ve yalnızdım, bir tanesini üstüme çıkardım, fakat ‘sok’ dediğim zaman ne yapacağını bilemedi… Tanıdığım birçok erkek kadar kötüydü.”</p>

  <p>Kimberly ayağa fırlayarak odanın içinde dolaşmaya başladı. Başka bir sigara daha yakarken, “Buraya neden geldiğimi bilmiyorum,” dedi. “Düşündüm ki belki ikimiz, yani, bir süre için arkadaştık…” Sesi zayıflayarak kesildi. “Artık uçuştan aşağı iniyorum ve kendimi çok kötü hissediyorum. Çok feci, korkunç. Dayanamıyorum. Ne umduğumu pek bilmiyorum, fakat senin de kendi hayatın var… Gitsem iyi olacak.”</p>

  <p>Kimberly odayı yürüyerek, Eponine’i baştan savma bir şekilde kucakladı. “Kendine iyi bak, tamam,” dedi Kimberly. “Beni merak etme, kendimi toparlarım.”</p>

  <p>Ancak kapı kapanıp Kimberly gittikten sonra, Eponine, eski arkadaşı odadayken, kendisinin bir kelime bile söylememiş olduğunu fark etti. Eponine, bir daha Kimberly’yi görmeyeceğinden emindi.</p>
</body>
</html>