<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/mandos.css" type="text/css" rel="stylesheet"/>
</head>

<body>
  <h2>13</h2>

  <p>30 HAZİRAN 2213</p>

  <div>
    <br/>
  </div>

  <p>Dün gece herkes uyuyamayacak kadar heyecanlıydı. Kendisine anlattıklarımızı bir türlü anlayamayan, Tanrı onu korusun, Benjy dışında. Simone ona defalarca evimizin, devasa bir silindirik uzay aracının içinde olduğunu anlattı -hatta, siyah ekranda ona, Rama’nın dış alıcılarından gelen çeşitli görüntülerini gösterdi- fakat, onları kavrayabilmek hâlâ onun ötesinde.</p>

  <p>Dün ıslık sesi duyulduğu zaman, Richard, Michael ve ben birkaç saniye birbirimize baktık Onu son duyuşumuzun üstünden o kadar çok zaman geçmişti ki. Sonra hepimiz birden konuşmaya başladık. Çocuklar, Ellie dahil, merak içindeydiler ve heyecanımızı hissedebiliyorlardı. Yedimiz birden hemen yukarıya çıktık. Richard ve Katie, ailenin diğer üyelerini beklemeden deniz kıyısına koştular. Simone, Benjy’yle, Michael da Patrick’le yürürken, ben de Ellie’yi kucağıma aldım, çünkü küçücük ayaklarıyla yeterince hızlı değildi.</p>

  <p>Bizi karşılamak için geriye koştuğu zaman, Katie coşkudan patlamak üzereydi. “Gelin, gelin,” derken, Simone’u elinden yakaladı. “Muhakkak görmelisiniz. Harikulade. Renkler büyüleyici.”</p>

  <p>Gerçekten öyleydiler. Gökkuşağı ışık yayları boynuzdan boynuza çatırdıyor ve Rama gecesini ürkütücü bir gösteriyle dolduruyordu. Benjy güney tarafına doğru bir süre ağzı açık durumda baktıktan sonra, gülümsedi ve Simone’a döndü, kullandığı kelimeden gurur duyarak, yavaşça, “Bu-gü-zel,” dedi.</p>

  <p>“Evet öyle Benjy,” dedi Simone, “çok güzel.”</p>

  <p>Benjy ışıklara doğru dönerken, “Çok-gü-zel,” diye tekrarladı.</p>

  <p>Gösteri devam ettiği sürece hiçbirimiz fazla konuşmadık. Fakat ine döndükten sonra, konuşma saatlerce durmadan devam etti. Elbette birisinin her şeyi çocuklara açıklaması gerekiyordu. Son manevra sırasında yalnız Simone bizimle beraberdi ve daha bir bebekti. Baş açıklayıcı Richard’dı. Islık ve ışık gösterisi onu gerçekten canlandırmıştı -dün gece, döndüğünden beri hiçbir zaman olamadığı kadar kendisine benziyordu- ve ıslıklar, ışık gösterileri ve Rama manevralarıyla ilgili bildiğimiz her şeyi anlatırken hem eğlendirici, hem de eğiticiydi.</p>

  <p>Katie ümitle sordu, “Sekiz bacaklı örümceklerin New York’a döneceklerini düşünüyor musun?”</p>

  <p>“Bilmiyorum,” dedi Richard. “Fakat kuşkusuz bu da olabilir.”</p>

  <p>Katie, bundan sonraki on beş dakikayı dört yıl önce sekiz bacaklı örümcekle karşılaşmamızı, kim bir kaçıncı kez anlatmakla geçirdi. Her zamanki gibi, bazı ayrıntıları, özellikle öykünün beni müzede bulmadan önceki tek başına yaşadığı bölümünü süsledi ve abarttı.</p>

  <p>Patrick bu hikayeyi seviyor. Katie’nin her zaman anlatmasını istiyor. “Oradaydım,” dedi Katie dün gece. “Karnımın üstüne yatmış, başımı korkunç karanlığa uzanan kocaman yuvarlak silindirin kenarından uzatmış aşağıyı gözetliyordum. Silindirin kenarından gümüş dikenler fırlamıştı ve ben onların zayıf ışıkta parıldadıklarını görebiliyordum. ‘Hey,’ diye bağırdım, ‘aşağıda kimse var mı?’</p>

  <p>“Metal fırçaların birbirine sürtünmesine benzeyen bir sesle birlikte bir vınlama, işittim. Altımda ışıklar yandı. Silindirin dibinde çıkıntılara tırmanmaya başlayan, yuvarlak kafalı, siyah ve altın sekiz dokunacı olan bir şey vardı. Yavaşça bana doğru tırmanırken, dokunaçları çıkıntılara sarılıyordu…” </p>

  <p>“Se-kiz-ba-cak-lı-ö-rüm-cek,’’ dedi Benjy.</p>

  <p>Katie öyküsünü bitirdiği zaman, Richard çocuklara dört gün içinde, herhalde yerin sallanmaya başlayacağını söyledi. Her şeyin yere sıkıca tutturulması gerektiğini vurgulayarak hepimizin yavaşlama tanklarında zamanımızın bir kısmını geçirmeye hazır olmamızı belirtti. Michael, çocuklar için hiç olmazsa bir tane oyuncak kutusuna ve kendi eşyalarımız için de birkaç dayanıklı kutuya ihtiyacımız olduğunu belirtti. Geçen yıllarda o kadar ıvır zıvır biriktirmişiz ki, önümüzdeki birkaç gün içinde bunları emniyet altına almak zor olacak.</p>

  <p>Richard’la birlikte yatağımızda yatarken, el ele tutuşarak bir saatten fazla konuştuk. Bir ara ona, yaklaşan manevranın, Rama içindeki yolculuğumuzun sona ermesinin başlangıcı olmasını umduğumu söyledim.</p>

  <div>
    <br/>
  </div>

  <p><b>“Umut pınarları ölümsüzdür insan gönlünde, </b></p>

  <p><b>Kutsanmamıştır insan, ama kutsanmayı umar her zaman.” </b></p>

  <div>
    <br/>
  </div>

  <p>diye yanıtladı. Bir an oturdu ve bana baktı, yaklaşan karanlıkta gözleri parıldıyordu. “Alexander Pope,” dedi. Sonra güldü. “Dünya’dan altmış trilyon kilometre uzakta şiirinin söyleneceğinin aklından bile geçmediğine iddiaya girerim.”</p>

  <p>Koluna vurarak, “İyi görünüyorsun, sevgilim,” dedim.</p>

  <p>Kaşları çatıldı. “Şu anda her şey berrak. Fakat sisin ne zaman ineceğini bilmiyorum. Her an olabilir. Hâlâ gidişimden sonraki üç yılda neler olduğunu, belirsiz ana hatları dışında, hatırlamıyorum.”</p>

  <p>Sırt üstü yattı. “Ne olacağını sanıyorsun?” diye sordum.</p>

  <p>“Bir manevra yapacağımızı tahmin ediyorum,” dedi. “Umarım büyük bir şey olur. Büyük bir hızla Sirius’a yaklaşıyoruz ve eğer hedefimiz Sirius sistemi dolaylarındaysa epeyce yavaşlamamız lazım.” Uzanarak elimi tuttu. “Senin için,” dedi, “ve özellikle çocuklar için, bunun yanlış bir alarm olmadığını umut ediyorum.”</p>

  <div>
    <br/>
  </div>

  <p>8 TEMMUZ 2213</p>

  <div>
    <br/>
  </div>

  <p>Dört gün önce, tam programa uygun şekilde, üçüncü ve son ışık gösterisi sona erdikten sonra, manevra başladı. Dört yıldan beri olduğu gibi, hiçbir kuş veya sekiz bacaklı örümcek görmedik. Katie büyük düş kırıklığına uğramıştı. Sekiz bacaklı örümceklerin hepsinin New York’a dönüşlerini görmek istiyordu.</p>

  <p>Dün bir çift peygamberdevesi biot inimize gelerek doğruca yavaşlama tankına gittiler. İçinde beş tane yeni ağ yatak olan büyük bir tank (elbette Simone için büyük ölçülerde bir yatağa gerek vardı) ve başlıkları taşıyorlardı. Yatakları yerleştirip, tank sistemini kontrol ederlerken onları uzaktan izledik. Çocuklar büyülenmişlerdi. Peygamberdevelerinin kısa ziyareti, çok geçmeden büyük bir hız değişikliğine uğrayacağımızı gösteriyordu.</p>

  <p>Richard, Rama’nın ana itiş gücüyle, tüm ısı kontrolü arasındaki ilişkiyle ilgili tezinde haklıydı galiba. Yukarıda ısı düşmeye başladı bile. Uzun bir manevra beklediğimizden, klavyeyi kullanarak tüm çocuklar için soğuk hava giyecekleri istemekle meşgulüz.</p>

  <p>Devamlı sarsılma yeniden yaşamımızı etkiliyor. Çocuklar için önceleri eğlenceliydi, fakat şimdiden yakınmaya başladılar bile. Kendi açımdan, artık son hedefimize yakın olduğumuzu umut ediyorum. Michael’ın “Tanrı’nın istediği olur,” duasına karşılık, benim birkaç duam kesinlikle daha bencil ve özel.</p>

  <div>
    <br/>
  </div>

  <p>1 EYLÜL 2213</p>

  <div>
    <br/>
  </div>

  <p>Kesinlikle yeni bir şey oluyor. Son on gündür, tanktaki işimiz bittikten ve manevra sona erdiğinden beri, Sirius yıldızından otuz astronomik birim uzakta yer alan yalnız bir ışık kaynağına doğru yaklaşıyoruz. Richard dahice bir buluşla, alıcı listesini ve siyah ekranı öyle bir şekilde ayarladı ki, bu ışık kaynağı, hangi Rama teleskopu onu izlerse izlesin, hep ekranımızın ölü noktasında duruyor.</p>

  <p>İki gece önce ışık kaynağında bazı ayrıntılar görmeye başladık. Onun belki de üzerinde yaşanılan bir gezegen olduğunu düşündük. Richard derhal, Sirius’tan uzaklığı, yaklaşık Neptün’ün Dünya’dan olan uzaklığına eşit olan gezegene Sirius’tan gelen ısıyı hesapladı. Sirius’un daha büyük, daha parlak ve daha sıcak olmasına karşın, Richard cennetimizin, eğer gerçekten hedefimiz oraysa, gene de çok soğuk olacağı sonucuna vardı.</p>

  <p>Dün gece hedefimizi daha net bir şekilde görebildik Uzunca bir yapısı vardı (bu nedenle Richard onun bir gezegen olamayacağını söylüyor- “bu büyüklükte” ve küresel olmayan bir şey kesinlikle “yapay” olmalı) ve tepeden aşağıya kadar uzanan iki sıra ışığıyla, bir puroya benziyordu. Onun ne kadar uzakta olduğunu tam olarak bilemediğimizden, büyüklüğünü kesin olarak saptayamıyorduk. Ancak, Richard yaklaşma hızımızı temel alarak bazı tahminlerde bulunuyor ve puronun kabaca yüz elli kilometre uzunluğunda ve elli kilometre yüksekliğinde olduğunu söylüyor.</p>

  <p>Tüm aile ana odamızda oturup ekranı izliyoruz. Bu sabah yeni bir sürprizle karşılaştık. Katie bize, hedefimizin yakınlarında iki araç daha olduğunu gösterdi. Richard, geçen hafta ona Rama alıcılarının, siyah ekrana veri sağlayacak biçimde nasıl değiştirileceğini öğretmişti ve bizler oturmuş konuşurken, Katie, on üç yıl önce ilk kez Dünya’dan gelmekte olan nükleer füzeleri tanımlamak için kullandığımız uzak radar alıcısına ulaşmıştı. Puro biçimli nesne, radar görüntüsünün kenarında belirmişti. Puronun sağ ön tarafında, geniş bir alan olması nedeniyle, neredeyse seçilemeyen, iki minik eko sinyali görülüyordu. Eğer dev puro gerçekten hedefimizse, galiba bazı arkadaşlarımız olacak.</p>

  <div>
    <br/>
  </div>

  <p>8 EYLÜL 2213</p>

  <div>
    <br/>
  </div>

  <p>Son beş günün şaşırtıcı olaylarını yeterli şekilde betimlemenin bir yolu yok. Gördüklerimiz ve yaşadıklarımızı tanımlayabilecek “en üstünlük sıfatları” dilimizde bulunmuyor. Michael bile, gördüğümüz harikalarla kıyaslandığında cennetin dahi sönük kalabileceğini söyledi.</p>

  <p>Şu anda ailemiz, bir kurşun hızıyla bizi ana istasyondan bilinmeyen bir hedefe doğru götüren, bir şehir otobüsünden büyük olmayan, sürücüsüz, küçük bir mekiğin içinde. Puro biçimindeki ara istasyon, hâlâ aracın arkasındaki kubbe biçimindeki bir pencereden zorlukla görülebiliyor. Solumuzda, on üç yıl evimiz olan, Rama adını verdiğimiz silindirik uzay aracı, bizimkinden biraz farklı bir yönde yol alıyor. Bizim ayrılışımızdan iki saat sonra ara istasyonu terk etti, dışı tıpkı bir Noel ağacı gibi aydınlatılmıştı ve şimdi ondan iki yüz kilometre ayrılmış durumdayız.</p>

  <p>Dört gün ve on bir saat önce, Rama uzay aracımız ara istasyonun yakınında durdu. İnanılmaz bir kuyrukta üçüncü araçtık. Önümüzde, Rama’nın onda biri kadar büyük bir denizyıldızı ve biz durduktan birkaç saat sonra ara istasyona giren, göbek ve parmaklıklarıyla devasa bir tekerlek vardı.</p>

  <p>Ara istasyonun içinin boş olduğu ortaya çıkmıştı. Dev tekerlek ara istasyonun ortasına ilerlediği zaman, gezici servis kuleleri ve başka açılabilir araçlar, tekerleği karşılayarak sabitleştirmek için ileri çıktılar. Üç tane olağandışı araçtan oluşan özel bir takım (bir tanesi balona, diğeriyse bir keşif balonuna benzerken, üçüncüsü Dünya’daki batisferi andırıyordu), ara istasyondan ayrılarak tekerleğin içine girdiler. Tekerleğin içinde neler olduğunu göremedikse de, iki gün boyunca, bu özel araçların birer birer düzensiz aralarla dışarı çıktığını gördük. Her araç, bizim şu anda içinde olduğumuz araca benzeyen, fakat biraz daha büyük bir mekik tarafından karşılandılar. Bu mekiklerin hepsi ara istasyonun sağ tarafında, karanlıkta park etmişlerdi ve her buluşmadan yarım saat önce yerlerini alıyorlardı.</p>

  <p>Mekikler yüklendikten sonra, her zaman, bulunduğumuz sıranın tam ters yönünde yola koyuluyorlardı. Tekerlekten son araç ayrılıp, son mekik hareket ettikten bir saat sonra, tekerleğe bitişik olan bir sürü mekanik araç geri çekildi ve büyük, çembersel uzay aracı yavaşça ara istasyondan çıktı.</p>

  <p>Önümüzdeki denizyıldızı çoktan ara istasyona girmiş, başka bir gezici servis kuleleri ve başka araçlar ordusu onunla ilgilenirken, yüksek perdeden bir ıslık bizi yukarıya çağırdı. Islık sesini Güney Çanağı’ndaki bir ışık gösterisi izledi. Ancak bu gösteri daha önce gördüklerimizden tümüyle farklıydı. Bu yeni gösterinin başyıldızı Büyük Boynuz’du. Tepesine yakın oluşan renkli dairesel halkalar, Rama’nın dönme ekseni boyunca, yavaş yavaş yol alıyordu. Halkalar kocamandı. Richard, onların en az bir kilometre çapında ve kırk metre kalınlığında olduğunu söyledi.</p>

  <p>Rama’nın karanlık gecesi, her kez bu halkaların sekizinin birden verdiği ışıkla aynı anda aydınlanıyordu. Düzen, birbirini izleyen üç tekrarda da -kırmızı, turuncu, sarı, yeşil, mavi, kahverengi, pembe ve mor- hep aynı kaldı. Bir halka, Rama’nın Kuzey Çanağı’nda, Alfa iletişim istasyonu yakınlarında dağılıp yok olduktan sonra, aynı renkte başka bir halka, Büyük Boynuz’un ucunda beliriyordu.</p>

  <p>Hayretten donmuş, ağzımız açık bir şekilde bu müthiş manzarayı seyrettik. Üçüncü dizi bittikten ve son halka da kaybolduktan sonra, başka bir şaşırtıcı olay gerçekleşti. Rama’nın içinde bütün ışıklar yandı! Oysa Rama gecesi daha üç saat önce başlamıştı -on üç yıldır gece ve gündüz devreleri hep düzenli olmuştu. Şimdi, birdenbire değişmişti. Ve sadece ışık değil, aynı zamanda müzik de vardı; En azından müzik sanacağınıza inandığım bir şey. Sanki milyonlarca küçük zil çalıyor ve bu ses her yerden geliyor gibiydi.</p>

  <p>Hiçbirimiz birkaç saniye kımıldamadı. Sonra, en iyi dürbün elinde olan Richard, bize doğru uçmakta olan birşeyler gördü. Hoplayıp zıplayarak gökyüzünü gösterirken, “Kuşlar,” diye bağırdı. “Şu anda bir şey hatırladım. Yolculuğum sırasında onları kuzeydeki yeni evlerinde ziyaret etmiştim.”</p>

  <p>Hepimiz sırayla bir kez dürbünden baktık. Önceleri Richard’ın tahmininde haklı olduğu pek belli değildi, fakat onlar yaklaşıp elli ya da altmış benek tanınabilir hale gelince, bizim kuşlar diye tanımladığımız kuşumsu yaratıklara dönüştüler. Doğruca New York’a yöneldiler. Kuşların yarısı inin üstünden yaklaşık üç yüz metre havada dolanırlarken, diğer yarısı yüzeye doğru dalışa geçti.</p>

  <p>“Haydi baba,” diye Katie bağırdı. “Gidelim.”</p>

  <p>Daha ben, itiraz edemeden, baba kız koşarak uzaklaştılar. Katie’yi koşarken izledim. Şimdiden çok hızlı. Hayalimde annemin Chilly-Mazarin’deki parktaki zarif süzülüşünü görebiliyordum -babasının tek ve biricik kızı olmasına karşın, Katie’nin bazı özelliklerini, ailenin anne tarafından kalıt aldığı kesin.</p>

  <p>Simone ve Benjy inimize doğru yürümeye başlamışlardı bile. Patrick kuşlar nedeniyle kaygılıydı. “Richard Amca’yı ve Katie’yi incitirler mi?” diye sordu.</p>

  <p>Beş yaşındaki yakışıklı oğluma gülümsedim. “Hayır, canım,” diye yanıtladım. “Eğer dikkatli olurlarsa bir şey olmaz.” Michael, Patrick, Ellie ve ben, denizyıldızına ara istasyonda neler yapıldığını izlemek için ine döndük.</p>

  <p>Fazla bir şey göremedik, çünkü denizyıldızının tüm giriş kapıları arka tarafta, Rama kameralarından uzaktaydı. Fakat bir tür boşaltma işleminin yapılmakta olduğunu sanıyorduk, çünkü sonunda, beş mekik yeni bir yere doğru hareket ettiler. Denizyıldızının işlemleri çabuk bitti. Richard ve Katie dönmeden ara istasyonu terk etmişti bile.</p>

  <p>Richard ine gelir gelmez soluk soluğa “Toplanmaya başlayın,” dedi. “Gidiyoruz. Hepimiz gidiyoruz.”</p>

  <p>Hemen aynı anda Katie de Simone’a, “Onları görmeliydin,” diyordu. “Çok büyüktüler. Ve çirkin, inden içeri girdiler…”</p>

  <p>Richard onun sözünü keserek, “Kuşlar inlerinden bazı özel şeylerini almak için döndüler,” dedi. “Belki de aldıkları bazı andaçlardır. Neyse, her şey yerine oturuyor. Buradan gidiyoruz.”</p>

  <p>Bize gerekli olan şeyleri, birkaç sağlam kutuya doldurabilmek için koşuşturup dururken, her şeyi daha önceden tahmin edemediğim için kendime kızıyordum. Hem tekerleğin, hem de denizyıldızının ara istasyonda ‘‘boşaltılışı”nı izlemiştik. Fakat hiçbirimizin aklına, bizim Rama’nın boşaltacağı bir kargo olabileceğimiz gelmemişti.</p>

  <p>Neyin toplanacağına karar vermek imkânsızdı. Şu altı odada (depo olarak kullandığımız iki tanesi de dahil) on üç yıldır yaşıyorduk. Klavyeyi kullanarak her halde günde beş madde istemişizdir. Verilen eşyaların çoğu çoktandır atılmış durumda, fakat hâlâ… Nereye gideceğimizi bilmiyoruz. Ne almamız gerektiğini nasıl bilebiliriz?</p>

  <p>“Bize neler olacağı hakkında bir fikrin var mı?” diye Richard’a sordum.</p>

  <p>Kocam da çılgın gibi, büyük bilgisayarını nasıl taşıyacağını hesaplamaya çalışıyordu. Büyük bir heyecanla bilgisayarı göstererek, “Tarihimiz, bilimimiz -bildiklerimizden geri kalan her şey orada,” dedi. “Ya bunları dönüşü olmayacak bir şekilde kaybedersek?”</p>

  <p>Bilgisayar toplam seksen kilo geliyordu. Richard’a, elbiseleri, kişisel eşyaları, biraz yiyecek ve suyu paketledikten sonra, hepimizin bilgisayarı taşımak için ona yardım edeceğimizi söyledim.</p>

  <p>“Nereye gittiğimiz hakkında bir fikrin var mı?” diye tekrarladım.</p>

  <p>Richard omuzlarını silkerek, “En küçük bir fikrim bile yok,” dedi. “Fakat neresi olursa olsun, çok şaşırtıcı bir yer olacağına eminim,” diye yanıtladı.</p>

  <p>Katie odamıza girdi. Küçük bir torba taşıyordu ve gözleri canlı ve enerji doluydu, “Ben çoktan toparlandım,” dedi. “Yukarı çıkıp bekleyebilir miyim?”</p>

  <p>Katie mermi gibi kapıdan fırladığı zaman, babasının başıyla onaylama işareti daha yeni başlamıştı. Başımı sallayarak Richard’a onaylamayan bir bakış fırlattım ve Simone’la çocuklara yardım etmek için koridordan yürüdüm. Oğlanlar için toplanma işi büyük bir işkenceydi. Benjy huysuz ve şaşkındı. Patrick bile sinirliydi. Richard ve Katie yukarıdan döndükleri zaman, Simone ve ben henüz toparlanmayı bitirmiştik (çocukları bir şekerleme yapmaya zorlayıncaya kadar bu iş imkansızdı).</p>

  <p>Richard heyecanını bastırarak, “Aracımız burada,” dedi sakince.</p>

  <p>Katie ağır ceketini ve eldivenlerini çıkartırken, “Buzun üstüne park etti,” diye ekledi.</p>

  <p>“Bizim olduğunu nereden biliyorsunuz?” diye Michael sordu. Richard ve Katie’den birkaç saniye sonra odaya girmişti.</p>

  <p>“Sekiz kişilik oturma yeri ve eşyalarımız için bir yer var,” diye yanıtladı on yaşındaki kızım. “Başka kim için olabilir?”</p>

  <p>Bu son bilgiye kendimi alıştırmaya çalışırken, mekanik bir şekilde, “<i>Kimin için</i>,” dedim. Kendimi sanki dört gündür bir yangın musluğundan su içi- yormuş gibi hissediyordum.</p>

  <p>Patrick, “Hiç sekiz bacaklı örümcek gördünüz mü?” diye sordu.</p>

  <p>Benjy dikkatle yineledi, “Se-kiz-ba-cak-lı- ö-rüm-cek.”</p>

  <p>Katie, “Hayır,” diye yanıtladı, “fakat dört tane dev gibi uçak gördük, oldukça yassı ve geniş kanatlı. Güneyden gelerek başımızın üstünden uçup gittiler. Bu yassı uçakların sekiz bacaklıları taşıdığını tahmin ettik, değil mi baba?”</p>

  <p>Richard başıyla onayladı.</p>

  <p>Derin bir nefes aldım. “Tamam, öyleyse,” dedim. “Hepiniz toparlanın. Haydi, önce çantaları taşıyalım. Richard, Michael ve ben, bilgisayar için bir gidiş dönüş daha yapacağız.”</p>

  <p>Bir saat sonra hepimiz aracın içindeydik. İnimizin merdivenlerini son kez tırmandık. Richard yanıp sönen kırmızı düğmeye bastı ve Rama helikopterimiz (onu böyle adlandırdım, çünkü dönen pervaneleri olmadığı halde dimdik yukarı çıkmıştı) yerden havalandı.</p>

  <p>Uçuş yolumuz, ilk beş dakika süreyle yavaş ve dikineydi. Çekim gücünün olmadığı ve çok az atmosfer bulunan Rama’nın dönme eksenine yaklaştığımız zaman, aracımız, dış görünüşünü değiştirirken, iki üç dakika için duraklayarak, yerinde asılı kaldı.</p>

  <p>Bu, Rama’nın soluk kesen son görüntüsüydü. Kilometrelerce altımızda, ada evimiz, dev silindiri çevreleyen donmuş denizin ortasında, gri-kahverengi ufak bir lekeden başka bir şey değildi. Güneydeki boynuzları hiçbir zaman olmadığı kadar net görebiliyordum. Dünya’daki birçok küçük şehirden daha büyük olan muazzam payandalarla desteklenmiş bu muhteşem uzun yapıların hepsi, doğruca kuzeyi gösteriyorlardı.</p>

  <p>Aracımız yeniden hareket etmeye başladığı zaman tuhaf bir şekilde duygulandığımı hissettim. Ne de olsa, on üç yıl boyunca Rama benim evim olmuştu. Burada beş çocuk doğurmuştum. Aynı zamanda olgunlaşmıştım da. Kendime, sonunda her zaman olmak istediğim insan olabildim, dediğimi hatırlıyorum.</p>

  <p>Olmuş şeylerin üstünde düşünecek çok az zaman vardı. Dış görüntü değişimi bittikten sonra, aracımız, birkaç dakika içinde, kurşun hızıyla dönme ekseni boyunca kuzey çanağının göbeğine doğru ilerledi. Bir saatten az bir süre sonra hepimiz güvenlikle bu aracın içindeydik. Rama’yı terk etmiştik. Bir daha geri gelemeyeceğimizi biliyordum. Mekiğimiz ara istasyona doğru çekilirken gözyaşlarımı sildim.</p>
</body>
</html>