<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/mandos.css" type="text/css" rel="stylesheet"/>
</head>

<body>
  <h2>5</h2>

  <p>Rama’dan gelen mesaj, 2241’de, uydu izleme sistemi tarafından Dünya’ya iletildiği zaman, hemen bir korku ve şaşkınlığa neden olmuştu. Elbette, Nicole’ün videosu hızla “çok gizli” olarak sınıflandırılırken, Uluslararası Haberalma Teşkilatı (IIA) ve Hükümetler Konseyi’nin (COG) güvenlik kolu, bunun ne anlama geldiğini anlamak için uğraşmaya başlamışlardı. Kısa sürede en iyi ajanlardan bir düzine kadarı, derin uzaydan gelen bu sinyali çözümleyerek COG’un vereceği yanıt için bir ana plan hazırlamak üzere, Novosibirsk’teki güvenli üsse gönderilmişlerdi.</p>

  <p>Ne Çin’in, ne de Brezilyalıların sinyalin şifresini çözemediklerinden (onların teknolojik düzeyleri henüz COG ile eşit değildi) emin olunduktan sonra, talep edildiği şekilde, mesajın alındığı Rama’ya doğru yayınlanmış ve bu şekilde Nicole’ün videosunun ileride tekrarlanması önlenmişti. Sonra süper ajanlar çalışmalarını mesajın içeriğindeki ayrıntılar üzerinde yoğunlaştırmışlardı.</p>

  <p>Buna, öncelikle bazı tarihi araştırmalar yaparak başladılar. Rama II uzay aracının, Nisan 2200’deki nükleer füzeler engeliyle yok edildiği, ciddiye alınmayan bazı zıt deliller öne sürülmesine karşın, genel olarak kabul edilmişti. Videodaki, Nicole des Jardins varsayılan insan, daha Newton bilim gemisi Rama’dan ayrılmadan, ölmüş olarak kabul ediliyordu. Elbette o veya ondan geriye ne kalmışsa, nükleer felaketten sonra yok olmuş olmalıydı. O halde, konuşmacı gerçekte Nicole olamazdı.</p>

  <p>Fakat eğer bu televizyon kesitinde konuşan kişi veya nesne, Madam des Jardins’in bir robot benzeri veya taklidiyse, Dünya’daki yapay zekâ tasarımlarının çok üstündeydi. Bu nedenle ilk verdikleri karar, Dünya’nın yeniden, her iki Rama uzay aracının birbirlerine benzer şekilde sergiledikleri, inanılmaz güçte ileri uygarlıkla karşılaşmış olduğuydu.</p>

  <p>Ayrıca, mesajın tehdit edici bir yanı olduğuna kuşku yoktu ve bu konuda süper ajanların hepsi aynı fikirdeydiler. Eğer gerçekten başka bir Rama uzay aracı Dünya’ya yaklaşıyorsa (iki Excalibur istasyonunun da henüz hiçbir şey keşfedememesine karşın), kesinlikle Dünya bu mesajı görmezlikten gelemezdi. Elbette, bütün bu olayların parlak Çinli fizikçiler (kesinlikle ilk kuşkulanılan onlardı) tarafından ustaca hazırlanmış bir aldatmaca olması olasılığı da vardı. Fakat, bu kanıtlanıncaya kadar COG’un belirli bir plana ihtiyacı vardı.</p>

  <p>Neyse ki, 2240’ların ortalarında Mars’ta orta çapta, çok uluslu bir koloni kurulması zaten kabul edilmişti. Geçen iki on yıllık dönemde, Mars’a yapılan keşif görevleri, kırmızı gezegenin toprağını düzenleyerek insan ırkının yaşamasına elverişli hale getirme konusundaki büyük fikri yeniden alevlendirmişti. Zaten Mars üstünde, Dünya’da yapılamayacak kadar tehlikeli veya çok tartışmalı deneyler yürüten, insansız bilimsel laboratuvarlar vardı. Nicole des Jardins’in videosunun amacını karşılamanın en kolay yolu -ve Dünya gezegeninin halkını da korkutmamanın- Mars’taki koloni için oldukça büyük bir fon ayırmaktı. Eğer tüm olayın bir kandırmaca olduğu ortaya çıkarsa, koloni yeniden asıl önerilen hacmine indirilebilirdi.</p>

  <p>Ajanlardan biri, Ravi Srinivasan adında bir Hintli, 2200 yılıyla ilgili muazzam ISA veri arşivlerini dikkatle araştırmış ve Rama II’nin nükleer saldırı sonunda yok olmadığına ikna olmuştu. “Bu videonun,” demişti Mr. Srinivasan, “gerçek ve konuşanın da gerçekten de Sayın Madame des Jardins olması kuvvetle olası.”</p>

  <p>“Fakat şimdi yetmiş yedi yaşında olması gerekirdi,” diye başka bir adam karşı çıkmıştı.</p>

  <p>“Videoda ne zaman kaydedildiğini gösteren bir şey yok,” diye Mr. Srinivasan tartıştı. “Madame des Jardins’in görev sırasındaki fotoğraflarıyla, yayınını aldığımız bu kadının resimlerini karşılaştırırsanız, kesinlikle farklı olduklarını görürsünüz. Yüzü biraz daha yaşlı, belki on yıl kadar. Eğer videodaki görüntü bir aldatmaca veya taklitse, o zaman şaşılacak kadar zekice.”</p>

  <p>Ancak, Mr. Srinivasan, video gerçeği gösterse bile, IIA tarafından sonunda geliştirilen planın uygun olduğunu kabul etti. Bu nedenle kendi görüşünün doğruluğuna herkesi inandırması o kadar önemli değildi. Bütün ajanların, gerekli olduğu konusunda fikir birliğine vardıkları nokta, bu videonun varlığından çok az insanın haberi olması gerektiğiydi.</p>

  <p>Yirmi üçüncü yüzyılın başlamasından itibaren geçen kırk yıl, Dünya gezegeninde iz bırakan değişiklikler yaşanmıştı. Büyük Kargaşa’dan sonra, Hükümetler Konseyi (COG), gezegenin politikasını kontrol eden, en azından manipüle eden anıtsal bir kuruluş gibi ortaya çıkmıştı. Sadece, Kargaşa sırasında geçirdiği yıkıcı deneyimden sonra tekrar kendi içine kapanan Çin, COG’un etki alanının dışında kalmıştı. Fakat 2200’den sonra, COG’un karşı konulmaz gücünün erimeye başladığına dair belirtiler vardı.</p>

  <p>Önce 2209’daki Kore seçimlerinde, halkın sırtından zenginleşen ahlaksız politikacıların birbirini izleyen yönetimlerinden tiksinen halk, Çinlilerle federasyon kurulması için oy kullandı. Dünya’nın belli başlı ülkeleri arasında, sadece Çin; Kuzey Amerika, Asya ve Avrupa’nın zengin ülkelerinde ve konfederasyonlarında uygulanan düzenli kapitalizmden belirli bir şekilde farklı bir hükümet türüne sahipti. Çin hükümeti, yirmiikinci yüzyıl İtalyan Katolik, Sienalı Aziz Michael tarafından kabul edilmiş olan hümanist kuralları temel alan bir tür sosyalist demokrasiydi.</p>

  <p>COG ve aslında tüm dünya, Kore’deki sersemletici şeyin sonuçları karşısında şaşkına dönmüştü. IIA bir iç savaş çıkmasını sağlamışsa da (2211-2212), yeni Kore hükümeti ve Çinli müttefikleri çoktan halkın kalbini ve aklını fethetmeyi başarmışlardı. İsyan kolayca bastırılmış ve Kore de Çin federasyonunun devamlı bir parçası olmuştu.</p>

  <p>Çinlilerin, kendi yönetim biçimlerini askeri yollardan ihraç etmeye hiçbir niyetleri olmadığını açıkça belirtmelerine karşın, dünyanın geri kalan kısmı onların sözünü kabul etmemişti. Politik gerilim dünya sahnesine dönerken, COG askeri ve haber alma bütçeleri 2210 ve 2220 arasında iki katına çıkartılmıştı.</p>

  <p>Bu arada, 2218’de, üç yüz elli milyon Brezilyalı, ülkelerinin başına karizmatik bir generali, Joao Pereira’yı seçmişlerdi. General Pereira, COG’un Güney Amerika’yı ihmal ettiğine ve değer vermediğine inanıyordu (haksız değildi) ve COG anlaşmasında sorunları düzeltecek değişiklikler yapılmasını istedi. COG bunu reddettiği zaman, Pereira, COG anlaşmasını tek taraflı geçersiz sayarak Güney Amerika bölgeciliğini harekete geçirdi. Brezilya, Hükümetler Konseyi’nden çekildi ve Brezilya’nın COG’un barış gücüne karşı gösterdiği muazzam askeri direnmeden cesaret alan diğer Güney Amerika ülkeleri de ona uydular. Ortaya çıkan şey, dünya jeopolitik sahnesinde yeni bir oyuncu, yani General Pereira tarafından enerjik bir şekilde yönetilen Brezilya İmparatorluğuydu.</p>

  <p>Önceleri, COG tarafından uygulanan ambargolar, Brezilya ve diğer Güney Amerika ülkeleri için, Büyük Kargaşa’nın başlamasıyla bölgeyi perişan eden yoksulluğa geri dönme tehdidini yaratmıştı. Fakat Pereira karşı hücuma geçti. Kuzey Amerika, Asya ve Avrupa’nın gelişmiş ülkeleri onun yasal ihraç mallarını satın almadıklarından, o da kendisinin ve müttefiklerinin yasal olmayan mallar ihraç etmesine karar verdi. Uyuşturucular Brezilya İmparatorluğu’nun ana ticareti haline geldi. Bu son derece başarılı bir politikaydı. 2340’larda, Güney Amerika’dan dünyanın her yanına çok büyük miktarda, her tür ve tipten uyuşturucu akımı vardı.</p>

  <p>İşte, Nicole’ün videosu, Dünya bu politik şartlar altındayken alınmıştı. Her ne kadar COG’un gezegeni kontrolünde, bazı çatlaklar belirmişse de, örgüt hâlâ dünya nüfusunun yüzde yetmişini ve maddi servetinin de yüzde doksanını temsil ediyordu.</p>

  <p>Bu nedenle, COG ve onun yardımcı uzay ajansı ISA’nın, yanıt verme işini üstlenmelerinden doğal bir şey olamazdı. IIA’nın belirlediği güvenlik ölçülerine bağlı kalarak, Lowell Kolonisi’nin bir bölümü olarak Mars’a gidecek insan sayısının beş katına çıkarıldığı, 2142’de ilan edildi. Dünya’dan ayrılış tarihi de, 2245’in yaz sonu veya sonbahar başı olarak saptandı.</p>

  <div>
    <br/>
  </div>

  <p>Malmö, İsveç’ten aynı ailenin üyesi olan, hepsi sarışın ve mavi gözlü dört insan, kapıdan çıkarak, Kenji ve Nai Watanabe’yi odada yalnız bıraktılar. Nai otuz beş bin kilometre aşağısındaki Dünya’yı izlemeye devam ederken, Kenji muazzam gözlem penceresinin önünde ona katıldı.</p>

  <p>Nai kocasına, “Hiçbir zaman Dünya uyumlu yörüngenin ne demek olduğunu tam olarak anlayamamışım,” dedi. “Dünya buradan hiç kımıldamıyor. Uzayda asılıymış gibi duruyor.”</p>

  <p>Kenji güldü. “Aslında ikimiz de hareket ediyoruz, hem de çok hızlı. Fakat bizim yörünge süremizle, Dünya’nın ekseni çevresindeki dönme süresi aynı olduğundan, Dünya bize hep aynı yüzünü gösteriyor.”</p>

  <p>Nai terliklerini sürükleyerek pencereden uzaklaşırken, “Diğer uzay istasyonunda farklıydı,” dedi. “Orada Dünya, muhteşem, dinamik ve daha etkileyiciydi.”</p>

  <p>“Fakat yüzeyden sadece üç yüz kilometre yukarıdaydık Elbette o…”</p>

  <p>“Kahretsin!”… Gözlem odasının diğer ucundan bir bağırtı duydular. Ekose gömlek ve blucin giymiş, güçlü kuvvetli bir adam, yerden bir metreden biraz fazla yukarıda, havada çırpınıp duruyor ve çılgınca çabalaması da onun duvarlara çarpmasına neden oluyordu. Kenji o tarafa giderek, odaya yeni giren bu adamın ayaklarının üstünde dik durmasına yardım etti.</p>

  <p>“Teşekkürler,” dedi adam, “her zaman bir ayağın yerde olması gerektiğini unutuyorum. Bu ağırlıksızlık, bir çiftçiyi bombok edecek kadar tuhaf.”</p>

  <p>Adamın koyu bir Güneyli aksanı vardı. “Off, dilim için özür dilerim, bayan. İnekler ve domuzlar arasında çok uzun süre yaşadım.” Elini Kenji’ye uzattı. “Ben, De Queen Arkansas’tan Max Puckett.”</p>

  <p>Kenji kendisini ve karsını tanıttı. Max Puckett’ın temiz bir yüzü ve hızlı bir gülüşü vardı. “Biliyor musunuz,” dedi Max, “Mars için sözleşme İmzaladığım zaman, tüm bu kahrolası yolculuk boyunca ağırlıksız olacağımızı hiç düşünmemiştim… Ya zavallı tavuklara ne olacak? Belki de bir daha hiç yumurtlayamayacaklar.”</p>

  <p>Max pencerenin yanına yürüdü. “Şimdi, şu aşağıdaki komik gezegendeki evimde herhalde öğleden sonra olmuştur. Kardeşim Clyde belki de birasını açmıştır, karısı Winona da ona sandviç yapıyordur.” Birkaç saniye durdu, sonra Watanabelere döndü. “Siz ikiniz Mars’ta ne yapacaksınız?”</p>

  <p>“Ben koloni tarihçisiyim,” diye Kenji yanıtladı. “Ya da en azından onlardan biri. Eşim Nai de İngilizce ve Fransızca öğretmeni.”</p>

  <p>“Kahretsin,” dedi Max Puckett. “Vietnam veya Laos’tan gelen çiftçi eşlerden biri olduğunuzu umuyordum. Pirinç hakkında bazı şeyler öğrenmek istiyorum.”</p>

  <p>Kısa bir sessizlikten sonra Nai, “Tavuklar hakkında bireyler söylediğinizi mi duydum?” diye sordu. “Pinta’da tavuklarımız mı olacak?”</p>

  <p>“Bayan,” diye Max Puckett yanıtladı, “bu İstasyonun diğer ucunda, bir kargo römorkörüne yerleştirilmiş kafeslerde, Puckett’ın en iyi on beş bin tavuğu var. ISA bu tavuklara, Clyde ve Winona’nın, isterlerse, şu kahrolası yılın gerisini sırt üstü yatıp geçirmelerine yetecek kadar para ödedi… Eğer bu tavuklar bizimle gelmiyorlarsa, onlarla ne halt edeceklerini bilmek isterdim.”</p>

  <p>Kenji, Nai’ye hatırlattı, “Yolcular, Pinta ve Santa Maria’nın yüzde yirmisini işgal ediyor. Geri kalan yerlerde erzaklar ve diğer kargo malzemeleri bulunuyor. Pinta’da, koloniyi başlatmak için gerekli, çoğu ISA yetkilisi ve diğer anahtar personel olmak üzere toplam üç yüz yolcumuz olacak …”</p>

  <p>“Baş-lat-mak mı?” diye Max onun sözünü kesti. “Kahretsin, adamım, sen de o robotlardan biri gibi konuşuyorsun.” Nai’ye gülümsedi, “İki yıl boyunca o konuşan tarım makinelerinden biriyle konuştuktan sonra, o piç kurusunu fırlatıp attım ve daha önceki konuşmayan modellerden biriyle değiştirdim.”</p>

  <p>Kenji rahatça güldü. “Sanırım oldukça fazla ISA ağzı kullandım. Yeni Lawell için seçilen ilk sivillerden biriydim ve doğudaki üye kayıt işlerini yönettim.”</p>

  <p>Max ağzına bir sigara koydu. Gözlem odasında gözlerini dolaştırdı. “Hiçbir yerde sigara içilebilir işareti görmüyorum,” dedi. “Sanırım şunu yaksam, bütün alarmları harekete geçiririm.” Sigarayı kulağının arkasına koydu. “Ben ve Clyde içtiğimiz zaman Winona nefret ederdi. Artık sadece çiftçilerin ve fahişelerin sigara içtiğini söylüyor.”</p>

  <p>Max kıkırdadı. Aynı şekilde Kenji ve Nai de güldüler. Max hoş bir adamdı. “Fahişelerden bahsetmişken,” dedi Max gözünü kırparak, “Televizyonda gördüğüm o mahkûm kadınlar nerede? Off be, bazıları bayağı iyiydi. Kahrolası görüntü, hiç olmazsa tavuk ve domuzlarımı seyretmekten daha iyidir.”</p>

  <p>“Dünya’da tutuklu olan kolonicilerin hepsi Santa Maria’da yolculuk ediyorlar,” dedi Kenji. “Biz onlardan iki ay önce varacağız.”</p>

  <p>“Görev hakkında oldukça fazla şey biliyorsun,” dedi Max. “Ve, Little Rock veya Texarkana’da rastladığım diğer Japonlar gibi bozuk bir İngilizce de konuşmuyorsun. Özel biri misin?”</p>

  <p>Kenji yeniden gülmesini önleyemeyerek, “Hayır,” diye yanıtladı. “Sana söylediğim gibi, sadece koloni tarihçisiyim.”</p>

  <p>Kenji, Max’a Birleşik Devletler’de altı yıl yaşadığını, bu nedenle de İngilizcesinin çok iyi olduğunu tam açıklamak üzereyken, odanın kapısı açıldı ve gri bir elbise giymiş, koy renk bir kravat takmış, ağırbaşlı ve yaşlıca bir adam içeriye girdi. Yakılmamış sigarayı tekrar ağzına yerleştirmiş olan Max’a, “Affedersiniz,” dedi. “Yanlışlıkla sigara odasına mı geldim?”</p>

  <p>“Hayır babalık,” diye Max yanıtladı. “Bu oda gözlem salonu. Sigara odası olmak için çok güzel bir yer. Herhalde sigara içmek, tuvaletlerin yanındaki penceresiz bir odayla sınırlandırılmıştır. ISA mülakatçım bana…”</p>

  <p>Yaşlı adam Max’a, sanki kendisi bir biyolog, Max ise ender rastlanan fakat sevimsiz bir türmüş gibi bakıyordu. “Genç adam, benim adım,” diye onun sözünü kesti, ‘“babalık’ değil. Piyotr. Tam olarak Piyotr Mishkin.”</p>

  <p>Max elini uzatırken, “Seni tanıdığıma memnun oldum Peter,” dedi. “Ben Max. Şuradaki çift de Watanabeler. Japonya’dan geliyorlar.”</p>

  <p>Kenji düzelterek, “Kenji Watanabe,” dedi. “Bu da Tayland vatandaşı olan eşim Nai.”</p>

  <p>Piyotr Mishkin resmi bir tavırla, “Mr. Max,” dedi, “İlk adım Piyotr’dur, Peter değil. Beş yıl süreyle İngilizce konuşmak zorunda kalmam yeterince kötüyken, sanırım hiç olmazsa adımın orijinal Rusça söylenmesini isteyebilirim.”</p>

  <p>Max tekrar sırıtırken, “Tamam Pi-yot-ur,” dedi, “Sen ne iş yaparsın? Hayır, bırak ben tahmin edeyim … Sen koloninin ölü kaldırıcısısın.”</p>

  <p>Kenji bir an için Mr. Mishkin’in öfkeyle patlayacağını sanmıştı. Ancak, bunun yerine, Mishkin’in yüzünde çok hafif bir gülümseyiş belirmeye başladı.</p>

  <p>“Mr. Max,” dedi yavaşça, “sizin bir güldürü yeteneğiniz olduğu belli. Bunun uzun ve sıkıcı bir uzay yolculuğunda çok yararlı bir özellik olduğunu görebiliyorum.” Bir an duraksadı, “Bilginiz olsun, ben ölü kaldırıcı değilim. Hukuk eğitimi gördüm. İki yıl önce, ‘yeni maceralar’ aramak için kendi isteğimle emekli olmadan önce, Sovyet Yüksek Mahkemesi’nin üyesiydim.”</p>

  <p>“Kahretsin,” diye Max Puckett hayretle bağırdı. “Şimdi hatırlıyorum. <i>Time</i> dergisinde senin hakkında yazılanları okumuştum… Hey Yargıç Mishkin, üzgünüm, seni tanıyamadım …”</p>

  <p>Yargıç Mishkin, yüzüne eğlendiğini belli eden bir ifade yayılırken, “Önemli değil,” diye onun sözünü kesti. “Bir an için tanınmamak, sonra da bir ölü kaldırıcıya benzetilmek çok ilginçti. Belki de deneyimli bir yargıcın görünüşü, cenaze işlerine bakan bir insanın haşin ifadesine çok yakındır. Bu arada Mr…”</p>

  <p>“Puckett, efendim.”</p>

  <p>“Bu arada Mr. Puckett,” diye Yargıç Mishkin devam etti, “barda bir kadeh içki için bana katılır mıydınız? Şu anda bir votka çok iyi giderdi.”</p>

  <p>Yargıç Mishkin’le birlikte kapıya doğru yürürken Max, “Tekila da öyle,” diye yanıtladı. “Aklıma gelmişken, domuzlara tekila verdiğin zaman ne olduğunu bildiğini sanmıyorum, değil mi?… Ben de öyle düşünmüştüm … İşte, ben ve kardeşim Clyde…”</p>

  <p>Kapıdan çıkıp kaybolarak, Kenji ve Nai’yi yeniden yalnız bıraktılar. İkisi de birbirine bakıp güldüler. “Şu ikisinin,” dedi Kenji, “arkadaş olacaklarını sanmıyorsun, değil mi?”</p>

  <p>“Hiç şansları yok,” dedi Nai gülümseyerek. “Ne ikili ama!”</p>

  <p>“Mishkin yüzyılımızın en iyi hukuk uzmanlarından biri sayılıyor. Görüşleri, Sovyet hukuk fakültelerinde zorunlu dersler arasında. Puckett, Güney-Batı Arkansas Çiftçiler Kooperatifi’nin başkanıydı. Çiftçilik teknikleri ve çiftlik hayvanları konusunda inanılmaz bilgisi var.”</p>

  <p>“Yeni Lowell’deki herkesin özgeçmişini biliyor musun?”</p>

  <p>“Hayır,” diye Kenji yanıtladı. “Fakat, Pinta’daki herkesin dosyasını inceledim.”</p>

  <p>Nai kollarını kocasına doladı. “Bana Nai Butong Watanabe’yi anlat,” dedi.</p>

  <p>“Taili öğretmen, İngilizce ve Fransızcası akıcı. IE derecesi 2,48, SC derecesi 91…”</p>

  <p>Nai bir öpücükle onun sözünü kesti. “En önemli özelliğimi unuttun,” dedi.</p>

  <p>“Nedir o?”</p>

  <p>Nai onu yeniden öptü, “Koloni tarihçisi Kenji Watanabe’nin ona tapan yeni eşi.”</p>
</body>
</html>