<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/mandos.css" type="text/css" rel="stylesheet"/>
</head>

<body>
  <h2>7</h2>

  <p>Richard’ın New York’un yüzeyinde durduğu anda, dev silindirik uzay aracının tümü boyunca yayılmış, son derece küçük Rama alıcıları tarafından, milyarlarca ve milyarlarca veri parçacığı toplanıyordu. Bu veriler aynı anda, gene mikroskobik ölçülerde, Güney Yarımsilindiri’nin altına gömülü ana telekomünikasyon işlemcisine aktarılmak için uygun zaman gelinceye kadar, yerel veri toplama merkezlerine gönderiliyordu.</p>

  <p>Her günün her saatinin her saniyesinde, Rama alıcılar bu yüzlerce kentilyon veri parçacığını toplar. Telekomünikasyon işlemcisinde bu veriler sınıflandırılır, elenir, çözümlenir, sıkıştırılır ve her bir parçası bir atomdan küçük kayıt aygıtlarında depolanır. Depolamadan sonra, veriler, her biri farklı bir görev yapan fakat birlikte Rama uzay aracını kontrol eden, düzinelerce değişik işlemciye geçer. işlemciler arasında yayılan binlerce mantık dizisi, Düğüm Zekâsı’na, programlanmış düzenli veri patlamalarını hazırlamak için, veriler üzerinde çalışarak eğitimlerin özetini çıkarır ve bilgiyi sentezler.</p>

  <p>Veri patlaması, çeşidi işlemciler tarafından seçilmiş kesin formatlara dayanan ham, sıkıştırılmış ve sentezlenmiş verilerin bir karışımından oluşur. Her patlamanın en önemli bölümü, Rama’nın değişik bölümlerinin birleşik zekasının, görevin gelişmesiyle ilgili, önem sırasına göre özetlediği anlatı raporudur. Patlamanın geri kalan kısmı, temel olarak, ya ek arkaplan verileri, ya da özette ulaşılan sonuçlan doğrudan destekleyen, görüntüler, ölçümler veya algılayıcı çıktıları gibi destekleyici bilgilerdir.</p>

  <p>Özet anlatıda kullanılan dil, yapı olarak matematiksel, tanımlama olarak kesin ve yüksek derecede şifrelidir. Ayrıca, her bir paragraf veya sözcüğü, yayın yapısının bir parçası olarak ve gerçek veriler göstererek, yapılan belirli bir açıklamayı destekleyen, zengin dip notlarıyla doludur. Rapor, gerçek anlamda, insanların kullandığına benzeyen, herhangi bir ilkel dile tercüme edilemez. Ancak aşağıdaki, Richard’ın New York’a ulaşmasından sonra Düğüm Zekası’nın almış olduğu özet raporun kaba bir tahminidir.</p>

  <div>
    <br/>
  </div>

  <p style="text-align: center;">RAPOR Numarası 298 </p>

  <p class="p4">Gönderme Zamanı: 156 307 872 491.5116 </p>

  <p class="p4">Birinci basamak alarmdan sonra geçen zaman: 29.2873</p>

  <table class="small" style="margin-left:2em">

    <tbody>

      <tr>
        <td>Referanslar : </td>
        <td>Düğüm 23-419</td>
      </tr>

      <tr>
        <td></td>
        <td></td>
      </tr>

      <tr>
        <td></td>
        <td>Uzay aracı 947</td>
        <td></td>
      </tr>

      <tr>
        <td></td>
        <td>Uzay Gezgini</td>
        <td>47 249 (A ve B)</td>
      </tr>

      <tr>
        <td></td>
        <td></td>
        <td>32 806</td>
      </tr>

      <tr>
        <td></td>
        <td></td>
        <td>2 666</td>
      </tr>

    </tbody>

  </table>

  <div>
    <br/>
  </div>

  <p>Son dönem içinde insanlar (uzay gezgini numarası 32806), kuş/sesil ortakyaşam çiftine (47249-A ve B numara) karşı başarılı bir savaş yürütmeye devam ediyorlar. Şu anda insanlar, kahverengi silindirin, daha önce kuşların yaşadığı üst bölümü dahil olmak üzere, hemen hemen tüm kuş/sesil yaşam bölgesini kontrol altına almış durumdalar. Kuşlar, insan istilasına karşı cesaretle, fakat boş yere savaştılar. Acımasızca öldürüldüler ve şimdi yüzden daha az kuş kalmış durumda.</p>

  <p>Şu ana kadar insanlar sesil bölgesinin bütünlüğünü bozmayı başaramadılar. Ancak, kahverengi silindirin alt bölümlerine inen asansör boşluklarını keşfettiler. Şimdi, insanlar sesil inine bir saldırı planlıyorlar.</p>

  <p>Sesiller savunmasız bir tür. Yaşadıkları bölgede hiçbir silah yok. Silah kullanabilecek fiziksel beceriye sahip olan hareketli biçimleri bile tam anlamıyla şiddetten uzak. Kendilerini korktukları şey olan kaçınılmaz insan istilasından korumak için, sesiller, hareketli mırmikedilere türlerinin en yaşlısı ve en gelişmişi olan dört sesilin etrafına sağlam duvarlar inşa etmelerini emrettiler. Bu arada, yeni manna kavunu filizlenmesine artık izin verilmiyor ve inşaat işlerine katılmayan mırmikediler erken kozalandı. Eğer insanlar saldırılarını birkaç dönem daha geciktirirlerse, istilaları sırasında sadece birkaç mırmikediyle karşılaşmaları olası.</p>

  <p>İnsan yaşam bölgesi, Rama II ve Düğüm’de gözlenen insan grubundan kesinlikle farklı özelliklerde bireyler tarafından yönetilmeye devam ediyor. Şimdiki insan liderlerinin bütün amaçları, koloninin refahını ciddi bir şekilde göz önüne almadan, sadece kişisel güçlerini korumak. Hem video mesajı, hem de aralarındaki haberci insanlara karşın, bu liderler gözlendiklerine inanmıyor olmalılar, çünkü davranışları, hiçbir şekilde, kendi yönetimlerini aşan, olanaklı değer yargıları ve ahlak yasalarını yansıtmıyor.</p>

  <p>İnsanlar, kuş/sesil ikilisine karşı savaşı, öncelikle, dikkatleri kolonideki, gene kendilerinin başlattığı çevresel bozulma ve yaşam standartlarındaki hızlı düşüş gibi, diğer sorunlardan başka tarafa çektiği için sürdürüyorlar. İnsan liderleri ve doğrusu kolonicilerin çoğu da, kuşların yok edilmesinden ve belki de soylarının sona erecek olmasından ötürü, hiçbir vicdan azabı duymuyorlar.</p>

  <p>Düğüm’de bir yıldan fazla kalmış olan insan ailesinin, artık kolonideki olaylar üzerinde hiçbir etkileri yok. Birinci haberci olan kadın hâlâ hapiste, çünkü baştaki liderlerin davranışlarına karşı çıkıyor ve idam edilme tehlikesiyle karşı karşıya. Kocası kuşlar ve sesillerle birlikte yaşıyordu ve şimdi onların, insan saldırısına karşı soylarını sürdürmek için yaptıkları girişimin önemli bir parçası. Çocukları, insan kolonisinde önemli bir rol oynamak için henüz çok gençler.</p>

  <p>Çok az bir süre önce, koca, sesil bölgesinden uzay aracının ortasındaki adaya kaçtı. Yanında hem kuş, hem de sesil ceninlerini de götürdü. Şu anda tanıdık bir çevreye yerleşmiş durumda, bu nedenle hem yaşamını sürdürmeyi, hem de diğer türlerin yavrularını büyütmeyi başarabilecek. Onun bu başarılı kaçışı, belki de birinci basamak alarmı sırasındaki, saldırgan olunmaması dileğinin bir parçasıdır. Dilek sinyalleri, sesillerin ceninlerini bir insana emanet etme konusundaki kararlarında kesinlikle etkili bir rol oynadı.</p>

  <p>Ancak, bu dilek sinyallerinin, insanların birinin bile davranışlarını etkilediği hakkında hiçbir belirti yok. Sesiller için bilgi işlemi öncelikli çalışma olduğundan, onların dilek taleplerine uyumlu tepki vermeleri şaşırtıcı değil. Fakat insanlar, özellikle liderleri, yaşamlarını o kadar hareketle doldurmuşlar ki, düşünmek için çok az, eğer olursa, zamanları kalıyor.</p>

  <p>İnsanlar ve saldırgan olunmaması dileğiyle ilgili başka bir sorun daha var. Tür olarak bireyden bireye o kadar farklılar ki, geniş çapta uygulanabilecek bir yayın paketi düzenlenemiyor. Bir sinyal dizisi, bir insan üzerinde olumlu davranış değişikliği yaratırken, başkaları üzerinde kesinlikle hiçbir etki yapmıyor. Değişik dilek tipi işlemleri şu anda yürütülüyor, fakat insanların, saldırgan olmama dileklerine bağışıklığı olan o küçük uzay gezginleri grubuna katılması uygun olur.</p>

  <p>Uzay aracının güneyinde, sekiz bacaklı örümcekler (2666 numara) uzaydaki izole edilmiş diğer kolonilerinden hemen hemen ayırt edilemeyecek bir şekilde kolonilerini başarıyla yürütmeye devam ediyorlar. Sınırlı toprak kaynakları ve gerçek bir rekabet ortamı olmaması nedeniyle, geniş çaplı ve olası bir biyolojik değişim belirtisi gözükmüyor. Ancak, kendilerinin bir yıldız sisteminden diğerine başarıyla taşınmalarını sağlayan o belirgin genişleme potansiyelini yanlarında taşıyorlar.</p>

  <p>İnsanlar kendi yaşam bölgelerini çevreleyen duvardan geçip, yandaki yaşam bölgesinin mührünü kırıncaya kadar, sekiz bacaklı örümcekler, uzay aracındaki diğer iki türe fazla önem vermemişlerdi. Ancak, insanlar keşiflere başladıktan sonra, sekiz bacaklı örümcekler kuzeydeki olayları gittikçe artan bir ilgiyle izlemeye başladılar. Varlıkları henüz insanlar tarafından bilinmiyor, fakat sekiz bacaklı örümcekler, saldırgan komşularıyla olası bir karşılaşmaya hazırlık olarak bir acil durum planı geliştirmeye başladılar.</p>

  <p>Tüm kuş/sesil toplumunun olası kaybı, görevin değerini büyük oranda düşürdü. Yolculukta kurtulan sesil ve kuşların, sadece sekiz bacaklı örümceklerin küçük hayvanat bahçesindekiler ve belki de, adadaki insan tarafından büyütülenler olması büyük olasılık. Belirli bir türün, geri getirilemeyecek şekilde kaybı, ikinci basamak alarmı gerektirmese de, her şeye karşın, şimdiki insan liderlerinin önceden kestirilemeyen ve yaşamı önemsemeyen tavırları, görevin daha başka ciddi kayıplardan zarar göreceğine dair devamlı kuşkular yaratıyor. Dilek çalışmaları, şu andaki liderlere karşı olan ve davranışlarıyla, gelişmenin, toprak kazancı ve saldırganlıkla olmaması gerektiğini gösteren insanlar üzerinde yoğunlaştırılacak.</p>
</body>
</html>