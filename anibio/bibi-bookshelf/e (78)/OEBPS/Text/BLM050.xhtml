<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/mandos.css" type="text/css" rel="stylesheet"/>
</head>

<body>
  <h2>6</h2>

  <p>Sesilin içinde yeniden büyük bir boşluk oluşmuştu. Richard, otuz küçük düğümün, boşluğun diğer tarafında, yaklaşık elli santimetre çapında bir küre oluşturmalarını dikkatle izledi. Olağandışı kalınlıkta bir iplik, her düğümü kürenin merkeziyle birleştirdi. Başlangıçta, Richard kürenin içinde hiçbir şey fark edememişti. Ancak düğüm başka bir yere ilerlediği zaman, kürenin eskiden bulunduğu yerde, yüzlerce iplikçik tarafından ağın diğer kısımlarına bağlanmış, minik yeşil bir nesne gördü.</p>

  <p>Nesne çok yavaş büyüdü. Richard, daha sesilin içinde büyüyen şeyin manna kavunu olduğunu anlayamadan, düğüm, üç yeni yere göçünü tamamlamış, her defasında da o küresel şekli tekrarlamıştı. Richard büyük hayrete düşmüştü. Ortadan kaybolan mırmikedilerin nasıl olup da çimlenmesi bu kadar uzun süren tohumları geride bırakabildiğini anlayamıyordu. <i>O zaman, sadece birkaç hücreden ibaret olmalılar. Küçük, çok küçük ceninler bir şekilde burada beslenmiş…</i></p>

  <p>Ancak, bu yeni manna kavunlarının, mırmikedinin kozalandığı yere göre, sesilin neredeyse yirmi metre ötesindeki bir bölgesinde gelişmekte olduklarının farkına varınca düşünceleri kesintiye uğradı. <i>Yani bu ağ yaratık yumurtaları bir yerden diğerine mi taşıyor ve orada onları haftalarca elinde mi tutuyor?</i></p>

  <p>Richard’ın mantıklı zihni, kaybolan mırmikedinin bu yumurtaları bıraktığı hipotezini reddetmeye başlamıştı. Yavaşça, fakat güvenli bir şekilde gözlemekte olduğu şeyin ortaya koyduğu, şimdiye kadar Dünya’da rastladıklarına oranla çok daha karmaşık bir biyolojiyle ilgili yeni bir açıklama geliştirmeye başladı. <i>Ya eğer,</i> diye kendine sordu, <i>manna kavunları, mırmikediler ve sesil ağın hepsi aynı türün belirimleriyse?</i></p>

  <p>Bu basit düşüncenin ortaya çıkardığı sonuçlardan sersemleyen Richard, uyanık kaldığı iki uzun dönemi ikinci yaşam bölgesinde görmüş olduğu her şeyi gözden geçirmeye harcadı. Aradaki boşluğun ötesindeki dört manna kavununun büyümesini izlerken Richard, manna kavunlarından çıkan mırmikedilerin, bir süre sonra ölmek için geriye dönerek sesil ağa yeni madde eklerken, süreci yeniden başlatacak yumurtaları döktüğü bir başkalaşım çevrimi düşündü. Gördüğü kadarıyla bu açıklamayla uyuşmayan hiçbir şey yoktu. Fakat Richard’ın beyni, sadece böyle hassas bir başkalaşım dizisinin nasıl oluştuğuyla ilgili değil, aynı zamanda, her şeyden önce bu türlerin neden böyle karmaşık bir varlığa evrimleştiğiyle ilgili binlerce soruyla patlıyordu.</p>

  <p>Richard’ın akademik çalışmalarının büyük bölümü, kendisinin de gururla “çetin bilim” diye adlandırdığı alanlarda olmuştu. Matematik ve fizik onun eğitiminin temel dallarıydı. İçinde haftalardır yaşamakta olduğu yaratığın olası yaşam çevrimini anlamaya çalışırken, Richard bilgisizliği karşısında şaşkınlık duydu. Biyoloji konusunda daha çok şey öğrenmiş olmayı istedi. <i>Onlara nasıl yardım edebilirim ki?</i> diye kendisine sordu. <i>Nereden başlaması gerektiğine dair bir fikrim bile yok.</i></p>

  <p>Çok sonraları, Richard, sesilin içinde kaldığı süre içinde, yaratığın sadece hafızasını okumayı öğrenmekle kalmayıp, aynı zamanda düşüncelerini yorumlamayı da öğrenip öğrenmediğini merak edecekti. Birkaç gün sonra ziyaretçileri geldi. Yeniden, Richard’ın bulunduğu yerle giriş kapısı arasında bir geçit açıldı. Dört benzer mırmikedi geçitte ilerleyerek, yanlarına gelmesi için Richard’a işaret ettiler. Onun elbiselerini de taşıyorlardı. Richard hareket etmek için davrandığı zaman, ev sahibi yaratık onu durdurmaya çalışmadı. Bacakları titriyordu, fakat giyindikten sonra, Richard, kahverengi silindirin derinliklerine uzanan koridorda mırmikedileri izlemeyi başardı.</p>

  <div>
    <br/>
  </div>

  <p>Büyük odanın son zamanlarda değiştirildiği belliydi. Duvarlarındaki muazzam resimler henüz tamamlanmamıştı. Aslında, Richard’ın mırmikedi hocası, bitirilmiş olan bir resimdeki bazı şeyleri Richard’a gösterirken, mırmikedi zanaatçılar, duvar resminin geri kalan bölümü üstünde çalışıyorlardı. Richard’ın odadaki ilk dersleri sırasında, bir düzineye yakın yaratık duvarın geri kalan kısımlarına taslaklar yapmak veya boyamakla meşguldüler.</p>

  <p>Duvar resimli odaya yaptığı bir tek ziyaret bile, Richard’ın buranın amacını anlaması için yeterliydi. Bütün oda, ona yabancı yaratıkların kurtarılması için gerekli bilgileri vermek için yaratılmıştı. Bu dünya dışı yaratıkların, ezilmekte ve insanlar tarafından yok edilmek üzere olduklarının bilincinde oldukları çok açıktı. Bu odadaki resimler, Richard’a onları kurtarmak için ihtiyacı olan verileri sağlamak amacıyla yaptıkları bir girişimdi. Fakat sadece resimlerden gerekeni öğrenmeyi başarabilecek miydi?</p>

  <p>Sanat eserleri harikuladeydi; bazen Richard, sol beyninin resimlerdeki haberleri yorumlama işini durdurup, sağ beyninin mırmikedi sanatçılarının yeteneklerini takdir etmesine izin veriyordu. Yaratıklar, dikey durumda, iki arka ayaklarının üstünde kalkarak, dört ön ellerini taslağı tamamlamak veya boyamak için birlikte kullanıyorlardı. Birbirleriyle konuşuyorlar, belli ki somlar soruyorlardı; ama odanın diğer ucundaki Richard’ı rahatsız edecek kadar fazla ses çıkarmamaya dikkat ediyorlardı.</p>

  <p>Duvar resminin tüm ilk yarısı, yaratıkların biyolojisi hakkında bir ders kitabı gibiydi. Bu da, Richard’ın garip yaratıklar hakkındaki temel tahminlerini doğruluyordu. Ana bölümde yüzden fazla resim vardı ve bunların iki düzinesi, Richard’ın mırmikedi katedralinin içindeki duvar kabartmalarından anladıklarını, hatırı sayılır biçimde genişleterek, mırmikedi cenininin gelişmesinin çeşitli safhalarını gösteriyordu. Ceninin gelişmesini açıklayan ilk paneller odanın duvarları boyunca düz bir çizgi halinde ilerliyordu. Bu ana bölüm resimlerin altında ve üstünde, Richard’ın anlama yeteneğinin çok üstünde, destekleyici veya yardımcı resimler vardı.</p>

  <p>Örneğin, sesil ağdan yeni çıkarılmış, fakat henüz içinde mırmikedi gelişimi olmayan bir manna kavunun resminin etrafına, onu destekleyen bir resim dörtlüsü yerleştirilmişti. Richard, bu dört ilave resmin, kendisine, filizlenme sürecinin başlaması için gerekli şartlarla ilgili özel bilgiler vermek için çizildiğine emindi. Ancak, mırmikedi sanatçıları, bilgi aktarımı için, kendi ana gezegenlerinden sahneler kullanmışlar, gerekli şartları, sisli manzaralar, göller ve kendi yerli bitki örtülerini ve hayvan topluluklarını çizerek göstermişlerdi. Mırmikedi öğretmen bu resimleri işaret ettiği zaman, Richard sadece başını sallamıştı.</p>

  <p>Ana bölümün üstündeki şemada, boydan boya güneşler ve aylar, zaman ölçüsü olarak kullanılmıştı. Richard düzenlemeden türün mırmikedi bölümünün yaşam süresinin, sesillerinkiyle karşılaştırıldığı zaman, oldukça kısa olduğunu anladı. Ancak, şemanın anlatmak istediği diğer şeyleri bir türlü kavrayamıyordu.</p>

  <p>Ayrıca türlerin çeşitli evrelerindeki sayısal ilişkileri konusunda Richard’ın kafası karışmıştı. Her manna kavunundan bir mırmikedi oluştuğu belliydi (gösterilenler arasında ikiz bir örnek yoktu) ve bir sesil bir sürü manna kavunu imal edebiliyordu. Fakat sesillerin mırmikedilere oranı neydi? Resimlerden birinde büyük bir sesil içinde, her biri kozalamanın başka bir evresinde olan, bir düzine mırmikedi olduğu halde gösterilmişti. Bütün bunlar ne anlama geliyordu?</p>

  <p>Richard, duvar resimli odadan fazla uzak olmayan küçük bir odada uyudu. Üç ya da dört saat süren her dersinden sonra, yemek yemesine veya uyumasına izin veriliyordu. Bazen, odaya girdiği zaman, Richard, duvar resminin ikinci bölümündeki bazıları henüz tamamlanmamış resimlere bakıyordu. Bu takdirde odadaki tüm ışıklar birdenbire söndürülüyordu. Mırmikediler, önce Richard’ın biyoloji derslerini iyi öğrendiğinden emin olmak istiyorlardı.</p>

  <p>Yaklaşık on gün sonra duvar resimlerinin ikinci bölümü bitirilmişti. Richard, sonunda incelemesine izin verildiği zaman afalladı. Birçok insan ve kuşun çizimleri son derece kusursuzdu. Richard’ın kendisi de yarım düzine resimde görünüyordu. İkisi de yarı yarıya beyazlamış, uzun saç ve sakalıyla neredeyse kendisini tanıyamayacaktı. Odanın çevresinde dolaşırken, <i>Bu resimlerde İsa’nın yerine geçebilirim</i>, diye şaka yaptı.</p>

  <p>Resimlerinin ikinci bölümünün bir kısmı, yaratıkların yaşam bölümünün insanlar tarafından istilasının tarihsel bir özetiydi. Burada, Richard’ın sesilin içinde gördüğü zihinsel resim gösterisinden çok daha fazla ayrıntı vardı, fakat tümüyle yeni bir şey yoktu. Ancak, devam etmekte olan kıımın korkunç ayrıntılarından duygusal açıdan bir kez daha rahatsız oldu.</p>

  <p>Aynı zamanda, resimler zihninde ilginç bir sonunun uyanmasına yol açtı. Bu resimli duvarın üstündekiler niçin ona doğrudan doğruya sesil tarafından aktarılmamış ve bu şekilde mırmikedi sanatçılarının bu çabaları önlenmemişti? <i>Belki de</i>, diye Richard düşündü, <i>sesil sadece hayal gücünden yoksun bir kayıt makinasıdır. Belki de bana, sadece bir mırmikedi tarafımdan önceden görülmüş bir şeyi gösterebiliyor.</i></p>

  <p>Resimli duvarın geri kalan kısmı, mırmikedi/sesil yaratıklarının Richard’dan yapmasını istedikleri şeyi açıkça tarif ediyordu. Resimlerinin her birinde, omuzlarında büyük mavi bir çanta taşıyordu. Çantanın önünde ve arkasında, her birinin içinde birer manna kavunu olan ikişer büyük cep vardı. Çantanın yanlarında daha küçük iki cep vardı. Bir tanesinde on beş santimetre uzunluğunda silindirik gümüş bir tüp, diğerindeyse iki küçük kayış gibi sert kuş yumurtası.</p>

  <p>Duvar resimleri Richard’ın yapması istenen hareketleri sırasıyla gösteriyordu. Kahverengi silindiri zemin katındaki bir çıkıştan terk edecek ve beyaz binalar halkasıyla ince kanalın diğer tarafındaki yeşil bölgede dışarı çıkacaktı. Orada, iki kuşun rehberliğinde, küçük bir denizaltı tarafından alınacağı, hendeğin kıyısına inecekti. Denizaltı bölge duvarı dibine dalacak, büyük bir su kütlesine girecek ve üstünde birçok gökdeleni olan bir adanın kıyısında suyun üstüne çıkacaktı.</p>

  <p>Richard duvar resimlerini incelerken gülümsedi. <i>Demek hem Silindirik Deniz, hem de New York hâlâ yerinde,</i> diye düşündü. Kartal’ın, Rama’da gereksiz değişiklikler yapmadıkları hakkındaki sözlerini hatırladı. <i>Bu, aynı zamanda Beyaz Oda’nın da orada olduğu anlamına geliyor.</i></p>

  <p>Richard’ın kaçış bölümünü çevreleyen, bazıları yeşil bölgedeki yabancı bitki ve hayvanlar hakkında daha fazla bilgiler veren, bazıları da denizaltının nasıl kullanılacağı hakkında açık talimatlar içeren, bir sürü ek resim vardı. Richard bilgilerin en önemlisi olarak düşündüğü bu son bilgiyi Newton’dan kalan taşınabilir bilgisayarına kopya etmeye çalıştığı zaman, mırmikedi öğretmenin birden sabırsızlandığı görüldü. Richard kriz durumunun kötüleşmekte olup olmadığını merak etti.</p>

  <p>Uzun bir uykudan sonra, ertesi gün Richard çantasını sırtına aldı ve ev sahipleri tarafından sesil odasına götürüldü. Orada iki hafta önce, büyümelerini izlediği dört manna kavunu mırmikediler tarafından ağdan alınarak sırt çantasına yerleştirildi. Oldukça ağırdılar. Richard toplam yirmi kilo geldiklerini tahmin etti. Başka bir mırmikedi, büyük bir makasa benzeyen bir aleti kullanarak sesilden, içinde dört adet düğüm ve onların iplikleri dahil, silindirik bir parça kesti. Bu sesil maddesi gümüş bir tüpe yerleştirilerek, Richard’ın daha küçük yan ceplerinden birine yerleştirildi. Kuşların yumurtaları da yüklenen son parçalar oldu.</p>

  <p>Richard derin bir nefes alarak, mırmikediler koridoru gösterirlerken, <i>Bu herhalde vedalaşma</i>, diye düşündü. Nedense, Nai Watanabe’nin, Wai diye adlandırılan, elleri üst göğüs hizasında birleştirerek hafifçe eğilmek suretiyle verilen Tai selamının, evrensel bir saygı işareti olduğu hakkındaki ısrarını hatırladı. Kendi kendine gülümseyerek, Richard, çevresini saran bir düzine kadar mırmikediye Wai selamı verdi. Mırmikedilerin her biri onu şaşkınlık içinde bırakarak, dört ön ayaklarını karınlarının önünde ikişer ikişer birleştirerek ona doğru hafifçe eğildiler.</p>

  <div>
    <br/>
  </div>

  <p>Kahverengi silindirin derin bodrumunda yerleşim olmadığı belliydi. Sesil odasından ayrıldıktan sonra, Richard ve rehberi, özellikle giriş bölgesinde, önce bir sürü mırmikedinin yanından geçtiler. Fakat bodruma inen rampaya geldikten sonra, bir tek mırmikediye bile rastlamadılar.</p>

  <p>Richard’ın rehberi önlerinden bir uzun bacaklı yolladı. Uzun bacaklı, son dar tünel ve kemer biçimindeki acil çıkışı hızla geçerek yeşil alana gitti. Geri döndüğü zaman, mırmikedinin başının arkasında birkaç saniye durdu ve sonra hızla yere indi. Rehber Richard’a tünelde ilerlemesini işaret etti.</p>

  <p>Dışarıda, yeşil bölgede, Richard, hemen havalanan iki kuş tarafından karşılandı. Kuşlardan birinin kanadında, sanki bir kurşun yağmuruna tutulmuş gibi, çirkin bir iz vardı. Richard, çevresindeki ağaçların üç ya da dört metre yüksekliğinde olduğu, oldukça sık bir ormandaydı. Işığın epeyce soluk olmasına karşın, Richard için bir patika bulmak ve önündeki kuşları izlemek pek zor olmadı. Ara sıra uzaklardan gelen seyrek silah sesleri duyuyordu.</p>

  <p>İlk on beş dakika olaysız geçti. Ormanın sıklığı azaldı. Richard tam hendeğin kenarında denizaltıyla buluşmasına on dakika daha kaldığını tahmin. ediyordu ki, hiçbir uyarı olmadan, yüz metre kadar öteden bir makineli tüfek ateş etmeye başladı, rehber kuşlardan biri yere çakıldı. Diğer kuş yok oldu. Richard askerlerin kendisine doğru geldiklerini işitince sık bir çalılığın dibine saklandı.</p>

  <p>“İki halka garanti,” dedi bir tanesi. “Belki de üç… Bununla sadece bu hafta yirmi halkam oluyor.”</p>

  <p>“Kes be adam, bu bir yarış değil. Aslında bunun sayılmaması gerek. Lanet kuş senin orada olduğunu bilmiyordu bile.”</p>

  <p>“Bu onun sorunu, benim değil. Gene de halkaları hesaba katacağım. Ah, işte orada… Kahretsin, sadece iki halkası var.”</p>

  <p>Adamlar Richard’dan on beş metre kadar uzaktaydılar. Richard beş dakikadan fazla bir süre, kımıldamaktan bile korkarak hareketsizce durdu. Bu arada askerler kuş cesedinin yanında durarak sigara içmeye ve savaştan bahsetmeye başladılar.</p>

  <p>Richard sağ ayağında bir ağrı hissetmeye başlamıştı. Hangi adale fazla zorlanmışsa, onu rahatlatmak için, ağırlığını hafifçe diğer yana kaydırdı, fakat ağrı daha da arttı. Sonunda aşağı baktığı zaman, resimli duvarlarda görmüş olduğu kemirgen benzeri yaratıklardan birinin, ayakkabısından geriye ne kalmışsa onu bitirdiğini ve şimdi ayağını ısırmaya başladığını dehşet içinde gördü. Richard ayağını sert, fakat sessiz bir şekilde sallamaya çalıştı. Tam da başarısız sayılmazdı. Kemirgen ayağını bırakmıştı, ama askerler de sesi duymuş ve onun tarafına yürümeye başlamışlardı.</p>

  <p>Richard kaçamazdı. Bir kaçış yolu olsa bile, taşımakta olduğu ağır yük, onu askerler için kolay bir av haline getirirdi. Bir dakika sonra adamlardan biri bağırdı. “Burada Bruce, sanırım şu çalılığın içinde bir şey var”</p>

  <p>Adam silahını Richard’a doğru çeviriyordu. “Ateş etme,” dedi Richard. “Ben insanım.”</p>

  <p>İkinci asker arkadaşının yanına yeni gelmişti. “Orada yalnız başına ne bok yiyorsun?”</p>

  <p>“Yürüyüş yapıyorum,” dedi Richard.</p>

  <p>“Deli misin sen?” dedi ilk asker. “Haydi çık oradan, sana bir göz atalım.”</p>

  <p>Richard çalıların altından yavaşça ilerledi. Loş ışıkta bile, uzun saç ve sakalı, bunlara ek olarak eğri büğrü sırt çantasıyla şaşırtıcı bir görünümü olmalıydı.</p>

  <p>“Tanrım… kahretsin, sen kimsin?… Rütbeni belli eden üniforman nerede?”</p>

  <p>Diğer adam gözünü Richard’dan ayırmadan, “Bu lanet herif asker değil,” dedi. “Bu kaçığın biri… Avalon’daki bakımevinden kaçıp yanlışlıkla buraya girmiş olmalı… Hey bok herif burasının tehlikeli bölge olduğunu bilmiyor musun? Öldürülebilirdin…”</p>

  <p>“Ceplerine bak,” diye ilk asker sözünü kesti. “O lanet kavunların dört tanesini taşıyor…”</p>

  <p>Birdenbire gökyüzünden saldırdılar. Hepsi, öfkeden çıldırmış ve haykırarak saldıran toplam bir düzine kadar kuştu. İki insan asker yere devrildiler. Richard koşmaya başladı. Kuşlardan biri ilk askerin yüzüne inerek pençeleriyle onu parçalamaya başladı. Çevredeki diğer askerler gürültüyü duyup, devriyedeki arkadaşlarına yardım için koştukları zaman, silah sesleri yükseldi.</p>

  <p>Richard denizaltıyı nasıl bulacağını bilmiyordu. Bacaklarının ve sırtındaki yükün izin verdiği bir hızla tepeden aşağıya indi. Arkasındaki silah sesleri artmıştı. Askerlerin acı dolu haykırmalarını ve kuşların ölüm çığlıklarını duydu.</p>

  <p>Hendeği bulmuştu, fakat denizaltıdan hiçbir iz yoktu. Richard arkasında, bayırdan aşağıya inmekte olan insanların seslerini duyabiliyordu. Tam paniğe kapılmak üzereyken, sağındaki büyük çalılıktan bir kuş sesi duydu. Dört kobalt halkalı lider kuş, fazla yükselmeden onun başının üstünden uçtu ve hendeğin kıyısında sola doğru ilerledi.</p>

  <p>Üç dakika sonra denizaltıyı buldular. İzleyen insanlar yeşil alana fırlamadan önce, gemi çoktan dalmıştı. İçeride, Richard çantasını çıkartarak ufak kontrol odasında arkasına yerleştirdi. Kuş arkadaşına baktı ve birkaç cümle kuş konuşması denedi. Kuş lideri çok yavaş ve çok açık biçimde, kendi dillerinde “Hepimiz sana çok teşekkür ederiz,” dedi.</p>

  <p>Yolculuk bir saatten biraz fazla sürdü. Richard ve kuş çok az konuştular. Yolculuğun ilk bölümünde Richard kuş liderin gemiyi kullanmasını izledi. Bilgisayarına notlar aldı ve yolculuğun ikinci yarısında, kısa bir süre için, kontrolü bile aldı. Pek meşgul olmadığı zamanlarda, Richard’ın zihni, ikinci yaşam bölgesinde yaşadığı her şeyle ilgili somlar soruyordu. Her şeyden çok, bu denizaltıda, kavunlar ve sesil parçasıyla birlikte neden bir mırmikedinin değil, kendisinin bulunduğunu bilmek istiyordu. <i>Bir şeyi atlıyorum herhalde,</i> diye düşündü.</p>

  <p>Bir süre sonra denizaltı yüzeye çıktı ve Richard artık tanıdık bir bölgedeydi. New York’un gökdelenleri karşısında heybetle yükseliyordu. Richard yüksek sesle, “Şükürler Olsun,” diye bağırdı ve çantasını adaya taşıdı.</p>

  <p>Kuş lideri denizaltıyı hemen kıyıda demirledi ve ayrılmak için hazırlandı. Çevresinde dönerek, Richard’a doğru hafifçe eğildi, sonra havalanarak kuzeye yöneldi. Kuş benzeri yaratığın uzaklaşmasını izlerken Richard, yıllar önce, Rama II’de, Nicole’le birlikte, üç kuşun onları Silindirik Deniz’in üstünden özgürlüğe taşıması için bekledikleri aynı noktada durmakta olduğunu fark etti.</p>
</body>
</html>