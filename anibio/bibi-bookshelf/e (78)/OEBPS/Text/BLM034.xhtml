<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/mandos.css" type="text/css" rel="stylesheet"/>
</head>

<body>
  <h2>12</h2>

  <p>Eponine ikinci katın penceresinden yavaşça alçalan yamaca baktı. GDA’lar yamacı kaplamıştı. Onların ince, ızgara biçimindeki şebekesi, neredeyse altlarındaki kahverengi toprağı tümüyle örtmüştü.</p>

  <p>“İşte, Ep, ne düşünüyorsun?” diye Kimberly sordu. “Yeterince güzel. Hele orman da dikildiği zaman, ağaçlarımız, çimenlerimiz ve belki de penceremizin dışında birkaç sincabımız olur. Bu da artı bir puan.”</p>

  <p>Şaşırmış olan Eponine, birkaç saniye sonra, “Bilmem ki,” diye yanıtladı. “Dün Positano’da beğendiğimden biraz daha küçük. Ayrıca burada, Hakone’da, yaşama konusunda bazı kuşkularım var. Doğuluları pek fazla tanımıyorum …”</p>

  <p>“Bak, oda arkadaşım, sonsuza kadar bekleyemeyiz. Dün sana bazı yedek tercihlerimiz olması gerektiğini söylemiştim. Positano’daki o apartmanı isteyen yedi çift vardı -tüm kasabadan neden sadece dört tane kaldığına şaşmamak lazım- ve biz de sadece şanslı değildik. Şimdi yine geriye kalanlar; Beauvois’da dükkân üstündeki küçük kartlar dışında -ve ben orada yaşamak istemiyorum, çünkü hiçbir kişisel gizliliğin kalmıyor- ya burası, ya da San Miguel. Bütün siyahlarla kahverengiler San Miguel’de yaşıyorlar.”</p>

  <p>Eponine iskemlelerden birine oturdu. İki yatak odalı küçük bir dairenin oturma odasındaydılar. Dikdörtgen sehpasıyla aynı renkte, kahverengiye boyanmış olan iki iskemle ve divanıyla, oda, sade fakat yeterli biçimde döşenmişti. Dairenin tümü, oturma odası ve iki yatak odasına ek olarak, tek bir banyo ve küçük mutfağıyla birlikte yüz metrekareden biraz büyüktü.</p>

  <p>Kimberly Henderson odada sabırsızca gidip geliyordu. “Kim,” dedi Eponine yavaşça, “Üzgünüm, fakat başımıza gelen bunca olaydan sonra daire seçme konusunda dikkatimi toplayamıyorum. Burası nedir? Neredeyiz biz? Neden buradayız?” Zihni hızla, Kumandan Macmillan’ın onlara, “Dünyalıları incelemek amacıyla” dünyadışı yaratıklar tarafından yapılmış bir uzay gemisinin içinde olduklarını bildirdiği, üç gün önceki inanılmaz brifinge kaydı.</p>

  <p>Kimberly Henderson bir sigara yakarak dumanı kuvvetle üfledi. Omuzlarını silkti. “Boş ver Eponine,” dedi. “Bu soruların hiçbirinin yanıtını bilmiyorum… fakat bir daire seçmezsek, sonunda kimsenin istemediği bir yerin bize kalacağını biliyorum.”</p>

  <p>Eponine birkaç saniye arkadaşını süzdükten sonra içini çekti, “Bence bu yapılan pek adil değil,” dedi. “Pinta ve Niña’nın yolcuları daha biz’ gelmeden evlerini seçtiler. Biz, istenmeyenler arasında seçim yapmaya zorlanıyoruz.”</p>

  <p>“Ne umuyordun ki?” diye Kimberly hızla yanıtladı. “Bizim gemimiz suçluları taşıyordu -elbette artıklar bize kalacaktı. Fakat hiç olmazsa sonunda özgürüz.”</p>

  <p>Sonunda Eponine, “Sanırım bu dairede yaşamak istiyorsun?” dedi.</p>

  <p>“Evet,” dedi Kimberly. “Ayrıca, burayı da kurada kaybetmemiz olasılığına karşı, bu sabah gördüğümüz diğer iki daire için de ismimizi yazdırdım. Bu geceki kuradan sonra belirli bir evimiz olmazsa, korkarım gerçekten zor durumda kalacağız.”</p>

  <p><i>Bu bir hataydı,</i> diye Eponine, Kimberly’in odanın içinde dolaşmasını izlerken düşündü. <i>Onunla oda arkadaşı olmaya hiç razı olmamalıydım… Fakat başka şansım var mıydı ki? Tek yaşayan insanlar için kalmış olan yaşama yerleri bir felaket.</i></p>

  <p>Eponine yaşamında hızlı değişimlere alışık değildi. Daha on dokuz yaşında cinayetten mahkûm edilmeden önce çok farklı deneyimler yaşayan Kimberly Henderson’ın aksine, Eponine oldukça tutucu bir çocukluk ve gençlik dönemi geçirmişti. Fransa’da, Limoges kentindeki bir yetimhanede büyümüştü ve Eponine on yedi yaşındayken, büyük müzeleri görmesi için Profesör Moreau tarafından Paris’e götürülünceye kadar, doğduğu eyaletin dışına çıkmamıştı. Lowell Kolonisi için imza atmak, ilk önce ona çok zor gelmişti. Fakat Eponine, Bourges hapishanesinde ömür boyu hapse mahkûmdu ve şimdi ona Mars’ta özgürlük için bir fırsat veriliyordu. Uzun bir düşünme döneminden sonra, cesaretle ISA’ya başvurusunu yapmaya karar vermişti.</p>

  <p>Eponine bir kolonici olarak seçilmişti, çünkü tüm sanat dalları üstüne olağanüstü bir öğrenim geçmişi vardı, İngilizcesi çok iyiydi ve mükemmel bir mahkûmdu. ISA kayıtlarındaki kişisel dosyası, onun için Lowell kolonisi’nde en uygun yerin ortaokullarda “tiyatro ve/veya sanat öğretmeni” olduğu belirtilmişti. Dünya’yı terk ettikten sonra, yolculuk safhasındaki bir takım sıkıntılara karşın, Santa Maria’nın gözlem penceresinde Mars gözüktüğü zaman, Eponine belirli bir adrenalin artışı ve büyük bir heyecan hissetmişti. Yeni bir dünyada yeni bir yaşam olacaktı.</p>

  <p>Ancak kararlaştırılan buluşmadan iki gün önce, ISA muhafızları uzay aracının planlandığı gibi iniş mekiklerini çalıştırmayacaklarını açıklamışlardı. Bunun yerine Santa Maria’nın, “Mars yörüngesindeki bir uzay istasyonuyla buluşmak üzere geçici bir yol izleyeceği”ni söylemişlerdi. Eponine bu açıklama üzerine hem şaşırmış, hem de kaygılanmıştı. Arkadaşlarının çoğunun aksine, kolonicilere verilen tüm İSA yazılı belgelerini okumuş, fakat Mars yörüngesindeki uzay istasyonundan bahseden bir şey bulamamıştı.</p>

  <p>Santa Maria tümüyle boşaltılıp, içindeki bütün insanlar ve malzemeler Yeni Cennet’e taşınıncaya kadar, kimse neler olup bittiğini Eponine ve diğer mahkûmlara söylememişti. Macmillan’ın brifinginden sonra bile, mahkûmların çok azı, kendilerine doğrunun söylendiğine inanmıştı. “Haydi canım,” demişti Willis Meeker. “Gerçekten bizim bu kadar salak olduğumuzu mu sanıyor? Bir grip dünyadışılı bu yeri ve şu deli robotları yapmış öyle mi? Bunların hepsi düzmece. Yeni bir tür hapishane kavramı için bizi deniyorlar.”</p>

  <p>“Fakat Willis,” diye Malcolm Peabody yanıtlamıştı, “ya Pinta ve Niña ile gelen diğerleri? Onların bazılarıyla konuştum. Onlar normal insanlar, yani, mahkûm değiller. Eğer kuramın doğruysa, onların burada işi ne?”</p>

  <p>“Kahretsin ben ne bileyim, lan ibne? Ben dahi değilim. Sadece o Macmillan züppesinin bize bu bokun aslını anlatmadığını biliyorum.”</p>

  <p>Eponine, Macmillan brifinginin yarattığı belirsizliğin Kimberly ile birlikte Merkez Şehir’e giderek, Hakone’daki üç daire için müracaat etmesini engellemesine izin vermedi. Kurada bu kez şanslıydılar ve ilk tercihleri onlara verildi. İki kadın, Sherwood Ormanı’nın yanındaki evlerine taşınmak için bütün bir günlerini harcadılar ve sonra yönetim kompleksindeki iş verme bürosuna, işlemlerini yaptırmak için başvurdular.</p>

  <p>Diğer iki uzay aracı Santa Maria’dan çok önce gelmiş olduğundan, suçluları Yeni Cennet’teki yaşamla bütünleştirmek için gerekli işlemler dikkatle belirlenmişti. Gerçekten olağanüstü bir hemşirelik sicili olan Kimberly’nin merkez hastaneye atanması çok sürmedi.</p>

  <p>Eponine, Merkez Lisesi’nde bir göreve atanmayı kabul etmeden önce okul müdürü ve dört diğer öğretmenle mülakat yaptı. Yeni işi, her gün kısa bir tren yolculuğunu gerektiriyordu. Oysa, Hakone Ortaokulunda öğretmenliğe karar verseydi, her gün yürüyebilirdi. Fakat, Eponine bu zahmete değer olduğunu düşündü. Lisedeki müdürü ve diğer öğretmenleri çok beğenmişti.</p>

  <div>
    <br/>
  </div>

  <p>Başlangıçta hastanede çalışan diğer yedi doktor, iki mahkûm hekim konusunda, özellikle dosyasında herhangi bir ayrıntıya ve hiçbir hafifletici nedene girmeden sadece vahşice işlediği cinayetler belirtilmiş olan, Dr. Turner hakkında oldukça kuşkuluydular. Fakat onun olağanüstü beceri, bilgi ve profesyonelliği yaklaşık bir hafta içinde herkes tarafından görülünce, çalışanlar oybirliğiyle onu hastaneye müdür seçtiler. Dr. Turner seçildiğine son derece şaşırmıştı ve yaptığı kabul konuşmasında kendisini tümüyle koloninin sağlığına adayacağına söz verdi.</p>

  <p>İlk resmi işi, geçici hükümete Yeni Cennet’in tüm vatandaşlarının tam bir fiziksel muayeneden geçirilerek, herkesin kişisel sağlık dosyalarının güncel hale getirilmesini önermek oldu. Önerisi kabul edildiği zaman Dr. Turner, Tiassoları, doktorların çözümlemeleri için veri toplamak üzere tüm koloniye bir tıp müfrezesi gibi dağıttı. Aynı zamanda, Dallas metropol bölgesindeki hastaneler arasındaki mükemmel veri ağını hatırlayan yorulmak bilmez Dr. Turner, Einsteinların bazılarıyla, kolonicilerin sağlığını izleyebilmek için bütünüyle bilgisayarlandırılmış bir sistem kurmak amacıyla çalışmalara başladı.</p>

  <p>Santa Maria’nın Rama’ya inmesinden tam üç hafta sonra bir akşam, videofonu çaldığı zaman, Eponine her zamanki gibi evde yalnızdı (Kimberly Henderson’ın günlük çizelgesi çoktan yerine oturmuştu -Hemen hemen hiç dairede olmuyordu. Eğer hastanede çalışmıyorsa, o zaman Toshio Nakamura ve kafadarlarıyla dışarda oluyordu). Ekranda Malcolm Peabody’nin yüzü belirdi. Biraz utangaç bir tavırla, “Eponine,” dedi. “senden bir ricam var.”</p>

  <p>“Nedir Malcolm?”</p>

  <p>“Hastanedeki Dr. Turner’dan beş dakika önce bir çağrı aldım. Geçen hafta o robotlardan biri tarafından alınan sağlık verilerinde bazı “düzensizlikler” varmış. Daha ayrıntılı bir muayene için oraya gitmemi istiyor.”</p>

  <p>Eponine sabırla birkaç saniye bekledi. Sonunda,</p>

  <p>“Seni anlamıyorum,” dedi. “Benden istediğin nedir?”</p>

  <p>Malcolm derin bir nefes aldı. “Bu ciddi bir şey olmalı, Eponine. Beni hemen görmek istiyor… Benimle gelir misin?”</p>

  <p>“<i>Hemen mi</i>” dedi Eponine saatine bakarak. “Neredeyse saat gecenin on biri.” Bir anda Kimberly Henderson’ın, Dr. Turner’dan “O siyah robotlar kadar kötü bir işkolik” olduğu konusundaki yakınmasını anımsadı. Eponine ayrıca onun gözlerinin şaşırtıcı maviliğini de hatırladı.</p>

  <p>“Tamam,” dedi Malcolm’a. “Seninle on dakika sonra istasyonda buluşalım.”</p>

  <p>Eponine geceleri pek dışarı çıkmıyordu. Öğretmenliğe atandığından beri, gecelerinin çoğunu ders planları üzerinde çalışarak geçiriyordu. Bir cumartesi gecesi Kimberly, Toshio Nakamura ve birkaç başka adamla, yeni açılmış bir Japon restoranına gitmişlerdi. Fakat yemekler tuhaftı, şirket doğulu olmalıydı ve adamlardan bazıları, iyice içtikten sonra, ona asılmışlardı. Kimberly ona “seçici ve soğuk” davranışı nedeniyle kızmıştı, fakat Eponine oda arkadaşının daha sonra yaptığı bu tür teklifleri reddetmişti.</p>

  <p>Eponine istasyona Malcolm’dan önce geldi. Oturmuş onun gelmesini beklerken, kasabanın, insanların varlığıyla ne kadar değişmiş olduğuna şaştı. <i>Daha göreceğiz,</i> diye düşündü, <i>Pinta buraya üç ay önce geldi, Niña da ondan beş hafta sonra. Daha şimdiden, hem istasyonun, hem de kasabanın çevresi dükkânlarla doldu. İnsan varoluşunun donatımı. Eğer burada birkaç yıl kalırsak, bu koloninin Dünya’dan farkı kalmayacak.</i></p>

  <p>Kısa tren yolculuğu boyunca Malcolm oldukça sinirli ve konuşkandı. “Kalbim olduğunu biliyorum, Eponine,” dedi. “Walter öldüğünden beri şuramda keskin ağrılar oluyor. Başlangıçta bunu zihnimde kurduğumu düşünmüştüm.”</p>

  <p>Eponine arkadaşını rahatlatmaya çalışarak, “Kaygılanma,” dedi. “Gerçekten ciddi bir şey olmadığına eminim.”</p>

  <div>
    <br/>
  </div>

  <p>Eponine gözlerini açık tutmakta zorlanıyordu. Saat sabahın üçünü geçmişti. Malcolm yanındaki kanepede uyuyordu. <i>Bu doktor da neler yapıyor?</i> diye merak etti. <i>Uzun sürmeyeceğini söylemişti.</i></p>

  <p>Hastaneye geldiklerinden kısa bir süre sonra, Dr. Turner, Malcolm’u bilgisayarlı bir stetoskopla muayene etmiş ve sonra, onlara “daha kapsamlı testlere” ihtiyacı olduğunu söyleyerek, Malcolm’u hastanenin başka bir bölümüne götürmüştü. Malcolm bekleme salonuna bir saat sonra dönmüştü. Eponine, doktoru sadece muayenenin başında, Malcolm’u odasına alırken, kısa bir an için görmüştü.</p>

  <p>Bir ses, “Siz Mr. Peabody’nin arkadaşı mısınız?” dedi. Eponine herhalde uyukluyordu. Bakışları odaklandığı zaman, harika mavi gözler bir metre ötesinden ona bakıyordu. Doktor yorgun ve tedirgin görünüyordu.</p>

  <p>Eponine, omzunda uyumakta olan adamı rahatsız etmemeye dikkat ederek, yavaş bir sesle, “Evet,” dedi.</p>

  <p>“Çok yakında ölecek,” dedi Dr. Turner. “Herhalde önümüzdeki iki hafta içinde.”</p>

  <p>Eponine vücudundaki kan dolaşımının hızlandığını hissetti. <i>Doğru mu duydum? Malcolm’un iki hafta içinde öleceğini mi söyledi?</i> Eponine donup kalmıştı.</p>

  <p>“Çok yardıma ihtiyacı olacak,” diyordu doktor. Bir an durarak Eponine’i süzdü. Acaba onu daha önce nerede görmüş olduğunu mu hatırlamaya çalışıyordu. “Ona yardımcı olabilecek misiniz?” diye Dr. Turner sordu.</p>

  <p>“Ben… Umarım,” diye yanıtladı Eponine.</p>

  <p>Malcolm kımıldamaya başlamıştı. “Onu şimdi uyandırmalıyız,” dedi doktor.</p>

  <p>Dr. Turner’ın gözlerinde hiçbir duygu belirtisi yoktu. Tanısını, daha doğrusu <i>kesinleşmesini,</i> hisleriyle ilgili en küçük bir işaret olmadan, sadece söylemişti. <i>Kimberly haklı</i>, diye düşündü Eponine, <i>o da şu Tiasso robotları kadar otomatik.</i></p>

  <p>Doktorun önerisiyle Eponine, Malcolm’a koridoru geçerek tıbbi aygıtlarla dolu olan bir odaya gelinceye kadar eşlik etti. Dr. Turner Malcolm’a, “Dünya’dan buraya getirilecek aletleri,” dedi, “Zeki bir insan seçmiş. Eleman sıkıntısı çeksek de, tanı aygıtlarımız birinci sınıf.”</p>

  <p>Üçü birlikte, kenarı bir metre kadar olan şeffaf bir küpe doğru yürüdüler. “Bu şaşılacak aygıta,” dedi Dr. Turner, “organ projektörü deniyor. İnsan vücudunun hemen bütün temel organlarını, ayrıntılı bir doğrulukla, yeniden kurabiliyor. Şu anda içine baktığımızda görmekte olduğumuz şey, kan damarlarınıza doksan dakika önce, izleyici maddeyi şırınga ettiğim zamanki görüntüsüyle, sizin kalbinizin bilgisayar grafiğidir, Mr. Peabody.”</p>

  <p>Dr. Turner, Malcolm’a testlerin uygulandığı belli olan odayı işaret ederek, “Siz o masanın üstünde otururken,” diye devam etti, “makine, büyük objektifiyle sizi saniyede bir milyon kez taradı. İzleyici maddenin yeri ve o milyarlarca anlık taramayla, son derece kusursuz olarak, kalbinizin üç boyutlu bir görüntüsü inşa edildi. İşte küpün içinde görmekte olduğunuz odur.”</p>

  <p>Dr. Turner bir an durdu, kısa bir süre için başını çevirdi. Sonra, Malcolm’un gözlerine bakarak, “Durumu sizin için zorlaştırmak istemiyorum, Mr. Peabody,” dedi yumuşak bir sesle, “fakat sizin neyiniz olduğunu nasıl anlayabildiğimi açıklamaya çalışıyorum. Böylece, hiç hata olmadığını anlamanız için.”</p>

  <p>Malcolm’un gözleri korkudan çılgınlaşmış». Doktor onu elinden tutarak küpün yanındaki belirli bir konuma götürdü.</p>

  <p>“Tam şuraya bakın, kalbin arkasına, yukarıya doğru. Dokulardaki o tuhaf ağ biçimini ve paralel küçük çizgilerin düzenini görebiliyor musunuz? Onlar sizin kalp kaslarınız ve onarılamayacak bir çürümeye uğramışlar.”</p>

  <p>Malcolm, sanki sonsuzluk gibi geçen bir süre küpün içine baktı, sonra başını eğerek uysal bir şekilde, “Ölecek miyim doktor?” diye sordu.</p>

  <p>Robert Turner hastasının diğer elini de tuttu. “Evet, öleceksin, Malcolm. Dünya’da olsaydık, bir kalp nakli için bekleyebilirdik, fakat burada, ne gerekli aygıtlar, ne de uygun bir verici olmadığı için, söz konusu bile olamaz… Eğer istersen, göğsünü açıp, kalbine yakından bakabilirim. Fakat ön tanıyı değiştirecek bir şey görebileceğimi sanmıyorum.”</p>

  <p>Malcolm başını salladı. Yanaklarından yaşlar süzülmeye başlamıştı. Eponine de küçük adama sarılarak ağlamaya başladı. “Tanımı koymam bu kadar uzun sürdüğü için üzgünüm,” dedi Dr. Turner, “fakat bu kadar önemli bir vakada, emin olmak zorundaydım.”</p>

  <p>Birkaç dakika sonra Malcolm ve Eponine kapıya doğru yürüdüler. Malcolm dönerek, “Şimdi ne yapmalıyım?” diye sordu.</p>

  <p>“Neden hoşlanıyorsan onu,” dedi Dr. Turner.</p>

  <div>
    <br/>
  </div>

  <p>Gittikleri zaman, Dr. Turner, Malcolm Peabody’nin bilgisayar grafiklerinin ve dosyasının fotokopilerinin, dağınık bir şekilde masasının üstünde durduğu bürosuna döndü. Doktor çok kaygılıydı. Peabody’nin kalp sorununun, Walter Brackeen’i Santa Maria’da öldüren hastalıkla aynı tür olduğundan hemen hemen emindi -otopsiyi tamamlamadan kesin olarak emin olamazdı. O iki adam, Georgia’daki mahkûmiyet yıllarının başından itibaren, uzun süredir yakın arkadaştılar. İkisinin de <i>rastlantısal</i> bir şekilde aynı kalp hastalığı taşımaları olası değildi. Fakat eğer bu bir rastlantı değilse, o zaman hastalık bulaşıcı olmalıydı.</p>

  <p>Robert Turner başını salladı. Kalbi etkileyen her hastalık tehlikeliydi. Hele bir insandan diğerine geçen bir şeyse? Düşünmesi bile dehşet vericiydi.</p>

  <p>Çok yorgundu. Başını masasına yaslamadan önce, Dr. Turner veri tabanından isteyeceği, kalp virüsleri üzerine danışma kitaplarının bir listesini yaptı. Sonra hemen uykuya daldı.</p>

  <p>On beş dakika sonra, telefon onu birden uyandırdı. Diğer uçta olan Tiasso, onu acil durum odasından arıyordu. “İki Garcia, Sherwood Ormanı’nda bir insan vücudu bulmuşlar,” dedi Tiasso, “ve şimdi buraya geliyorlar. Bize yayınladıkları görüntülerden, bu vakayla sizin kişisel olarak ilgilenmeniz gerektiğini söyleyebilirim.”</p>

  <p>Dr. Turner, ellerini yıkayarak fırçaladı, yeniden önlüğünü giydi ve iki Garcia vücudu getirmeden az önce acil durum odasına ulaştı. Tüm deneyimine karşın, Dr. Turner korkunç bir şekilde parçalanmış ceset karşısında başını çevirmek zorunda kaldı. Baş neredeyse tümüyle vücuttan kopmuştu -sadece küçük bir kas parçasının ucunda sallanıyordu- ve surat tanınmayacak biçimde doğranmış, şeklini kaybetmişti. Ayrıca pantolonunda, erkeklik organının bulunduğu yerde, kanlı bir boşluk vardı.</p>

  <p>Bir çift Tiasso hemen işe koyularak kanları temizlemeye ve cesedi otopsiye hazırlamaya başladılar. Dr. Turner bu sahneden uzakta bir iskemleye oturarak, Yeni Cennet’teki ilk ölüm raporunu doldurdu.</p>

  <p>Robotlara, ‘ismi neymiş?” diye sordu.</p>

  <p>Tiassolardan biri, ölü adamım elbiselerinden geriye ne kalmışsa, araştırarak onun ISA kimlik kartını buldu.</p>

  <p>“Danni,” diye yanıtladı biot. “Marcello Danni.”</p>
</body>
</html>