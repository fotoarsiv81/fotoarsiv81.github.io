<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/mandos.css" type="text/css" rel="stylesheet"/>
</head>

<body>
  <h2>10</h2>

  <p>Nikâh töreninin akşam saat yedide Merkez Lisesi’nin tiyatro salonunda yapılması kararlaştırılmıştı. Daha geniş bir gruba verilecek olan resepsiyonun, yirmi metreden uzak olmayan, bitişik binadaki jimnastik salonunda yapılması planlanmıştı. Bütün gün boyunca, Nicole hep son dakika sorunlarıyla uğraşmış, hazırlıkları birbiri ardına, olası tersliklerden kurtarmıştı.</p>

  <p>Richard’ın yeni buluşunun önemi üstünde düşünecek vakti bile olmamıştı. Richard eve heyecan içinde gelmiş, kuşlar ve hatta onun çalışmalarını gizlice izleyenler hakkında konuşmak istemişti; ama Nicole, düğün dışında hiçbir şey üzerinde yoğunlaşacak halde değildi. Bu konuda uzun bir tartışma yapma fırsatı bulmadan, kuşlardan hiç kimseye bahsetmemek konusunda anlaşmışlardı.</p>

  <p>Nicole, Ellie’yle parkta bir sabah yürüyüşüne çıkmıştı. Bir saat boyunca, evlilik, aşk ve seks hakkında konuşmuşlardı, fakat Ellie evlilik konusunda o kadar heyecanlıydı ki, annesinin kendisine söylediği şeyler üzerinde bir türlü tam anlamıyla yoğunlaşamıyordu. Yürüyüşlerinin sonuna doğru, Nicole bir ağacın altında durarak verdiği mesajı özetledi.</p>

  <p>Nicole, kızının iki elini de elleriyle tutarken, “Hiç olmazsa bir şeyi hatırla, Ellie,” dedi. “Seks evliliğin önemli bir parçasıdır, fakat en önemlisi değil. Deneyimin olmadığı için, başlangıçta seks senin için o kadar fevkalade olmayacak. Ancak, eğer sen ve Robert birbirinizi sever ve güvenirseniz, ikiniz de gerçekten zevk alıp vermek isterseniz, fiziksel uyumunuzun her geçen yıl daha da arttığını göreceksiniz.”</p>

  <p>Törenden iki saat önce, Nicole, Nai ve Ellie birlikte okula gittiler. Eponine çoktan orada, onları bekliyordu. Öğretmen gülümseyerek, “Sinirli misin?” diye sordu. Ellie başını salladı. “Sadece nedimelerden biri olmama karşın,” diye Eponine ekledi, “korkudan ölmek üzereyim.”</p>

  <p>Ellie annesinden onur nedimesi olmasını istemişti. Nai Watanabe, Eponine ve kız kardeşi Katie, nedimeleri olacaktı. Tıp tarihi konusunda Robert Turner’ın tutkusunu paylaşan Dr. Edward Stafford, baş sağdıçtı. Hastanedeki biotlardan başka dostu olmayan Robert, diğer refakatçilerini de Wakefield ailesi ve dostları arasından seçmişti. Kenji Watanabe, Patrick ve Benjy, onun üç sağdıcı olacaklardı.</p>

  <p>Hepsi giyinme odasında toplandıktan hemen sonra, Ellie, “Anne midem bulanıyor,” dedi. “Eğer gelinliğimin üstüne kusarsam çok utanırım. Bir şeyler yemeyi denemeli miyim?” Nicole bunu bekliyordu. Ellie’ye muz ve yoğurt vererek, böyle önemli bir olaydan önce midesinin bulanmasının son derece normal olduğunu söyledi.</p>

  <p>Nicole’ün huzursuzluğu, gün ilerleyip Katie hâlâ ortalıkta gözükmeyince, daha da arttı. Gelinin giyinme odasında her şey yolunda olduğundan, koridoru geçerek Patrick’le konuşmaya karar verdi. Nicole kapılarını çaldığında, erkekler giyinmeyi bitirmişlerdi.</p>

  <p>İçeri girdiği zaman, Yargıç Mishkin, “Gelinin annesi nasıl bakalım?” diye sordu. Saygın, yaşlı yargıç düğün törenini yönetecekti.</p>

  <p>Nicole, biraz solgun bir gülümsemeyle, “Biraz keçileri kaçırmış gibi,” diye yanıtladı. Patrick’i odanın arkasında Benjy’nin elbisesini düzeltirken buldu.</p>

  <p>Nicole yaklaşırken, Benjy, “Nasıl görünüyorum?” diye annesine sordu.</p>

  <p>Nicole, yüzü sevinçle parlayan oğluna, “Çok, çok yakışıklı,” diye yanıt verdikten sonra, “Bu sabah Katie’yle konuştun mu?” diye Patrick’e sordu.</p>

  <p>“Hayır,” dedi Patrick. “Fakat daha dün gece, söylediğin gibi zamanı yeniden bildirdim… Henüz gelmedi mi?”</p>

  <p>Nicole başını salladı. Saat altı on beş olmuştu bile, törenin başlamasına sadece kırk beş dakika kalmıştı. Telefon etmek için koridora çıktı, fakat sigara dumanının kokusu, Katie’nin sonunda gelmiş olduğunu belli ediyordu.</p>

  <p>Nicole, gelinin giyinme odasına girerken, Katie yüksek bir sesle, “Bir düşün, küçük kız kardeşim,” diyordu, “bu gece ilk seks deneyimini yaşayacaksın. Öfff! Bunu düşünmenin bile, senin o muhteşem vücudunu çılgına döndüreceğine iddiaya girerim.”</p>

  <p>“Katie,” dedi Eponine, “bunun hiçbir şekilde uygun oldu…”</p>

  <p>Nicole odaya girince Eponine sustu. “Hey, anne,” dedi Katie, “ne kadar güzel görünüyorsun. O yargıç elbiselerinin arkasında bir kadının saklandığını neredeyse unutmuşum.”</p>

  <p>Katie dumanı havaya üfleyerek yanındaki masada duran şampanya şişesinden bir yudum aldı ve aşırı gösterişli bir pozla, “İşte hepimiz buradayız,” dedi, “benim bebek kız kardeşimin düğününe şahit olmak…”</p>

  <p>“Kes şunu Katie, çok fazla içmişsin.” Nicole’ün sesi soğuk ve sertti. Şampanya şişesini ve Katie’nin sigara paketini aldı. “Sadece giyinmeni bitir ve soytarılığı bırak… Bunları törenden sonra geri alabilirsin.”</p>

  <p>Katie sigarasından derin bir nefes çekip, duman halkaları üflerken, diğer kadınlara sırıtarak, “Tamam yargıç,” dedi, “sen nasıl istersen.” Sonra, Katie sigarasının külünü dökmek için çöp sepetine ilerlerken dengesini kaybetti, kötü bir şekilde masanın üstüne devrilerek, birkaç açık kozmetik şişesiyle beraber yere yuvarlandı. Eponine ve Ellie hemen yardımına koştular.</p>

  <p>“İyi misin?” diye sordu Ellie. Nicole yerde sere serpe yatmakta olan Katie’ye beğenmeyen bir şekilde bakarken, “Elbisene dikkat et Ellie,” dedi ve sonra birkaç kâğıt havlu alarak dökülmüş olan şeyleri silmeye başladı.</p>

  <p>Katie, birkaç saniye sonra ayağa kalktığı zaman, alay ederek, “Evet, Ellie,” dedi, “elbisene dikkat et. Çifte katilinle evlenirken tümüyle lekesiz olmak istersin.”</p>

  <p>Odada kimse nefes bile alınıyordu. Nicole’ün kanı beynine sıçramıştı. Katie’ye yaklaşarak tam önünde durdu. “Kız kardeşinden özür dile,” diye emretti.</p>

  <p>Katie, Nicole’ün tokadı yanağına inmeden birkaç saniye önce, küstahça, “Dilemeyeceğim,” demişti. Katie’nin gözlerinden yaşlar boşandı. Yüzünü silerken, “İşte,” dedi, “Yeni Cennet’in en ünlü tokatçısı. Merkez Şehir Meydanı’nda kaba kuvvete başvurduktan sadece iki gün sonra, o ünlü hareketini tekrarlayarak kendi kızını tokatlıyor… “</p>

  <p>Nicole’ün, Katie’yi yeniden tokatlamasından korkan Ellie, “Anne, yapma… lütfen,” diye araya girdi.</p>

  <p>Nicole dönerek son derece üzgün geline baktı. “Üzgünüm,” diye mırıldandı.</p>

  <p>“Bu doğru,” dedi Katie öfkeyle. “Ona üzgün olduğunu söyle. Ama vurduğun benim, Yargıç. Hatırla beni -büyük, bekar kızın. Sadece üç hafta önce, ‘iğrenç’ dediğin kızın… Bana arkadaşlarımın ‘güvenilmez ve ahlaksız’ olduğunu söylemiştin… bunlar tam sözcüklerdi değil mi?… ama, senin değerli Ellie’n, şu erdemlilik örneği, onu bir çifte katile teslim ediyorsun… ayrıca, bunlara ek, nedime olarak da bir katili seçmişsin…’’</p>

  <p>Bütün kadınlar, hemen hemen aynı anda Katie’nin sadece sarhoş ve kırıcı değil, fakat aynı zamanda derin bir sarsıntı geçirmekte olduğunu anladılar. Vahşi gözleri, acı ve düzensiz tenkitlerini sürdürürken, onları suçluyordu.</p>

  <p><i>Boğuluyor,</i> dedi Nicole kendine <i>ve çaresizce yardım için haykırıyor. Sadece onun bu çığlıklarını duymazlıktan gelmekle kalmadım, onu suyun daha derinlerine ittim.</i></p>

  <p>“Katie,” dedi Nicole usulca, “aptalca ve düşüncesizce davrandığım için özür dilerim,” ve kollarını açarak kızına doğru yürüdü.</p>

  <p>Katie, annesinin kollarını iterek, “Hayır,” diye yanıtladı, “Hayır, hayır, hayır… senin merhametini istemiyorum.” Kapıya doğru ilerledi. “Aslında, bu lanet düğünde de bulunmak istemiyorum… buraya ait değilim… İyi şanslar küçük kız kardeşim. Yakışıklı doktorun yatakta nasıl olduğunu bir gün bana anlatırsın.”</p>

  <p>Katie arkasını döndü, kapıdan sendeleyerek çıktı. Nicole ve Ellie, o çıkarken sessizce ağlıyorlardı.</p>

  <div>
    <br/>
  </div>

  <p>Nicole, düğüne yoğunlaşmaya çalıştı, fakat Katie’yle geçen tatsız olaydan sonra kalbi ağırlaşmıştı. Katie’ye hiddetle karşılık verdiği için kendisine tekrar tekrar kızarken, Ellie’nin makyajını yenilemesine yardım etti.</p>

  <p>Tören başlamadan önce, Nicole erkeklerin giyinme odasına giderek, onlara Katie’nin düğünde bulunmak istemediğini söyledi. Sonra salondaki kalabalığa bir göz gezdirince bir düzine kadar biotun çoktan oturmuş olduklarını gördü. <i>Tanrı’m</i>, diye düşündü Nicole, <i>davetiyelerde yeterince açıklayıcı olmamışız.</i> Kolonicilerin bazılarının, özel bir iş için, özellikle çocukları varsa, Lincolnlarını veya Tiassolarını beraber getirmeleri pek olağandışı değildi. Gelinin giyinme odasına dönmeden önce, Nicole, bir an için herkese yeterli oturacak yer olup olmadığını düşündü.</p>

  <p>Sanki birkaç saniye gibi geçen bir süre sonra düğün grubu sahnede Yargıç Mishkin’in çevresinde yerini almıştı ve müzik gelinin salona gelmekte olduğunu bildiriyordu. Herkes gibi Nicole de dönerek tiyatronun arkasına baktı. Kırmızı süslü beyaz elbisesiyle göz alan sevgili en küçük kızı oradan, ortadaki yoldan, Richard’ın kolunda geliyordu. Nicole gözyaşlarıyla boğuştu, fakat gelinin yanaklarında parıldayan iri taneleri görünce, artık kendini kontrol edemedi. <i>Seni seviyorum, Canım Ellie’m,</i> dedi kendine Nicole. <i>Senin mutlu olmanı ne kadar istiyorum.</i></p>

  <p>Yargıç Mishkin, çiftin isteği üzerine eklektik bir tören hazırlamıştı. Konuşması erkek ve kadının sevgisini övüyor, bir ailenin uyumlu bir şekilde yaratılması için bu bağlarının ne kadar önemli olduğunu anlatıyordu. Sözleri, hoşgörüyü, sabrı ve özgeciliği öğütlüyordu. Gelinle güveyin, “insan ırkını yücelten sevecenlik ve anlayış” “geri getirmesi” için Tanrı’ya dua etmelerini isteyen, hiçbir mezhebe ait olmayan bir dua sundu.</p>

  <p>Tören kısa fakat mükemmeldi. Dr. Turner ve Ellie yüzüklerini değiştikten sonra, kararlı ve açık bir sesle yeminlerini ettiler. Sonra Yargıç Mishkin’e döndüler ve o da ellerini birleştirdi. “Bana, Yeni Cennet kolonisi tarafından verilen yetkiye dayanarak,-Robert Turner ve Eleanor Wakefield’i karı koca ilan ediyorum.”</p>

  <p>Dr. Turner geleneksel öpüş için Ellie’nin yüzündeki tülü kaldırırken bir patlama oldu, bunu hemen peşinden gelen ikinci patlama izledi. Yargıç Mishkin alnından kanlar fışkırarak yeni evli çiftin üstüne devrildi. Kenji Watanabe de onun yanına yığılmıştı. Eponine, üçüncü ve dördüncü atışlar duyulurken evli çiftle misafirlerin arasına daldı. Herkes bağrışıyordu. Tiyatroda tam bir kargaşa vardı. </p>

  <p>Art arda iki patlama daha oldu. Üçüncü sıradaki Max Puckett, sonunda tetikçi Lincoln biotunu etkisiz hale getirebilmişti. Max ilk patlamayı hemen duyduğu anda arkasına dönmüş ve bir saniye sonra da iskemlelerin üstünden atlamıştı. Ancak, “Karı” sözcüğünü duyar duymaz ayağa kalkmış olan Lincoln biotu, Max onu durduruncaya kadar otomatik silahını altı kez ateşlemişti.</p>

  <p>Sahnenin her yanı kanlar içindeydi. Nicole sürünerek ilerledi ve Vali Watanabe’yi muayene etti. Çoktan ölmüştü. Dr. Turner, Yargıç Mishkin’i kucağına aldığı zaman saygıdeğer yaşlı adam son kez gözlerini kapattı. Üçüncü kurşunun Dr. Turner’ı hedef aldığı belliydi, çünkü Eponine gelinle güveyi korumak için yaptığı çılgın dalışı sırasında kurşunu yan tarafından yemişti.</p>

  <p>Nicole, Yargıç Mishkin’le birlikte düşmüş olan mikrofonu aldı. “Bayanlar ve baylar, bu korkunç, korkunç bir felaket. Lütfen paniğe kapılmayın. Artık bir tehlike olduğunu sanmıyorum. Lütfen biz yaralılarla ilgileninceye kadar yerlerinizden kımıldamayın.”</p>

  <p>Son dört kurşun fazla zarar vermemişti. Eponine’in kanaması vardı, fakat durumu tehlikeli değildi. Max, Lincoln biotuna, tam dördüncü kurşunu sıkarken vurduğu için, kesinlikle Nicole’ün hayatını kurtarmıştı, çünkü o kurşun Nicole’ü birkaç santimetreyle ıskalamıştı. Lincoln düşerken yaptığı son atışlar, davetlilerden ikisini hafifçe sıyırmıştı.</p>

  <p>Richard, katil biotu tutmakta olan Max ve Patrick’in yanına geldi. “Hiçbir lanet soruyu yanıtlamıyor,” dedi Max.</p>

  <p>Richard, Lincoln’ün omzuna baktı. Biotun numarası üç yüz otuz üçtü. “Onu arkaya götürün,” dedi Richard. “Onu sonra incelemek istiyorum.”</p>

  <p>Sahnede, Nai Watanabe, kucağında sevgili Kenjy’sinin başını tutarak, diz çökmüş oturuyordu. Vücudu, derin ve çaresiz hıçkırıklarla sarsılıyordu. Yanında da ikizler Galileo ve Kepler korkuyla bağırarak ağlaşıyorlardı. Elbisesinin her yanına kan sıçramış olan Ellie, küçük çocukları sakinleştirmeye çalışıyordu.</p>

  <p>Dr. Turner, Eponine’le ilgileniyordu. Yarasını sardıktan sonra, “Birkaç dakikaya kadar ambulans burada olur,” dedi ve sonra Eponine’i alnından öperek, “Yaptığın şeyden dolayı, Ellie ve ben, sana nasıl teşekkür edeceğimizi bilemiyoruz,” dedi.</p>

  <p>Nicole, kurşunların sıyırdığı kişilerin ciddi bir şekilde yaralanmamış olduğundan emin olmak için, konukların arasına inmişti Tam mikrofona dönerek herkese artık gidebileceklerini söylemek üzereyken, çılgına dönmüş bir kolonici hızla tiyatroya dalarak, önündeki sahneyi bile incelemeden, “Bir Einstein çıldırdı,” diye haykırdı. Ulanov ve Yargıç Ianella öldüler.”</p>

  <div>
    <br/>
  </div>

  <p>“İkimiz de hemen şimdi gitmeliyiz,” dedi Richard. “Fakat, eğer sen gelmezsen de Nicole, ben gideceğim. Üç yüz serisi biotlarıyla ilgili çok şey biliyorum -ve Nakamura’nın adamlarının onları değiştirmek için neler yaptığını da. Bu gece ya da yarın sabah peşime düşeceklerdir.”</p>

  <p>“Pekâlâ, sevgilim,” diye Nicole yanıtladı. “Anlıyorum. Fakat birisinin aileyle birlikte kalması ve umutsuzca bile olsa, Nakamura’yla savaşması gerek. Onun zulmüne boyun eğmemeliyiz.”</p>

  <p>Ellie’nin kötü biten düğün töreni üzerinden üç saat geçmişti. Koloniyi bir panik dalgası sarıyordu. Az önce televizyon, beş ya da altı biotun aynı anda çıldırdığını ve Yeni Cennet’in önde gelen on bir vatandaşının öldürüldüğünü bildirmişti. Bir şans eseri olarak, Vegas’ta bir konser veren Kawabata biotu, Vali adayı Ian Macmillan ve ünlü sanayici Toshio Nakamura’ya yaptığı saldırıda başarılı olamamıştı…</p>

  <p>Richard, seyrederken, “Zırva,” dedi. “Bu da planlarının bir parçası.”</p>

  <p>Bütün bu olayların Nakamura’nın sarayından planlanıp yönetildiğine emindi. Ayrıca, Richard’ın, Nicole ve kendisinin de amaçlanan hedefler arasında olduklarından kuşkusu yoktu. Bugünün olaylarının, Nakamura’nın kontrolünde ve onun kukla valisi olarak Ian Macmillan’ın yöneteceği, bambaşka bir Yeni Cennet’in doğmasına yol açacağına inanıyordu.</p>

  <p>“Hiç olmazsa Patrick ve Benjy’ye veda etmeyecek misin?” diye Nicole sordu.</p>

  <p>“Etmemeyi yeğlerim,” dedi Richard. “Onları sevmediğim için değil, fakat fikrimi değiştirmekten korktuğum için.”</p>

  <p>“Acil çıkışı mı kullanacaksın?”</p>

  <p>Richard başını salladı. “Normal yoldan çıkmama hiçbir zaman izin vermezler.”</p>

  <p>Richard dalış takımlarını kontrol ederken, Nicole çalışma odasına geldi. “Son haberlere göre, bütün kolonide halk robotlarını parçalıyormuş. Röportaj yapılan kolonicilerden biri, tim bu toplu cinayetlerin, yabancı yaratıkların komplolarının bir parçası olduğunu söyledi.”</p>

  <p>“Harika,” dedi Richard hırsla, “propaganda işlemeye başladı bile.”</p>

  <p>Rahatça taşıyabileceğini düşündüğü kadar çok yiyecek ve su aldı. Hazır olduğu zaman, Nicole’ü bir dakikadan fazla süreyle bağrına bastı. Oradan ayrılırken her ikisinin de gözleri yaşlıydı.</p>

  <p>Nicole usulca, “Nereye gittiğini biliyor musun?” diye sordu.</p>

  <p>Richard, arka kapının önünde durdu. “Aşağı yukarı,” dedi, “fakat senin bu işe karıştırılmaman için, elbette sana söylemeyeceğim…”</p>

  <p>“Anlıyorum,” dedi Nicole. İkisi de evin önünde bir şeyler duydular ve Richard hızla arka bahçeye daldı.</p>

  <p>Shakespeare Gölü’ne giden tren çalışmıyordu. Bir önceki treni yöneten Garcia biotu, bir grup kızgın kolonici tarafından parçalandığı için, bütün sistem kapatılmıştı. Richard Shakespeare Gölü’nün doğu sahiline doğru yürümeye başladı.</p>

  <p>Ağır malzeme ve sırt çantasını taşıyarak zorlukla yürürken, içinde izlendiğine dair bir his vardı. İki kez gözünün ucuyla birisini gördüğünü sandı, fakat ne zaman durup çevresini incelese, kimseyi göremiyordu. Sonunda göle ulaştı. Gece yarısını geçmişti. Koloninin ışıklarına son bir kez baktıktan sonra, dalış kıyafetlerini giymeye başladı. Soyunurken çalıların arasından bir Garcia’nın çıktığını görünce, Richard’ın kanı dondu.</p>

  <p>Öldürülmeyi bekledi. Birkaç uzun saniye sonra Garcia konuştu. “Siz Richard Wakefield misiniz?” diye sordu.</p>

  <p>Richard ne kımıldadı, ne de bir şey söyledi. Sonunda biot, “Eğer oysanız,” dedi, “size karınızdan bir haber getirdim. Sizi sevdiğini söyledi ve ‘Tanrı yardımcısı olsun’ dedi.”</p>

  <p>Richard, uzun ve derin bir nefes aldı. “Benim de kendisini sevdiğimi söyle,” dedi.</p>
</body>
</html>