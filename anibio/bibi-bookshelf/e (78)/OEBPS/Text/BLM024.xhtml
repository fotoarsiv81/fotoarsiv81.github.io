<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/mandos.css" type="text/css" rel="stylesheet"/>
</head>

<body>
  <h2>2</h2>

  <p>Nai Buatong şafaktan önce, karanlıkta kalktı. Kolsuz pamuklu elbisesini giydi, oturma odasının yanındaki aile <i>haung pra</i>’sında, kişisel Buda’sına saygılarını sunmak için kısa bir duraklamadan sonra, ailenin diğer üyelerini rahatsız etmeden sokak kapısını açtı. Yaz havası yumuşaktı. Hafif meltemde Tai baharatıyla karışık çiçek kokularını alabiliyordu -komşulardan biri kahvaltı hazırlamaya başlamıştı bile.</p>

  <p>Sandaletleri yumuşak toprak yolda ses çıkarmıyordu. Başını sağdan sola çevirip, yakında birer anı olacak tanıdık gölgeleri gözleriyle adeta emerek yavaşça ilerledi. <i>Son günüm</i>, diye düşündü. <i>Sonunda geldi.</i></p>

  <p>Birkaç dakika sonra, sağa dönerek, Lamphun iş bölgesine giden taş döşeli yola saptı. Yanından bir bisikletli geçti, ama sabah ortalık genellikle tenhaydı. Dükkânların hiçbiri henüz açılmamıştı.</p>

  <p>Bir tapınağa yaklaşırken Nai, yolun karşı tarafında yürüyen iki Budist rahibin yanından geçti. Rahiplerin her biri geleneksel safran rengi elbiselerini giymiş ve ellerinde uzun madeni birer kap taşıyordu. Bütün Tayland’da her sabah yaptıkları gibi, sabah kahvaltılarını arıyorlar ve Lamphun şehri halkının cömertliğine güveniyorlardı. Nai’nin tam önündeki bir dükkânın karşısında bir kadın belirdi ve rahibin kabının içine biraz yiyecek koydu. Hiçbir şey konuşulmadı ve aldığı bağış, rahibin yüz ifadesinde bir değişiklik doğurmadı.</p>

  <p><i>Hiçbir şeyleri yok,</i> diye Nai kendi kendine düşündü, <i>hatta sırtlarındaki cüppeleri bile. Gene de mutlular.</i> Temel öğretiyi ezberden söyledi, “Acının nedeni hırstır” ve yeni kocasının Japonya’da, Kyoto şehri kenarındaki Higashiyama bölgesindeki ailesinin inanılmaz zenginliğini düşündü. <i>Kenji annesinin huzurdan başka her şeye sahip olduğunu söylüyor. Huzur onu yok sayıyor, çünkü kadın onu satın alamıyor.</i></p>

  <p>Bir an için Watanabelerin büyük eviyle ilgili son anıları yürümekte olduğu basit Tai sokağının görüntülerini bir kenara iterek zihnini doldurdu. Nai, Kyoto makinesinin zenginliği karsısında şaşkınlık geçirmişti. Fakat orası onun için dostça bir yer olmamıştı Kenji’nin ailesinin onu, kendi onayları olmadan oğullarıyla evlenen, haddini bilmez, aşağı tabakadan bir yabancı olarak gördükleri hemen belli olmuştu. Kötü davranmamışlardı, sadece soğuktular. Duygusuzca ve kesin bir mantıkla sordukları sorularla, ailesi ve eğitim geçmişiyle ilgili olarak onu parçalara ayırmışlardı. Daha sonra, Kenji ailesinin Mars’ta onlarla birlikte olmayacağını söyleyerek onu rahatlatmıştı.</p>

  <p>Lamphun’daki sokakta durdu ve Kraliçe Chamatevi tapınağına baktı. Orası, Nai’nin şehirdeki en sevdiği yerdi… Belki de Tayland’da en sevdiği yerdi. Tapınağın bazı bölümleri bin beş yüz yıllıktı ve onun sessiz taş bekçileri şimdikinden öylesine değişik bir tarih görmüşlerdi ki, bunlar başka bir gezegende de olmuş olabilirdi.</p>

  <p>Nai sokağı geçti ve tapınak duvarlarının tam içindeki avluda durdu. Olağandışı bir sabahtı. Yaşlı Tai tapınağının en yüksek <i>chedi</i>sinin tam üstünde, karanlık gökyüzünde güçlü bir ışık parlıyordu. Nai bu ışığın Mars, yani bir sonraki hedefi olduğunu anladı. Sıralama mükemmeldi. Yaşamının yirmi altı yılı boyunca (Chiang Mai Üniversitesi’nde geçirdiği dört yıl hariç) bu Lamphun şehri onun evi olmuştu. Altı hafta içinde, onu kızıl gezegendeki bir kolonide, gelecek beş yılını geçireceği yaşam bölümlerine taşıyacak, dev bir uzay aracının güvertesinde olacaktı.</p>

  <p>Nai avlunun bir köşesine yoga tarzında oturdu ve sabit bir şekilde gökyüzündeki o ışığa bakmaya başladı. <i>Ne kadar uygun,</i> diye düşündü. <i>Mars da bu sabah bana bakıyor.</i> Sabah meditasyonunun başlangıcı olarak derin soluklar alıp vermeye başladı. Fakat, genellikle kendisini önündeki güne “odaklayan” huzur ve sükûnete hazırlanırken, Nai içinde birçok güçlü ve çözümlenmemiş duygular olduğunu fark etti.</p>

  <p>Meditasyonunu geçici olarak ertelemeye karar veren Nai, <i>Önce düşünmeliyim</i>, dedi, <i>evimdeki son günümde, hayatımı tümüyle değiştiren olaylarla barışmalıyım.</i></p>

  <div>
    <br/>
  </div>

  <p>Fransızca ve İngilizce ders küplerini yanındaki taşıma çantasına özenle yerleştirmiş olan Nai Butong, on bir ay önce tam aynı noktada oturuyordu. Nai, yaklaşan okul dönemi için elindeki malzemeyi düzenlemeyi planlamıştı ve daha ilginç ve enerjik bir lise dil öğretmeni olmaya kararlıydı.</p>

  <p>Geçen yılın o kader gününde, derslerinin ana hatlarını belirlemeye başlamadan önce, Nai, günlük Chiang Mai gazetesini okumuştu. Okuyucusuna küpü yerleştirdikten sonra, ara sıra başlıkları okuyarak, sayfaları hızla geçmişti. Son sayfada İngilizce yazılmış bir ilan gözüne çarpmıştı.</p>

  <p class="p2">DOKTOR, HASTABAKICI, ÖĞRETMEN, ÇİFTÇİ</p>

  <p>Maceracı, birkaç dil bilen, sağlıklı biri misiniz?</p>

  <p class="p3">Uluslararası Uzay Ajansı (ISA), Mars’ı yeniden kolonileştirmek için büyük bir keşif yolculuğu başlatıyor. Yukarıda belirtilen önemli özellikleri olan önemli bireyler kolonide beş yıllık bir görev için aranıyor. Kişisel mülakatlar Chang Mai’de 23 Ağustos 2244 Pazartesi günü yapılacaktır. Ücret ve diğer imkânlar olağanüstüdür. Başvurular Tai Teleposta # 462-62-4930. </p>

  <div>
    <br/>
  </div>

  <p>ISA’ya ilk başvurusunu verdiğinde, Nai, şansının çok fazla olduğunu pek düşünmemişti. Ön elemeyi geçemeyeceğinden ve bu nedenle de, kişisel mülakata bile yeterli görülmeyeceğinden hemen hemen emindi. Bu yüzden, altı hafta sonra, elektronik posta kutusunda, geçici olarak mülakat için seçildiğini bildiren bir not bulduğu zaman çok şaşırmıştı. Ayrıca not, yönetmeliğe göre, mülakattan önce her türlü kişisel sorusunu postayla sorabileceğini Nai’ye bildiriyordu. ISA, eğer kendisine Mars kolonisinde görev teklif edilirse, bunu kabul edecek adaylarla mülakat yapmak istediğini önemle belirtmişti.</p>

  <p>Nai teleposta ile bir tek soru sordu. Kendisi Mars’ta yaşarken, kazancının önemli bir bölümü, Dünya’daki bir bankaya yatırılabilir miydi? Ayrıca bunun, görevi kabul etmesinin temel ön şartı olduğunu da ekledi.</p>

  <p>On gün sonra başka bir elektronik posta notu geldi. Kısa ve özlüydü. Evet, diyordu not, kazancının bir bölümü, düzenli olarak Dünya’daki bir bankaya gönderilebilirdi. Ancak, diye devam ediyordu, Nai paranın nasıl bölüneceğinden kesinlikle emin olmalıydı -Dünya’dan ayrıldıktan sonra, bir kolonici, ayırdığı para miktarında bir değişiklik yapamazdı.</p>

  <p>Lamphun’da geçim masrafları çok düşük olduğundan, ISA’nın Mars kolonisindeki bir dil hocalığına önerdiği ücret, Nai’nin ailesinin ihtiyaçları için gerekli olanın yaklaşık iki katıydı. Genç kadın sorumlulukları altında eziliyordu. Yatalak olan babası, annesi ve iki küçük kız kardeşiyle, beş kişilik ailede para kazanan tek insan oydu.</p>

  <p>Çocukluğu zor geçmişti, fakat ailesi fakirlik sınırının biraz üstünde kalmayı başarmıştı. Ancak, Nai’nin üniversitedeki son yılında, talihsizlik onları çarpmıştı. Önce babası felç olmuş, sonra, hiç iş kafası olmayan annesi, ailenin ve dostlarının öğütlerini dinlemeyerek, ailenin küçük el sanatları dükkanını kendi başına işletmeye çalışmıştı. Bir yıl içinde aile her şeyini kaybetmiş ve Nai, ailesine yiyecek ve giyecek sağlamak için sadece kendi kişisel birikimlerini kullanmak zorunda kalmamış, aynı zamanda Bangkok’taki büyük yayınevleri için edebi tercüme işleri yapma hayalini de bırakmak zorunda kalmıştı.</p>

  <p>Nai, hafta içinde okulda öğretmenlik, hafta sonlarında da turist rehberliği yapıyordu. ISA mülakatından önceki cumartesi günü, Nai, evinden otuz kilometre uzaktaki Chiang Mai’de bir turu yönetiyordu. Grubundaki birkaç Japon’un içinde, yakışıklı, yapılı, hemen hemen aksansız İngilizce konuşan ve otuz yaşlarının başlarında genç bir adam vardı. Adı Kenji Watanabe’ydi. Nai’nin anlattığı her şeye yakın ilgi gösteriyor, her zaman akıllıca sorular soruyor ve son derece kibar davranıyordu.</p>

  <p>Chiang Mai bölgesindeki kutsal Budist yerler turunun sonuna doğru, grup, zirvesindeki ünlü Budist tapınağını ziyaret etmek için, Doi Suthep dağına çıkan teleferiğe bindi. Turistlerin çoğu, hareketli geçen günün sonunda bitkin düşmüştü, ama Kenji Watanabe yorgun değildi. Adam önce, tepeye kabloyla çekilen vagona binmek yerine, yılan gibi dönerek yükselen uzun merdivenleri tıpkı bir Budist hacı gibi çıkmak için ısrar etti. Sonra Nai, mabedin kuruluşuyla ilgili fevkalade öyküyü anlatırken, soru üstüne soru sordu. Son olarak, aşağı indikten sonra, Nai, dağın eteğindeki sevimli restoranda kendi başına oturmuş çay içerken, Kenji, hatıra eşyaları satan dükkânlarda diğer turistlerden ayrılıp, onun masasına yaklaştı.</p>

  <p>Mükemmel bir Tai diliyle Mrs. Buatong’u şaşırtarak, “<i>Kau tode krap</i>” dedi. “Oturabilir miyim? Birkaç sorum daha var.”</p>

  <p>Hâlâ şaşkın olan Nai, “<i>Khun pode pasa tai dai maika</i>?” diye sordu.</p>

  <p>Kenji “<i>Pohm kao jai pasa tai dai nitnoy,”</i> diye yanıtlayarak Tai dilini biraz anlayabildiğini belirtti ve “Ya sen? <i>Anata wa nihon go hanashimasu ka?”</i></p>

  <p>Nai başını salladı. “<i>Nihon go hanashimasen</i>.” Gülümsedi, “sadece İngilizce, Fransızca ve Tai dili. Bazen biraz basit Japonca’yı anlıyorum, ama eğer çok yavaş konuşulursa.”</p>

  <p>Kenji Nai’nin karşısına oturduktan sonra, “Doi Sutıep’in üstündeki mabedin yapılışını anlatan duvar resimlerine hayran oldum,” dedi. “Çok güzel bir efsane -tarih ve gizemciliğin bir karışımı- fakat bir tarihçi olarak, iki şeyi merak ediyorum. Önce, şu Sri Lankah saygıdeğer rahip, Lanna Krallığı dışındaki bazı dinsel kaynaklardan, yakındaki terk edilmiş pagodada bir Buda kalıntısı olduğunu bilmiyor muydu? Aksi takdirde ününü riske atacağı bana pek olasılık dışı görünüyor. Ayrıca, o beyaz filin kutsal emaneti şans eseri Doi Suthep’in tepesine kadar taşıyıp tam tepeye vardığı zaman birden ölüvermesi bana çok kusursuz, çok fazla sanat taklidi gibi geldi. Bu öyküyü destekleyen, Budist olmayan bir on- beşinci yüzyıl tarihsel kaynağı var mı?”</p>

  <p>Nai yanıtlamadan önce sabırsız Mr. Watanabe’yi birkaç saniye izledi. “Bayım,” dedi, hafif bir gülümsemeyle, “bu bölgedeki Budist tapınaklarına iki yıldır yaptığım turlarda hiç kimse bana bu sorulardan birini bile sormadı. Elbette ben, bunların yanıtlarını bilmiyorum, fakat eğer ilgilenirseniz, size Budizm tarihinin Lanna Krallığını çok iyi bilen Chiang Mai Üniversitesi’nden bir profesörün adını verebilirim. Kral Mengrai ile başlayan bütün o dönem üzerine bir uzmandır..”</p>

  <p>Konuşmaları, teleferiğin yolcuları şehre geri götürmek için hazır olduğunu bildiren anonsuyla kesildi. Nai oturduğu yerden kalktı ve özür diledi. Kenji grubun diğer üyelerine katıldı. Nai onu uzaktan izlerken, Kenji’nin gözlerinin yoğunluğunu aklından çıkartamıyordu. <i>İnanılmaz gözlerdi</i>, diye düşündü, <i>Hiç bu kadar berrak ve merak dolu gözler görmemiştim.</i></p>

  <p>İzleyen pazartesi günü ISA mülakatı için, Chiang Mai’deki Dusit Thani Oteli’ne gittiği zaman o gözleri yeniden gördü. Kenji’yi, gömleğinde resmi ISA armasıyla masanın arkasında otururken görünce çok şaşırmıştı. Nai önceleri bocaladı. “Cumartesiden önce sizin evraklarınıza bakmadım,” dedi Kenji özür dileyerek. “Sizi temin ederim. Eğer sizin adaylardan biri olduğunuzu bilseydim, başka bir tura katılırdım.”</p>

  <p>Daha sonra mülakat sakin geçti. Kenji özellikle, Nai’nin hem olağanüstü öğrenim geçmişleri, hem de Lamphun ve Chiang Mai yetimhanelerindeki gönüllü çalışmaları nedeniyle aşırı övgüler yağdırıyordu. Nai, uzayda yolculuk yapmak için her zaman dayanılmaz bir arzu duymadığını kabul ederken dürüst davrandı, fakat genelde ‘maceracı bir doğası’ olduğundan ve bu ISA görevinin onun aile yükümlülüklerini de karşılamasını sağlayacağından, Mars’taki görev için başvurmuştu.</p>

  <p>Mülakatın sonuna doğru, konuşmada bir duraklama olmuştu. Nai hoş bir tavırla iskemlesinden kalkarken, “Hepsi bu kadar mı?” dedi.</p>

  <p>Kenji Wakanabe birdenbire, “Belki bir şey daha,” dedi huzursuzca. “Yani, eğer iyi düş yorumlayabiliyorsanız.”</p>

  <p>Nai gülümseyerek yerine oturdu ve “Devam edin,” dedi.</p>

  <p>Kenji derin bir nefes aldı. “Cumartesi gecesi rüyamda Doi Suthep’in eteklerindeki bir ormanda olduğumu gördüm -nerede olduğumu biliyordum, çünkü rüya ekranımın tepesinde altın <i>chedi</i>yi görebiliyordum. Ağaçlar arasında hızla ilerleyerek yolumu bulmaya çalışıyordum ki, başımın yanındaki dalda oturan çok büyük bir piton gördüm.</p>

  <p>“Nereye gidiyorsun?’ diye piton sordu bana.</p>

  <p>“Kız arkadaşımı arıyorum,’ diye yanıtladım.</p>

  <p>“O, dağın tepesinde,’ dedi piton.</p>

  <p>“Ormandan kurtularak gün ışığına çıktım ve Doi Suthep’in doruğuna baktım. Çocukluk aşkım Keiko Murosawa orada durmuş bana el sallıyordu. Geriye dönerek pitona baktım.</p>

  <p>“Bir daha bak,” dedi.</p>

  <p>“Tekrar dönüp dağa ikinci kez baktığımda kadının yüzü değişmişti. O artık Keiko değildi -Bana Doi Suthep’in tepesinden el sallayan sendin.”</p>

  <p>Kenji birkaç saniye suskun kaldı. “Hiçbir zaman böyle olağandışı ve canlı bir rüya görmedim. Düşündüm ki belki…”</p>

  <p>Kenji öyküsünü anlatırken Nai kollarındaki tüylerin diken diken olduğunu hissetti. Öykünün sonunu -yani kendisi, Nai Butong’un dağın tepesinden elini sallayan kadın olacağını- Kenji daha bitirmeden biliyordu. Nai iskemlesinde öne doğru eğilerek, “Mr. Watanabe,” dedi alçak bir sesle, “umarım söyleyeceklerim sizi hiçbir şekilde kızdırmaz…”</p>

  <p>Nai birkaç saniye sessiz kaldı, sonunda gözlerini onunkilerden kaçırarak, “Ünlü bir Tai atasözümüz vardır,” dedi. “Rüyanızda bir yılan sizinle konuşursa evleneceğiniz erkek veya kadını bulmuşsunuz demektir.”</p>

  <div>
    <br/>
  </div>

  <p class="yildiz">* * *</p>

  <div>
    <br/>
  </div>

  <p><i>Altı hafta sonra notu aldım,</i> diye Nai hatırladı. Hâlâ Lamphun’daki Kraliçe Chamatevi tapınağının yanındaki avluda oturuyordu. <i>ISA malzemelerinin bulunduğu paket de üç gün sonra geldi. Kenji’nin çiçekleriyle birlikte.</i></p>

  <p>Kenji’nin kendisi, bir sonraki hafta sonu Lamphun’a geldi, “Daha önce aramadığım için özür dilerim,” dedi. “Senin de Mars’a gideceğin kesinleşmeden ilişkiyi devam ettirmek, anlamsız olurdu.”</p>

  <p>Pazar öğleden sonra evlenme teklif etmiş ve Nai hemen kabul etmişti. Üç ay sonra Kyoto’da evlenmişlerdi. Watanabe’ler büyük bir cömertlik göstererek, Nai’nin iki kız kardeşiyle Tai’den üç arkadaşının düğün için Japonya’ya yolculuk masraflarını ödemişlerdi. Ne yazık ki annesi gelememişti, çünkü Nai’nin babasına bakacak kimse yoktu.</p>

  <p>Yaşamındaki yakın değişiklikleri dikkatle gözden geçirdikten sonra, Nai artık meditasyonuna başlamaya hazırdı. Otuz dakika sonra Nai sakin, mutlu ve önündeki bilinmeyen yaşam için beklentilerle doluydu. Güneş artık yükselmişti ve şimdi mabette başka insanlar da vardı. Yuvası olan kasabadaki son anlarının tadına varmak istercesine, yavaşça çevrede dolaştı. Ana <i>viham</i>ın içinde, adak adayıp sunakta tütsü yaktıktan sonra, Nai, daha önce defalarca gördüğü duvar resimlerinin her birini inceledi. Resimler, onun çocukluğundan beri tek kadın kahramanı olan Kraliçe Chamatevi’nin yaşam öyküsünü anlatıyordu. Yedinci yüzyılda Lamphun bölgesinde yaşayan, değişik kültüre sahip birçok kabile, sık sık birbirleriyle savaşıyorlardı. Ortak olan tek noktaları, “büyük filler tarafından taşınarak” güneyden genç bir kraliçenin gelerek, tüm bu farklı kabileleri, Haripunchai Krallığı adı altında birleştirip yeni bir devir açacağıyla ilgili bir efsane, bir mini.</p>

  <p>Yaşlı bir falcı, kuzeyden gelen bazı görevlilere onu Haripunchai’nin gelecek kraliçesi olarak tanıttığı zaman Chamatevi daha yirmi üç yaşındaydı ve daha sonra Angkor Wat’ı inşa edecek olan Kmer halkı Monların genç ve çok güzel prensesiydi. Ayrıca, Chamatevi, son derece zeki ve döneminin az rastlanan kadınlarından biriydi ve sarayda herkes tarafından çok takdir ediliyordu.</p>

  <p>Chamatevi, rahat ve bolluk içindeki yaşamını terk edip, kuzeye doğru dağlar, ormanlar ve bataklıklar boyunca altı ay süren, yedi yüz kilometrelik yolculuğa çıkacağını açıkladığı zaman, Monlar şaşkına dönmüşlerdi. Chamatevi ve yanındakiler, “büyük filler tarafından taşınarak,” Lamphun’un bulunduğu yemyeşil vadiye geldikleri zaman, gelecekteki halkı, hemen aralarındaki çekişmeleri bırakarak, bu fevkalade güzel prensesi tahtına yerleştirdiler. Krallığını, belirsizlikten, sosyal kalkınma ve sanatsal gelişme düzeyine taşıyarak, elli yıl süreyle, bilgelik ve adaletle ülkesini yönetti.</p>

  <p>Yetmiş yaşına geldiği zaman, Chamatevi tahtını resmen terk ederek krallığını yarı yarıya ikiz oğulları arasında ikiye böldü. Kraliçe daha sonra, kalan yaşamını Tanrı’ya adayacağını açıkladı. Bir Budist manastırına girdi ve sahip olduğu her şeyden vazgeçti. 99 yaşında ölünceye kadar manastırda basit ve dindar bir yaşam sürdü. Ondan sonra da Haripunchai’nin altın çağı sona erdi.</p>

  <p>Tapınağın içindeki son duvar resminde, fevkalade bir at arabasıyla nirvanaya taşınan sofu ve pörsümüş bir kadın vardı. Daha genç bir Kraliçe Chamatevi, muhteşem gökyüzünde arabanın üstünde oturan Buda’nın yanında ışıl ışıl duruyordu. Nai Butong Watanabe, Mars kolonisi adayı, Lamphun, Tayland’daki tapınakta dizlerinin üstüne çöktü ve uzak geçmişten kahramanının ruhuna sessizce dua etti.</p>

  <p><i>Sevgili Chamatevi,</i> dedi Nai, <i>yirmi altı yıldır beni koruyorsun. Tıpkı senin, Haripunchai’yi bulmak için kuzeye gelişin gibi, şimdi bilinmeyen bir yere gitmek üzereyim. Bu yeni ve fevkalade dünyaya giderken, bilgeliğin ve sezginle bana yol göster.</i></p>
</body>
</html>