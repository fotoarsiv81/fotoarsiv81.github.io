<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/mandos.css" type="text/css" rel="stylesheet"/>
</head>

<body>
  <h2>6</h2>

  <p>Yeni Cennet’in 1/2000 ölçeğindeki holografik modelinin projeksiyonu, büyük konferans salonunun ortasında duruyordu. Rama’nın içindeki gerçek Dünya yaşam bölgesi. Uzun kuzey merdivenlerinin dibinin tam karşısından başlayarak Ana Düzlük’te yüz altmış kilometrekarelik bir alanı kaplayacaktı. Kapalı hacmi ise, silindir boyunca yirmi kilometre uzunluğunda, silindirin dönme eksenine paralel olarak sekiz kilometre genişliğinde ve koloni tabanından silindirin yüksek tavanına doğru sekiz kilometre yüksekliğinde olacaktı.</p>

  <p>Ancak, Yeni Cennet’in, Kartal, Richard ve Nicole’ün tasarımları için kullandıkları, yaşama modülündeki modeli, daha kullanışlı ölçülerdeydi. Kolaylıkla bir tek büyük odaya sığınıştı ve holografik projeksiyonlar da tasarımcıların, onun içinde ve değişik yapıların arasında rahatça dolaşabilmelerini sağlıyordu. Değişiklikler Kartal’ın ses komutlarıyla çalışan bilgisayardaki yardımcı tasarım altyazımları tarafından yapılıyordu.</p>

  <p>Kartal’la yaptıkları üçüncü maraton tasarım görüşmesine başlarken, Nicole, elindeki fenerin “siyah ışığıyla”, koloninin ortasında yoğunlaşmış binaları daire içine alarak “Gene fikrimizi değiştirdik,” dedi. “Şimdi, her şeyin aynı yerde toplanmasının, insanların birbirinin üstünde olmasının kötü bir fikir olduğunu düşünüyoruz. Richard ve ben, yaşama alanlarıyla küçük alışveriş dükkanlarının dört ayrı köy halinde, dikdörtgenin köşelerinde olmasının daha mantıklı olduğunu düşünüyoruz. Sadece kolonideki herkes tarafından kullanılan binalar ortadaki sitede olmalı.”</p>

  <p>“Elbette bu yeni görüşümüz, dün beraber konuştuğumuz taşıma sisteminin tümünü ve ayrıca parkların, Sherwood Ormanı’nın, Shakespeare Gölü’nün ve Olympos Dağı’nın belirlenmiş koordinatlarını da değiştirecek,” diye Richard ekledi. “Fakat bütün bu ana unsurlar, Yeni Cennet için yeni tasarımımızda uyumla yerleştirilmiştir -işte, bu taslağa bir bakarsan, her şeyi nereye kaydırdığımızı görebilirsin.”</p>

  <p>İnsan yardımcılarına bakarken Kartal’ın suratı ekşimiş gibi görünüyordu. Bir saniye sonra Richard’ın elektronik not defterindeki haritaya baktı. “Umarım bu son büyük değişiklik olur,” diye yorum yaptı. “Her buluşmamızda, her şeyi yeniden tasarımlamaya başlarsak, fazla ilerleme kaydedemeyiz.”</p>

  <p>“Üzgünüz,” dedi Nicole, “fakat görevimizin büyüklüğünü kavramamız biraz zaman aldı. Artık, iki bin kişilik insan topluluğuna uzun bir dönem için yaşam koşulları tasarımlamakta olduğumuzu biliyoruz -eğer bunu düzgün yapabilmek için çeşitli tekrarlamalar gerekiyorsa, zamanı da harcamalıyız.”</p>

  <p>“Ana sitedeki büyük yapıların sayısını da yeniden artırdığınızı görüyorum,” dedi Kartal. “Kütüphane ve toplantı salonunun arkasındaki şu binanın amacı nedir?”</p>

  <p>“Orası spor ve eğlence binası,” diye Nicole yanıtladı. “İçinde koşu pisti, beysbol sahası, futbol sahası, tenis kartları, jimnastik salonu ve yüzme havuzu olacak -Ayrıca her alanda bütün vatandaşlar için yeterince oturacak yer. Özellikle birçok işin biotlar tarafından yapılacağı düşünülürse, Richard ve ben sporun Yeni Cennet için çok önemli olacağını düşünüyoruz.”</p>

  <p>“Hastaneyle okulun ölçülerini de genişletmişsiniz.”</p>

  <p>“Alanı ilk paylaştırmamızda çok tutucuyduk,” diye Richard sözünü kesti. “Şu anda bile tam olarak tespit edemediğimiz bazı etkinlikler için, tabanda yeterli boş alan bırakmış değiliz”</p>

  <p>İlk iki tasarım toplantısının her biri onar saat sürmüştü. Richard ve Nicole’ün ikisi de, Kartal’ın başlangıçtan itibaren onların düşünceleriyle ne kadar çabuk bütünleşip, özel tasarım önerisine dönüştürmesine hayran olmuşlardı. Üçüncü toplantıda, onun çözümlemelerindeki hız ve doğruluğa artık şaşırmıyorlardı. Fakat biot yaratık, bazı kültürel ayrıntılara gösterdiği özel ilgiyle onları her zaman şaşırtıyordu. Örneğin, yeni koloniye insanların verdiği isimle ilgili olarak onları uzun uzun sorguladı. Nicole’ün ona yaşam bölgesinin özel bir ismi olmasının şart olduğunu açıklamasından sonra, Kartal “Yeni Cennet” adının anlam ve önemini sordu.</p>

  <p>‘‘Tüm aile bir gece boyunca yaşam bölgesinin adı üstünde tartıştık,” diye Richard açıkladı, “ve, çoğu türümüzün tarih ve edebiyatıyla ilgili oldukça iyi öneriler vardı. Önde giden aday Ütopya’ydı. Arcadia, Elysium, Cennet, Concordia ve Beauvois ciddi olarak düşünüldüler. Fakat sonunda Yeni Cennet’in en iyi seçenek olduğuna karar verdik.”</p>

  <p>“Yani,” diye Nicole ekledi, “mitolojik cennet bir başlangıç ve modern batı kültürümüz dediğimiz şeyi yaratan kadir Tanrı’nın, özellikle insanlar için tasarımlamış olduğu varsayılan bereketli, yemyeşil bir yerdi. Bu ilk Cennet yaşam biçimleri yönünden zengin, fakat teknolojiden yoksundu.</p>

  <p>“Yeni Cennet de bir başlangıç. Fakat hemen hemen, o eski bahçenin her yönden tam ters yönde. Yeni Cennet, hiç olmazsa başlangıçta birkaç insan dışında, içinde yaşam biçimi bulunmayan teknolojik bir mucize.”</p>

  <p>Koloninin genel düzeni tamamlandıktan sonra bile, karar verilmesi gereken, yüzlerce ayrıntı vardı. Katie ve Patrick’e dört köylün yanındaki parkları düzenleme görevi verilmişti. İkisi de hiçbir zaman gerçek bir yaprak parçası, gerçek bir çiçek, ya da uzun bir ağaç görmemiş olmamalarına karşın, bir sürü film seyretmişler ve birçok fotoğraf görmüşlerdi. İki buçuk hektarlık açık alana, her köy için dört ayrı ve zevkli ortak bahçe ve sakin yürüyüş yolları tasarımlayarak işlerini bitirdiler.</p>

  <p>“Fakat çimeni her köy için nereden bulacağız?” diye Nicole Kartal’a sordu.</p>

  <p>“Dünya’dan gelen insanlar tarafından getirilecekler,” diye Kartal yanıtladı.</p>

  <p>“Fakat, ne getireceklerini nereden bilecekler?”</p>

  <p>“Onlara biz söyleyeceğiz?”</p>

  <p>Küçük bir kızken annesinin anlattığı uyku zamanı masallarında önemli bir rol oynayan ana unsurun, Yeni Cennet’in tasarımında atlanmış olduğunu onlara hatırlatan Katie oldu. “Hiç hayvanat bahçesi görmedim,” dedi. “Yeni Cennet’te bir hayvanat bahçemiz olabilir mi?”</p>

  <p>Kartal, bir sonraki tasarım toplantısında, Sherwood Ormanı’nın yanına küçük bir hayvanat bahçesi yerleştirmek için ana planı değiştirdi.</p>

  <div>
    <br/>
  </div>

  <p>Richard, Yeni Cennet’in teknolojik ayrıntılarının çoğunda Kartal’la birlikte çalıştı. Nicole’ün uzmanlık alanıysa, yaşanacak ortamdı. Kartal, aslında kolonideki bütün evler için tek bir tip ev modeli ve standart mobilya takımı öneriyordu. Nicole kahkahayla güldü. “Bir tür olarak bizler hakkında fazla şey öğrenmemişsiniz,” dedi. “İnsan ırkı değişiklik ister. Yoksa sıkılırız. Eğer evlerin hepsini aynı yaparsak, insanlar hemen onları değiştirmeye başlar.”</p>

  <p>Nicole’ün kısıtlı bir zamanı olduğundan (Kartal’ın bilgi talepleri Richard ve Nicole’ün günde on, on iki saat çalışmalarına neden oluyordu -neyse ki Michael ve Simone çocuklara bakmaktan mutluydular), Nicole on temel ev planı ve dört tip modüler mobilya düzeni üzerinde karar kıldı. Böylece toplam otuz iki değişik tip ortaya çıkmıştı. Dört köyün her birindeki evlerin dış görünüşlerini değiştirerek (sanat tarihçisi Michael O’Toole’dan bazı yararlı veriler aldıktan sonra, ayrıntılar üzerinde Nicole, tekdüze ve ruhsuz olmayan, günlük yaşam için bir tasarım gerçekleştirme amacına ulaşmıştı.</p>

  <p>Richard ve Kartal, Yeni Cennet’in hem iç, hem de dış taşıma ve iletişim sistemleri üzerinde, birkaç saat içinde fikir birliğine varmışlardı. Ancak, kapsamlı çevre kontrol ve biot tasarımları üstünde daha çok zorlanmışlardı. Kartal’ın ana planı, Yeni Cennet’i destekleyen altyapının temelini, her gün on iki saat gündüz, on iki saat gece temeline dayandırmaktı. Güneş ışığı, bulutlar ve yağmur düzenli olacak ve önceden bilinebilecekti. Yer ve zamana bağlı olarak ısıda hemen hemen hiç değişiklik olmayacaktı.</p>

  <p>Richard, gün uzunluklarında mevsimsel değişiklikler ve hava değişikliklerinde daha çeşitlilik istediği zaman, Kartal yaşam bölgesinin muazzam miktarda olan havasında bu “önemli değişikliklerin” yapılmasının, altyapı tasarımında temel olarak ayrılmış olandan daha fazla “kritik bilgisayar kaynağı” gerektireceğini belirtti. Kanal ayrıca ana kontrol değişkenlerinin yeniden yapılıp, denenmesinin gerekeceğini ve bunun sonucu olarak da ayrılış tarihlerinin gecikeceğini vurguladı. Nicole hava ve mevsimler konusunda Richard’ı destekleyerek, Kartal’a insanların gerçek davranışlarının (“Ki siz ve Düğüm’ü yöneten zekâ aslında bunu gözlemek istiyorsunuz”) tümüyle bu iki nedene dayandığını söyledi.</p>

  <p>Sonunda bir anlaşmaya varıldı. Gece ve gündüzün uzunluğu, Dünya üstünde otuz derece enlem üstünde bulunan bir yerinkiyle aynı olacaktı. Yeni Cennet’teki hava belirlenmiş koşullar altında doğal olarak gelişecek, ancak şartlar “tasarım kutusu”nun sınırlarına ulaştığı zaman ana kontrol devreye girecekti. Ancak, Kartal iki madde üzerinde çok katıydı. Şimşek ve buz olamazdı. Eğer bu iki koşuldan (ki bunlar onun bilgisayar modeline “yeni karışıklıklar” getiriyordu) birinin bile kabulü halinde, diğer değişikliklerin hepsi tasarım kutusunda olsa da, kontrol sistemi otomatik olarak devreye girerek havayı düzenlerdi.</p>

  <p>Kartal’ın ilk niyeti, ilk iki Rama aracında bulunan biotların bazılarını aynen bırakmaktı. Fakat Richard ve Nicole, birlikte, ona, Rama biotlarının, özellikle kırkayak, peygamberdevesi, yengeç ve örümcek gibi olanların uygun olmadığını ısrarla belirttiler.</p>

  <p>“İki Rama aracına da inen kozmonotlar,” diye Nicole açıkladı, “normal bir insan olarak düşünülmemelidir. Aslında onlardan çok farklıydılar. Biz, özel olarak karmaşık makinelerle uğraşmak için eğitilmiştik -buna karşın bazılarımız birkaç biotunuzdan korktu. Yeni Cennet halkının daha sıradan insanları, ülkelerinin her yerinde koşuşturup duran o tuhaf mekanik aletlerden rahatsız olacaklardır.”</p>

  <p>Saatlerce süren bir tartışmadan sonra, Kartal, biot bakım ekibinin yeniden tasarımlanmasına razı oldu. Örneğin, çöpler, tıpkı Dünya’daki çöp kamyonlarına benzeyen biotlar tarafından toplanacaktı -ancak, sadece şoförleri olmayacaktı. İnşaat işleri, gerektiği zaman, biçimleri tıpkı Dünya’da aynı işi yapan makinelere benzeyen biotlar tarafından yapılacaktı. Böylece o garip makineler, görünüşte kolonicilere tanıdık gelecek ve yabancı düşmanlığı ve korkusunun azalmasına yol açacaktı.</p>

  <p>Uzun süren bir toplantının sonunda Kartal, “Olağan, günlük işler için ne düşünüyorsunuz?” diye sordu. “Kolonicilerinizi günlük sıkıcı işlerden kurtarmak için, büyük sayıda ve sese duyarlı, insan biotlar kullanmayı düşünmüştük.”</p>

  <p>Richard, robot yardımcıları olması fikrini sevmişti, ama Nicole temkinliydi. “Bu insan biotların,” dedi, “Kesinlikle ayırt edilebilir olması şart. Hiçbir insanın, hatta bir çocuğun bile onu gerçek bir insan sanması olasılığı kalmamalı.”</p>

  <p>Richard kıkırdadı. “Çok fazla bilimkurgu okumuşsun.”</p>

  <p>Nicole karşı çıkarak, “Fakat bu gerçek bir kaygı,” dedi, “burada, Düğüm’de yapılacak insan biotları gözümde canlandırabiliyorum. Rama’nın içinde gördüğümüz o bön bakışlı taklitleri kastetmiyorum. Halk bir makineyle bir insan arasındaki farkı anlayamadığı takdirde dehşete kapılacaktır.”</p>

  <p>“O zaman çeşit sayısını sınırlarız,” dedi Richard, “ve temel görevleri yardımıyla da kolayca sınıflandırılabilirler. Bu senin kaygını giderir mi..? Böylesine inanılmaz bir teknolojiden yararlanmamak yazık olur.”</p>

  <p>“Bu olabilir,” dedi Nicole. “Ayrıca kısa bir brifing de herkesin çeşitli tiplere alışmasını sağlar. Yanlış tanıma nedeniyle bir sorun çıkmayacağından kesinlikle emin olmalıyız.”</p>

  <div>
    <br/>
  </div>

  <p>Haftalarca süren yoğun bir çalışma sonunda, önemli tasarım kararlarının çoğu alınmış ve Richard’la Nicole’ün üstündeki iş yükü azalmıştı. Artık, mümkün olduğu kadar, çocuklar ve Michael ile birlikte normal yaşamlarına dönmüşlerdi. Bir akşam Kartal uğradı ve Yeni Cennet’in, öncelikle yeni işlem dizilerinin, en geniş olası şartlar altında çevreyi yönetme ve kontrol kapasitelerinin, son denemesinde olduğunu bildirdi.</p>

  <p>“Aklıma gelmişken,” diye Kartal devam etti, “Dünya’dan gelecek olan bitkilerin büyüyeceği her yere -Sherwood Ormanı’na, parklara, gölün kıyılarına ve dağın kenarlarına gaz değiştirme aygıtları, GDA’lar yerleştirdik GDA’lar bitkiler gibi davranacak, karbondioksidi emip oksijen üretecekler ve sayıları da yeterli olacak. Bunlar, uzun bir süre içinde hava işlem düzeninin etkinliğini bozabilecek kadar çok karbondioksit birikmesini engelleyecekler. GDA’ların çalışması enerji gerektireceğinden, koloninin ilk günleri için insanların kullanacağı elektrik miktarında hafif bir indirim yaptık. Fakat bitkiler bir kez yeşerdikten sora, GDA’lar kaldırılacak ve her mantıklı amaç için bol miktarda enerji olacak.”</p>

  <p>Kartal sözünü bitirdiği zaman, “Tamam Bay Kartal,” dedi Katie. “Hepimiz ne zaman yola çıkacağımızı merak ediyoruz.”</p>

  <p>Kartal ağzının kenarında oluşan gülümseme denebilecek bir kırışıklıkla, “Size bunu Noel günü söyleyecektim,” dedi, “ve daha iki gün var.”</p>

  <p>Patrick, “Bize şimdi söyleyin, lütfen, Bay Kartal,” dedi.</p>

  <p>“Şey… Pekâlâ,” diye yabancı arkadaşları yanıtladı, “Rama’yla, Hangardaki işinizin bitmesi için hedef günümüz 11 Ocak. Sizi, iki gün sonra, 13 Ocak’ta hareket etmek üzere mekiğe bindirmeyi umuyoruz.”</p>

  <p>Ayrılacakları gerçeği içine işlediğinden beri, Nicole’ün kalbi hızla çarpıyordu, <i>Bu sadece üç hafta</i>, diye düşündü. <i>Hâlâ yapacak o kadar çok şey var ki!</i> Odanın karşısına, Michael ve Simone’un yan yana oturmakta oldukları koltuğa baktı. <i>Diğer işler arasında, güzel kızım, seni evliliğe hazırlamalıyım.</i></p>

  <p>“Yani, senin doğum gününde evleniyoruz, anne,” dedi Simone. “Her zaman törenin, ailenin geri kalan kısmının ayrılmasından bir hafta önce olacağını söyledik.”</p>

  <p>Elinde olmadan Nicole’ün gözleri doldu ve çocukların görmemesi için başını önüne eğdi. <i>Veda etmeye hazır değilim,</i> diye düşündü. <i>Simone’u yeniden göremeyeceğim düşüncesine katlanamam.</i></p>

  <div>
    <br/>
  </div>

  <p>Nicole ailenin oturma odasında birlikte oynadığı salon oyunundan ayrılmayı yeğlemişti. Özür olarak Kartal için geliştireceği son bir tasarım çalışması olduğunu söyledi, fakat aslında Düğüm’deki son üç haftasını organize edebilmek için birkaç dakikaya son derece ihtiyacı vardı. Tüm akşam yemeği boyunca yapması gereken şeyleri düşünmüş ve paniğe çok yaklaşmıştı. Nicole yeterli zaman olmadığından, ya da çok önemli bir şeyi unutacağından korkuyordu. Ancak, geri kalan işlerini, baştan sona kadar, onları tamamlayacağı zaman çizelgesiyle birlikte bir liste haline getirdiği zaman, oldukça rahatladı. Başarılamayacak bir liste değildi.</p>

  <p>Nicole’ün elektronik not defterine aldığı notlardan biri de, hepsi büyük harflerle yazılı “BENJY??” idi. Yatağının kenarında oturmuş, özürlü oğlunu düşünüyor ve bu konuyu daha önce neden halletmediği için kendine kızıyorken, açık olan kapısında yüksek bir vurma sesi duydu. Bu, şaşılacak bir rastlantıydı.</p>

  <p>Benjy, o kocaman masum gülüşüyle, yavaşça, “An-ne,” dedi, “seninle konuşabilir miyim?” Bir an düşündü ve, “Şimdi?” diye ekledi.</p>

  <p>“Elbette, canım,” diye Nicole yanıtladı. “İçeri gel ve yatağımda yanıma otur.”</p>

  <p>Benjy annesinin yanına gelerek onu candan kucakladı. Sonra önüne bakarak tutuk bir şekilde konuştu. Hisleriyle boğuştuğu belliydi. “Sen ve Rich-ard ve diğer çocuk-lar, çok u-zun bir sü-re i-çin, ya-kın-da gi-di-yor-su-nuz.’’</p>

  <p>Nicole neşeli görünmeye çalışarak, “Bu doğru,” dedi.</p>

  <p>“Ba-bam ve Si-mone burada kalıp ev-le- ne-cek-ler?”</p>

  <p>Bu sorudan da öteydi. Benjy başını kaldırmış, Nicole’ün söylediklerini doğrulamasını bekliyordu. Nicole onayladığı zaman, Benjy’nin gözlerinden yaşlar boşandı ve yüzü buruştu, “Ya Ben-jy?” dedi, “Ben-jy’ye ne ola-cak?”</p>

  <p>Nicole onun başını omzuna dayadı ve oğluyla birlikte ağladı. Benjy’nin vücudu hıçkırıklarla sarsılıyordu. Nicole şimdi bu kadar uzun süredir sürüncemede bıraktığı için kendisine çok kızgındı. Başından beri biliyordu, diye düşündü. <i>Ta ilk konuşmadan beri. Bekliyordu. Kimsenin kendisini istemediğini sanıyor.</i></p>

  <p>Nicole duygularına hâkim olduktan sonra, “Bir seçim yapman gerek,” dedi. “Bizimle gelmene çok seviniriz. Ayrıca baban ve Simone da, eğer onlarla kalırsan çok sevinirler.”</p>

  <p>Benjy, sanki ona inanmıyormuş gibi annesini süzdü. Nicole söylediklerini yavaşça bir daha tekrarladı. Benjy, “Bana doğru mu söylü-yorsun?” diye sordu.</p>

  <p>Nicole kuvvetle başını salladı.</p>

  <p>Benjy bir an gülümsedi, sonra gözlerini uzağa çevirdi. Uzun bir süre sessiz kaldı. Hâlâ duvara bakarken sonunda, “Bu-rada oyna-yacak kim-se kalma- ya-cak,” dedi. “Simone da Ba-bamla birlik-te ol-mak zorun-da.”</p>

  <p>Benjy’nin görüşlerini bu kadar özlü olarak özetleyebilmesi Nicole’ü şaşırtmıştı. Çocuk yanıt bekliyor gibiydi. “O zaman bizimle gel,” dedi Nicole yavaşça, “Richard Amcan, Katie, Patrick, Ellie ve ben seni çok seviyoruz ve bizimle birlikte olmanı istiyoruz.”</p>

  <p>Benjy annesine bakmak için döndü, gözyaşları yeniden yanaklarına süzülüyordu. “Si-zinle gele-ceğim an-ne,” dedi ve başını Nicole’ün omzuna dayadı.</p>

  <p>Nicole, Benjy’yi göğsüne bastırırken, <i>Kararını çoktan vermiş</i>, diye düşündü. <i>Sandığımızdan daha akıllı. Buraya sadece istendiğinden emin olmak için gelmiş.</i></p>
</body>
</html>