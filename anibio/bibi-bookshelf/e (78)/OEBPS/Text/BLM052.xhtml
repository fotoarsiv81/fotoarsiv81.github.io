<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/mandos.css" type="text/css" rel="stylesheet"/>
</head>

<body>
  <h2>8</h2>

  <p>“Benim ülkemin adı Tayland’dı. İsmi tıpkı bizim uzay aracımızınki gibi Rama olan bir kralı vardı. Büyükbabanız ve büyükanneniz -benim annem ve babam- herhalde hâlâ orada, Lamphun denen bir şehirde yaşıyorlar… İşte şurada.”</p>

  <p>Nai solmuş haritada bir noktayı gösterdi. Çocukların dikkati dağılmaya başlamıştı. <i>Henüz çok küçükler,</i> diye düşündü, <i>ne kadar zeki çocuklar da olsalar, dört yaş için çok fazla bu beklenti.</i></p>

  <p>Haritayı katlarken, “Pekâlâ, tamam,” dedi. “Dışarı çıkıp oynayabilirsiniz.”</p>

  <p>Galileo ve Kepler kalın ceketlerini giydiler, bir top alarak, kapıdan dışarıya, sokağa fırladılar. Birkaç saniye sonra teke tek futbol maçına başlamışlardı. <i>Ah, Kenji,</i> diye Nai düşündü. <i>Seni ne kadar özlüyorlar. Bir insanın hem anne, hem de baba olmasına imkân yok.</i></p>

  <p>Nai coğrafya dersine, her zamanki gibi, Yeni Cennet’teki tüm kolonicilerin, aslında Dünya adı verilen bir gezegenden geldiklerini, çocuklara hatırlatarak başlamıştı. Nai sonra çocuklara ana gezegenlerinin bir haritasını göstermiş ve önce kıtaların ve okyanusların temel kavramları üzerinde durduktan sonra, onlara babalarının vatanı olan Japonya’yı göstermişti. Bu çalışına Nai’nin kendini ev özlemi ve yalnızlık hisleri içinde bulmasına neden olmuştu.</p>

  <p>Hâlâ Avalon caddelerinin soluk ışıkları altındaki futbol oyununu izlerken, <i>Belki de bu dersler aslında sizin için değil,</i> diye düşündü, <i>belki bunlar sadece benim için.</i></p>

  <p>Eponine caddenin aşağısından onlara doğru geliyordu. Topu alarak çocuklara fırlattı. Nai arkadaşına gülümsedi. “Seni görmek ne güzel,” dedi. “Bugün gerçekten mutlu bir yüz görmeye ihtiyacım var.”</p>

  <p>“Neyin var, Nai?” diye Eponine sordu. “Avalon’daki hayat sana zor mu geliyor? Hiç olmazsa bugün pazar. Silah fabrikasında çalışmıyorsun ve oğlanlar da merkezde değil.”</p>

  <p>İki kadın içeri yürüdüler. “Elbette yaşama şartların bu üzüntünün nedeni olamaz.” Eponine eliyle odayı işaret etti. “Ne de olsa, üçünüze de yetecek kocaman bir odan, beş ayrı aileyle paylaştığın yarım tuvalet ve banyon var. Daha başka ne isteyebilirsin ki?”</p>

  <p>Nai gülerek Eponine’i kucaklarken, “Çok yardımcı oldun,” dedi.</p>

  <p>Bir saniye sonra Kepler kapıda duruyordu. “Anne, anne, çabuk gel,” dedi küçük çocuk. “Gene geldi… Ve Galileo’yla konuşuyor.”</p>

  <p>Nai ve Eponine kapıya döndüler. Yüzünün şekli feci şekilde bozulmuş olan bir adam, Galileo’nun yanında toprağa diz çökmüştü. Çocuğun çok korkmuş olduğu belliydi. Adam, eldivenli elinde bir kâğıt tutuyordu. Kâğıdın üstünde uzun saç ve sakalı olan büyük bir insan yüzü dikkatle çizilmişti.</p>

  <p>Adam ısrarcı, bir tavırla, “Bu yüzü tanıyorsun değil mi?” dedi, “Bu, Mr. Richard Wakefield, değil mi?”</p>

  <p>Nai ve Eponine adama dikkatle yaklaştılar. Nai sert bir şekilde, “Çocukları rahatsız etmemenizi size daha önce söylemiştik,” dedi. “Şimdi koğuşunuza geri dönün, yoksa polis çağırmak zorunda kalacağız.”</p>

  <p>Adamın gözleri çılgın gibiydi. “Onu dün gece yine gördüm,” dedi. “İsa’ya benziyordu, ama o Richard Wakefield’in ta kendisiydi. Ona ateş etmeye başladım ve bana saldırdılar. Beşi birden. Yüzümü parçaladılar…” Adam ağlamaya başladı.</p>

  <p>Caddenin aşağısından bir hastane hademesi koşarak geldi ve adamı yakaladı. Adam götürülürken, “Onu gördüm,” diye bağırdı. “Gördüğümü biliyorum. Lütfen bana inanın.”</p>

  <p>Galileo ağlıyordu. Nai oğlunu sakinleştirmek için eğildi. “Anne,” dedi çocuk, “bu adamın gerçekten Mr. Wakefield’i gördüğüne inanıyor musun?”</p>

  <p>Nai, “Bilmiyorum,” derken Eponine’e baktı. “Ama bazılarımız buna inanmak istiyor.”</p>

  <div>
    <br/>
  </div>

  <p>Oğlanlar sonunda odanın köşesindeki yataklarında uykuya dalmışlardı. Nai ve Eponine iki iskemlede yan yana oturdular. “Söylentilere göre çok hastaymış,” dedi Eponine alçak sesle. “Ona çok az yemek veriyorlar. Mümkün olan her yoldan ona acı çektiriyorlar.”</p>

  <p>Nai gururla, “Nicole asla pes etmez,” dedi. “Onun gücüne ve cesaretine sahip olmak isterdim.”</p>

  <p>“Ne Ellie’nin ne de Robert’ın altı aydır onu görmesine izin verilmiyor… Nicole bir kız torunu olduğunu bile bilmiyor.”</p>

  <p>“Ellie bana, annesini görebilmek için geçen hafta Nakamura’ya bir dilekçe daha yazdığını söyledi,” dedi Nai. “Ellie için kaygılanıyorum. Şansını çok, ama çok zorluyor.”</p>

  <p>Eponine gülümsedi. ‘‘Ellie inanılmayacak kadar saf olsa da, fevkalade bir insan. Tüm koloni yasalarına uyarsa, Nakamura’nın onu rahatsız etmeyeceğine inanıyor.”</p>

  <p>“Bu şaşılacak bir şey değil… Özellikle, Ellie’nin, babasının hâlâ sağ olduğuna inandığını düşünürsen,” dedi Nai. “Kaybolduğundan beri, Richard’ı gördüğünü söyleyen herkesle tek tek konuştu.”</p>

  <p>“Richard’la ilgili bütün öyküler ona ümit veriyor,” dedi Eponine. “Ara sıra hepimizin biraz ümit dozuna ihtiyacımız var…”</p>

  <p>Konuşmada bir anlık duraklama oldu. “Ya sen Eponine?” diye Nai sordu, “Kendini. .”</p>

  <p>“Hayır,” diye Eponine onun sözünü kesti. “Her zaman kendime karşı dürüst oldum… Ne zaman olacağını bilmiyorum, ama yakında öleceğim… Ayrıca, neden yaşamak için savaşayım ki? Burada, Avalon’daki şartlar, Bourges’daki hapishaneden bile daha kötü. Eğer okulda birkaç çocuk da olmasa…”</p>

  <p>İkisi birden kapının dışındaki gürültüyü aynı anda duydular. Nai ve Eponine hiç ses çıkarmadan oturdular. Eğer konuşmaları Nakamura’nın gezici biotlarından biri tarafından kaydedildiyse, o zaman…</p>

  <p>Kapı birdenbire açılınca iki kadının yürekleri ağzına geldi. Max Puckett, tökezleyerek içeri girdi ve sırıtarak, “İkiniz de,” dedi, “kışkırtıcı konuşmalar yapmaktan tutuklusunuz.”</p>

  <p>Max, büyük tahta bir kutu taşıyordu. İki kadın onu köşeye yerleştirmesine yardım ettiler. Max kaim ceketini çıkardı. “Geç geldiğim için özür dilerim hanımlar,” dedi. “Ama kendimi tutamadım.”</p>

  <p>Nai yumuşak bir sesle, “Askerler için yeni bir yiyecek yardımı mı?” dedi ve başıyla uyumakta olan ikizleri işaret etti.</p>

  <p>Max onayladı, “Kral Japon,” dedi yavaşça, “her zaman bana, ordunun midesiyle ilerlediğini hatırlatıyor.”</p>

  <p>Eponine, Max’a alaycı bir gülüşle bakarak, “Bu Napoléon’un özdeyişlerinden biri,” dedi. “Arkansas’ta ondan bahsedildiğini hiç duymadığına iddiaya girerim.”</p>

  <p>“Ah, hayır,” dedi Max. “Tatlı öğretmen hanımımız alaycı bir havada.” Cebinden açılmamış bir paket sigara çıkartarak. “Belki de hediyesini kendime saklamalıyım.”</p>

  <p>Eponine gülerek sigaraları kapmak için zıpladı. Sahte bir boğuşmadan sonra, Max onları Eponine’e verdi. “Sağol, Max,” dedi Eponine içten bir tavırla. “Artık bizlere bazı şeylerden zevk almamız için izin verilmiyor…”</p>

  <p>Max hâlâ sırıtarak, “Bana bak,” dedi, “bütün o yolu senin kendine acıyıp durmanı dinlemek için gelmedim. Avalon’a senin o güzel yüzünden esinlenmek için uğradım… Eğer canını sıkıyorsam, ben de mısır ve domateslerimi alıp…”</p>

  <p>Nai ve Eponine aynı anda, “Mısır ve domates mi!” diye bağırarak kutuya koştular. Max kutuyu çelik bir çubukla açarken, Nai heyecanla, “Çocuklar aylardır taze yiyecek yemediler,” dedi.</p>

  <p>Max ciddi bir ifadeyle, “Bunlarla çok, çok dikkatli olun,” dedi. “Yaptığım şeyin kesinlikle yasalara aykırı olduğunu biliyorsunuz. Ordu ve hükümet yetkililerine ancak yetecek kadar taze yiyecek var. Fakat sizlerin de pirinç artığından daha iyi bir şey hak ettiğinizi düşündüm.”</p>

  <p>Eponine, Max’ı kucaklayarak, “Teşekkürler,” dedi.</p>

  <p>“Çocuklar ve ben, sana çok teşekkür borçluyuz, Max,” dedi Nai. “Sana borcumuzu nasıl ödeyeceğimizi bilmiyorum.”</p>

  <p>“Bir yolunu bulurum,” dedi Max.</p>

  <p>İki kadın iskemlelerine döndüler ve Max da aralarında yere oturdu. “Aklıma gelmişken,” dedi, “ikinci yaşam bölgesinde Patrick O’Toole’a rastladım… Benden ikinize de selam söylememi istedi.”</p>

  <p>“O nasıl?” diye Eponine sordu.</p>

  <p>“Dertli diyebilirim,” diye Max yanıtladı. “Askere çağrıldığı zaman, Katie’nin orduyla kendisi için konuşmasına izin vermiş -Nicole veya Richard kendisiyle konuşabilselerdi, eminim ki böyle bir şey yapmazdı- ve şimdi ne gibi bir hata yaptığını anlıyor. Kendisi bir şey söylemedi, fakat sıkıntılı olduğunu hissettim. Nakamura, Nicole’ün yüzünden onu hep ön hatlarda tutuyor.”</p>

  <p>“Bu savaş neredeyse bitmedi mi?” diye Eponine sordu.</p>

  <p>“Sanırım,” dedi Max. “Fakat Kral Japon’un onun bitmesini isteyip istemediği belli değil… Askerlerin bana anlattığına göre, çok az direniş kalmış. Daha çok kahverengi silindiri düşmandan temizliyorlarmış.”</p>

  <p>Nai öne eğildi, “Silindirde başka bir akıllı yaratığın da yaşadığına dair bazı söylentiler duyduk -kuşlardan tümüyle farklı bir şey.”</p>

  <p>Max güldü, “Kim neye inanacağını biliyor ki? Televizyon ve gazeteler, Nakamura’nın istediği şeyleri söylüyorlar ve bunu da herkes biliyor. Her zaman yüzlerce söylenti olur… Ben, kendim ikinci yaşam bölgesinin içinde bazı garip hayvan ve bitkilere rastladım, yani hiçbir şey beni şaşırtmıyor.”</p>

  <p>Nai esnemesini bastırdı. Max ayağa kalkarken, “Gitsem iyi olacak,” dedi, “ev sahibimiz de uyusun.” Eponine’e baktı. “Seninle birlikte eve kadar yürüyecek birini ister misin?”</p>

  <p>Eponine gülümseyerek, “Bu kimin yürümek istediğine bağlı,” dedi.</p>

  <p>Birkaç dakika sonra, Max ve Eponine, kadının Avalon’un yan caddelerinden birindeki küçük küçük kulübesinin önüne gelmişlerdi. Max paylaştıkları sigarayı yere atarak ayağıyla toprağa gömdü. “Birini istersen…” diye söze başladı.</p>

  <p>Eponine içini çekerek, “Evet, Max, elbette isterim,” dedi. “Eğer birisi alacaksa, bu kesinlikle sen olurdun,” ve doğrudan Max’ın gözlerinin içine bakarak, “Ama eğer yatağımı paylaşırsan, bir kez bile olsa, sonra daha fazlasını isteyeceğim ve ne kadar dikkatli olursak olalım, kötü bir şans eseri, eğer, eğer RV-41 testinden pozitif çıkarsan, kendimi asla affetmem,” dedi.</p>

  <p>Eponine gözyaşlarını gizlemek için Max’ın göğsüne yaslanarak, “Her şey için teşekkürler,” dedi. “Sen iyi bir insansın, Max Puckett, belki bu çılgın dünyada kalan tek kişi.”</p>

  <div>
    <br/>
  </div>

  <p>Eponine yüzlerce şaheserle çevrilmiş olarak Paris’te bir müzenin içindeydi. Büyük bir turist grubu müzede dolaşıyordu. Renoir ve Monet’nin şaheser beş tablosu önünde toplam kırk beş saniye harcadılar. Eponine rüyasında, “Durun,” diye haykırdı. “Onları görmüş bile olamazsınız.”</p>

  <p>Kapısının çalınması, riyasını ondan uzaklaştırdı. Ellie’nin “Biziz, Eponine,” diye seslendiğini duydu. “Eğer çok erkense, daha sonra, sen okula gitmeden önce gelmeyi deneyebiliriz. Robert psikiyatri koğuşunda takılacağımızdan korktu.”</p>

  <p>Eponine uzanarak, odadaki tek iskemlenin üstünde asılı sabahlığını aldı. “Bir dakika,” diye seslendi, “geliyorum.”</p>

  <p>Kapıyı arkadaşlarına açtı. Ellie’nin, hemşire üniforması üzerindeydi ve sırtında, içinde küçük Nicole’ün olduğu geçici sırt kundağı vardı. Uyuyan bebek, soğuktan korunması için, akıllıca bir şekilde pamuğa sarılmıştı.</p>

  <p>“İçeri girebilir miyiz?”</p>

  <p>“Elbette,” diye Eponine yanıtladı. ““Özür dilerim, sizi duymadım herhalde…”</p>

  <p>“Ziyaret için saçma bir saat,” dedi Ellie. “Fakat eğer buraya sabahlan gelmezsek, hastanedeki bütün işler arasında, hiç vakit bulamayız.”</p>

  <p>Birkaç saniye sonra, Dr. Turner, “Kendini nasıl hissediyorsun?” diye sordu. Doktor, Eponine’in önünde bir tarayıcı tutuyordu ve taşınabilir ekran üstünde veriler belirmeye başlamıştı bile.</p>

  <p>“Biraz yorgun,” dedi Eponine. “Fakat psikolojik olabilir. İki ay önce kalbimin bozulma belirtileri göstermeye başladığını söylediğinden beri, her gün en az bir kez kendimi kalp krizi geçiriyormuş gibi hissediyorum.”</p>

  <p>Muayene süresince, Ellie, ekrana bağlı klavyeyi çalıştırdı. Muayene sırasındaki en önemli bilgilerin bilgisayara kaydedilmekte olup olmadığını kontrol etti. Eponine eğilerek ekranı görmeye çalıştı. “Yeni sistem nasıl çalışıyor Robert?”</p>

  <p>“Sondalarda bazı başarısızlıklarımız oldu,” diye yanıtladı Robert. “Ed Stafford, yetersiz kontrol nedeniyle, bunun beklenmesi gerektiğini söylüyor… ve ayrıca henüz iyi bir veri yönetim cetvelimiz yok, ama genel olarak çok memnunuz.”</p>

  <p>Ellie klavyeden başını kaldırmadan, “Bu bir kurtarıcı oldu, Eponine,” dedi. “Kısıtlı parasal güç varken ve savaşın tüm yaralıları çevremizdeyken, böyle bir otomasyon olmadan RV-41 dosyalarını günlük halde tutamazdık.”</p>

  <p>“Ana tasarımda Nicole’ün uzmanlığından daha fazla yararlanabilmek isterdim,” dedi Robert Turner. “Onun iç izleme sistemleri üzerinde bu kadar uzman olduğunu bilmiyordum.” Doktor ekranda beliren grafikte olağandışı bir şey gördü. “Şunun bir kopyasını basar mısın canım?” dedi, “Ed’e göstermek istiyorum.”</p>

  <p>Muayene sona ererken, Eponine, “Annenle ilgili yeni bir şey duydun mu?” diye Ellie’ye sordu.</p>

  <p>“İki gece önce Katie’yi gördük,” diye Ellie yavaşça yanıtladı. “Çok zor bir gece oldu. Nakamura ve Macmillan’dan getirdiği başka bir ‘anlaşma’yı görüşmek istiyordu…” Sesi zayıfladı. “Neyse, Katie Yerleşme Günü’nden önce kesinlikle mahkemenin yapılacağını söyledi.”</p>

  <p>“O, Nicole’ü görmüş mü?”</p>

  <p>“Hayır,” dedi Ellie. “Bildiğim kadarıyla kimse göremiyor. Yiyeceği bir Garcia tarafından veriliyor ve aylık kontrolleri de bir Tiasso tarafından yapılıyor.”</p>

  <p>Bebek Nicole, annesinin arkasında kımıldadı ve sızıldandı. Eponine uzanarak onun yanağının açıkta kalan kısmına dokundu. “Ne de inanılmayacak kadar yumuşak oluyorlar,” dedi. Aynı anda küçük kızın gözleri açıldı ve ağlamaya başladı.</p>

  <p>Ellie, “Robert onu emzirmek için vaktim var mı?” diye sordu.</p>

  <p>Dr. Turner saatine baktı. “Pekâlâ,” dedi. “Esas olarak burada işimiz bitti… Wilma Margolin ve Bill Tucker’ın ikisi de bir sonraki blokta olduklarına göre, neden ben tek başıma onları ziyaret edip buraya geri dönmüyorum?”</p>

  <p>“Onları bensiz halledebilir misin?”</p>

  <p>“Biraz zorlukla,” dedi Robert üzgün bir tavırla. “Özellikle zavallı Tucker.”</p>

  <p>Ellie, Eponine’e açıklayarak, “Bill Tucker yavaş yavaş ölüyor,” dedi. “Yalnız ve çok acı çekiyor. Fakat hükümet ötanaziyi yasakladığından beri elimizden bir şey gelmiyor.”</p>

  <p>Birkaç dakika sonra, Dr. Turner Eponine’e, “Verilerinde ek bir zayıflama görülmüyor,” dedi. “Sanırım buna şükretmeliyiz.”</p>

  <p>Eponine onu duymadı. Zihninde kendi yavaş ve acılı ölümünü hayal ediyordu. <i>Bu şekilde olmasına izin vermeyeceğim,</i> dedi kendine. <i>Asla. Artık işe yaramaz hale geldiğim zaman… Max bana bir silah getirir.</i></p>

  <p>“Üzgünüm Robert,” dedi. “Sandığımdan fazla uyku sersemi olmalıyım. Ne demiştin?”</p>

  <p>“Daha kötü değilsin.” Robert, Eponine’i yanağından öptü ve kapıya yönelirken Ellie’ye “Yirmi dakikaya kadar dönerim,” dedi.</p>

  <p>O gittikten sonra Eponine, “Robert çok yorgun görünüyor,” dedi.</p>

  <p>“Öyle,” dedi Ellie. “Hâlâ aralıksız çalışıyor… Ve çalışmadığı zamanlarda da kaygılanıyor.” Ellie toprak zemine oturmuş ve sırtını kulübenin duvarına dayamıştı. Nicole, onun kolları arasında göğsünden süt emerken ara sıra mırıldanıyordu.</p>

  <p>“Eğlenceli görünüyor,” dedi Eponine.</p>

  <p>“Yaşadığım hiçbir şeye, uzaktan da olsa benzemiyor. Verdiği zevk tarif edilemez.”</p>

  <p>Eponine’in içinden bir ses, <i>Benim için değil,</i> dedi, <i>ne şimdi, ne de hiçbir zaman.</i> Bir an için Eponine, az daha Max Puckett’a “Hayır” dememek üzere olduğu o duygusal geceyi hatırladı. İçinden derin bir acı yükseldi. Onunla mücadele etmeye çalıştı.</p>

  <p>Konuyu değiştirerek, “Dün Benjy’yle güzel bir yürüyüş yaptık,” dedi.</p>

  <p>“Eminim bu sabah bana hepsini anlatır,” dedi Ellie. “Seninle yaptığı pazar yürüyüşlerini seviyor. Benim fırsat düştükçe yaptığım ziyaretler dışında, elinde kalan tek şey o… Biliyorsun bu konuda çok minnettarım.”</p>

  <p>“Unut gitsin. Benjy’yi seviyorum. Ayrıca bana ihtiyaç duyulduğunu hissediyorum, ne demek istediğimi eğer anlıyorsan… Benjy şaşılacak kadar uyum gösterdi. 41’liler kadar ve hatta burada, silah fabrikasında çalışmak için atanan insanlar kadar şikâyet etmiyor.”</p>

  <p>“Acısını saklıyor,” diye Ellie yanıtladı. “Benjy herkesin sandığından daha akıllıdır… Bakımevini kesinlikle sevmiyor, ama tek başına kendine bakamayacağını da biliyor. Kimseye yük olmak da istemiyor… “</p>

  <p>Birden Ellie’nin gözleri yaşlarla doldu ve vücudu hafifçe sarsıldı. Bebek Nicole süt emmeyi keserek annesinin yüzüne baktı. “İyi misin?” diye Eponine sordu.</p>

  <p>Ellie olumlu bir şekilde başını salladı ve herhangi bir süt sızıntısını önlemek için göğsünün yanında tuttuğu küçük pamuklu kumaşla gözlerini sildi. Nicole süt emmeye devam etti. “Acı çeken birini seyretmek yeterince üzücü,” dedi Ellie. “Gereksiz acılarsa insanın yüreğini parçalıyor.”</p>

  <div>
    <br/>
  </div>

  <p>Nöbetçi dikkatle onların kimlik kâğıtlarını inceledi ve arkasındaki bilgisayar konsolunun başında oturmakta olan başka bir üniformalı adama verdi. İkinci adam bilgisayarına bir giriş yaptıktan sonra belgeleri nöbetçiye geri verdi.</p>

  <p>Kulak erimini aştıktan sonra, Ellie, “Neden,” dedi, “bu adam her gün fotoğraflarımızı inceliyor? Şu son ayın içinde en az bir düzine kez, bizi kontrol noktasından kendisi geçirmiştir.”</p>

  <p>Yaşam bölgesinin çıkışından Positano’ya uzanan yolda yürüyorlardı. “Bu onun işi,” diye Robert yanıtladı. “Kendisini önemli hissetmekten hoşlanıyor. Eğer bu işi her defasında bir tören haline getirmezse, o zaman onun üstümüzdeki gücünü unutabiliriz.”</p>

  <p>“Girişle biotlar ilgilenirken her şey daha düzgündü.”</p>

  <p>“Hâlâ çalışan biotlar savaş için çok önemliler…</p>

  <p>Ayrıca, Nakamura, bir gün Richard Wakefield’ın hayaletinin bir şekilde görünüp, biotların zihnini karıştıracağından korkuyor.”</p>

  <p>Birkaç saniye sessizlik içinde yürüdüler. “Babamın sağ olduğuna inanmıyorsun, değil mi sevgilim?”</p>

  <p>Robert kısa bir duraksamadan sonra, “Hayır canım, “dedi. Yanıtının kesinliğine kendisi de şaşırmıştı. “Fakat, onun sağ olduğunu sanmamama karşın, sağ olmasını umuyorum.”</p>

  <p>Sonunda Robert ve Ellie, Positano’nun dış mahallelerine gelmişlerdi. Kasabanın ortasına doğru hafif bir eğimle inen yolun iki yanına, Avrupa stili birkaç yeni ev sıralanmıştı. “Bu arada Ellie,” dedi Robert, “babandan bahsederken, seninle konuşmak istediğim bir şeyi hatırladım… Sana bahsetmiş olduğum projeyi hatırlıyor musun? Hani şu Ed Stafford’un yaptığı?”</p>

  <p>Ellie başını salladı.</p>

  <p>“Bütün koloniyi, genel genetik gruplarına göre sınıflandırmak istiyor. Böyle bir sınıflandıranın, tümüyle kişisel olmasına karşın, bireylerin hangi hastalıklara yakalanabileceklerine dair ipuçları verebileceğini söylüyor. Yaklaşımına tam olarak katılmıyorum -tıbbi olmaktan ziyade, çok zorlama ve sayısal gibi görünüyor- ama Dünya’da buna benzer çalışmalar yapılmış ve gerçekten benzer genleri olanların, aynı hastalıklara yakalanma eğilimleri olduğu saptanmıştı.”</p>

  <p>Ellie durarak soran bakışlarla kocasına baktı, “Benimle bunu neden konuşmak istiyorsun?”</p>

  <p>Robert güldü. “Evet, evet,” dedi. “O konuya geliyorum… Neyse, Ed bir ölçüm farkı saptadı. Bu, dört ana amino asidin gen içinde nasıl sıralandığına bakarak, iki bireyin birbirinden nasıl ayrıldığını gösteren sayısal bir yöntem -ve sonra Yeni Cennet’in vatandaşlarını bir deneme yapmak için gruplara ayırdı. Aslında bu ölçümün gerçekten bir anlamı yok…”</p>

  <p>“Robert Turner,” Ellie onun sözünü keserken gülüyordu. “Lütfen sadede gelir misin? Bana neyi anlatmaya çalışıyorsun?”</p>

  <p>“Şey, garip bir durum,” dedi Robert. “Ne sonuç çıkaracağımızı pek de bilmiyoruz. Ed ilk sınıflandırma yapısını kurduğu zaman, denenen bireylerden ikisi hiçbir gruba girmedi. Ama sınıfların tanımlanmasıyla biraz oynayınca, bunlardan birini içine alan sayısal bir yayılma saptadı. Fakat son bireyin amino asit zinciri, Yeni Cennet’teki diğer insanlarınkinden o kadar farklıydı ki, onu hiçbir gruba yerleştiremedi…”</p>

  <p>Ellie, sanki kocası aklını kaçırmış gibi ona bakıyordu.</p>

  <p>Robert sıkıntılı bir şekilde, “O iki birey erkek kardeşin Benjy ve sendin,” diye tamamladı. “Ve bütün grupların dışında kalan da sensin.”</p>

  <p>Otuz metre kadar sessizlik içinde yürüdükten sonra Ellie, “Bundan kaygılanmalı mıyım?” diye sordu.</p>

  <p>Robert kaygısızca, “Sanmıyorum,” dedi. “Bu herhalde, Ed’in seçtiği belirli ölçü birimindeki bir çarpıklık Belki de bir yanlışlık yapıldı… Fakat ceninsel gelişimin sırasında, bir şekilde, kozmik radyasyonun senin genetik yapını değiştirmiş olması büyüleyici bir şey olurdu.”</p>

  <p>Bu arada Positano’nun ana meydanına gelmişlerdi. Ellie uzanarak kocasını öptü. Biraz da ona takılarak, “Bu çok ilginç canım,” dedi, “ama, kabul etmeliyim ki, bunun ne olduğunu anladığımdan emin değilim.”</p>

  <p>Meydanın çoğunu büyük bir bisiklet rafı kaplıyordu. Eskiden tren istasyonu olan yerde, şimdi iki düzine sıra ve bir o kadar sütundan oluşan park yeri yayılmıştı. Elektrikli arabaları olan hükümet liderleri dışında, herkes ulaşım için bisiklet kullanıyordu.</p>

  <p>Yeni Cennet’teki tren seferleri, savaş başladıktan hemen sonra durdurulmuştu. Trenler, dünyadışı yaratıklar tarafından, kolonideki insan fabrikalarının yapamayacağı kadar hafif ve olağanüstü sağlam bir maddeden yapılmıştı. Bu alaşımlar birçok askeri görev için son derece değerliydi. Bu nedenle, savaşın ortalarına doğru, savunma bakanlığı, tren sistemindeki bütün vagonları resmen istemişti.</p>

  <p>Ellie ve Robert, Shakespeare Gölü’nün kıyısında yan yana bisikletlerini sürdüler. Küçük Nicole uyanmış ve sessizce çevresindeki manzarayı seyrediyordu. Her zaman Yerleşme Günü pikniğinin yapıldığı parkı geçtiler ve kuzeye döndüler. Ellie çok ciddi bir ifadeyle “Robert,” dedi. “Dün geceki uzun konuşmamız üzerinde düşündün mü?”</p>

  <p>“Nakamura ve politika hakkındaki mi?”</p>

  <p>Ellie, “Evet,” dedi. “Seçimleri savaşın sonuna kadar erteleme bildirisine, ikimizin de karşı çıkması gerektiğine hâlâ inanıyorum… Kolonide oldukça önemli bir yerin var. Sağlık çalışanlarının çoğu seni izleyecektir… Nai, Avalon’daki fabrika işçilerinin greve bile gidebileceklerini söylüyor.”</p>

  <p>Uzun bir sessizlikten sonra, Robert, “Yapamam,” dedi.</p>

  <p>Ellie, “Neden, sevgilim?” diye sordu.</p>

  <p>“Çünkü işe yarayacağını sanmıyorum… Ellie, ‘senin idealist dünyanda, insanlar prensiplere ve değerlere bağlı olarak davranırlar. Gerçekteyse, hiç de böyle olmaz. Eğer Nakamura’ya karşı çıkarsak, en olası sonuç ikimizin de hapsedilmesi olur. O zaman kızımıza ne olur? Ayrıca, RV-41 çalışmalarıyla ilgili tüm destek, zavallı insanları şimdiki hallerinden daha kötü şekilde bırakarak kaldırılır. Hastanede çalışanlar daha da eksilir… idealist davranışımız nedeniyle çok insan acı çeker. Bir doktor olarak, bu olası sonuçları kabul edilmez buluyorum.”</p>

  <p>Ellie, Merkez Şehir’in ilk binalarından beş yüz metre uzaktaki bisiklet yolundan küçük parka doğru saptı. “Neden burada duruyoruz?’’ diye Robert sordu. “Bizi hastanede bekliyorlar.”</p>

  <p>“Ağaçları görmek, çiçekleri koklamak ve Nicole’ü kucaklamak için beş dakika durmak istiyorum.”</p>

  <p>Ellie bisikletten indikten sonra, Robert, ona sırtındaki bebek taşıyıcısını indirmesi için yardım etti. Sonra Ellie, kucağında Nicole olduğu halde çimenlerin üstüne oturdu. Nicole, küçük elleriyle kavradığı üç ot yaprağını incelerken, büyüklerin hiçbiri konuşmayarak onu izlediler.</p>

  <p>Sonra, Ellie bir battaniye yayarak yavaşça kızını üstüne yatırdı. Kocasına yaklaşarak kollarını onun boynuna doladı. “Seni çok, pek çok seviyorum Robert,” dedi. “Fakat bazen seninle aynı fikirde olmadığımı da söylemeliyim.”</p>
</body>
</html>