<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/mandos.css" type="text/css" rel="stylesheet"/>
</head>

<body>
  <h2>2</h2>

  <p>6 OCAK 2201</p>

  <div>
    <br/>
  </div>

  <p>Şimdi, iki gündür üzüntü içindeyim ve yorgunum, hem de çok yorgun. Bunun tipik bir doğum sonrası sendromu olduğunu bilmeme karşın, kendimi bu depresyon hissinden kurtaramıyorum.</p>

  <p>Bu sabah en kötüsüydü. Richard’dan önce uyandım ve hasırın bana ait bölümünde sessizce yattım. Duvarın yanındaki Rama beşiğinde huzur içinde uyuyan Simone’a baktım. Ona olan tüm sevgime karşın, bir türlü onun geleceği hakkında olumlu şeyler düşünmeyi başaramadım. Onun doğumunu izleyen yetmiş iki saatin o aşırı sevinç patlaması tümüyle yok olmuştu. Aklımdan umutsuz gözlemler ve yanıtlanmamış soruların bitmeyen seli akıp gidiyordu. Nasıl bir yaşamın olacak sevgili Simone’um? Biz, ailen, senin mutluluğunu nasıl sağlayabiliriz?</p>

  <p>Sevgili kızım, ailen ve yakın dostları Michael O’Toole ile birlikte, dünya dışı kökenli, devasa bir uzay gemisinin içindeki bir yeraltı ininde yaşıyorsun. Yaşamındaki üç yetişkin insan, yaklaşık bir yıl önce, Rama adı verilen dünyacığı incelemek için Dünya gezegeninden Newton heyetiyle gönderilen kozmonotlardır. Rama, paranoyak Dünya tarafından başlatılan nükleer saldırıdan kurtulmak için birden yörüngesini değiştirdiği zaman, bu yabancı aracın içinde kalan insanlar sadece annen, baban ve General O’Toole’du.</p>

  <p>İnimizin üstünde, gizemli gökdelenleriyle bir ada şehri var, biz buraya New York diyoruz. Bu ada, tüm uzay aracını çevreleyen donmuş bir deniz tarafından kuşatılmış durumda. Şu anda, babanın hesaplarına göre, Jüpiter’in yörüngesi içindeyiz (büyük gaz topunun Güneş’in diğer tarafında olmasına karşın) ve sonunda tümüyle güneş sistemini terk edecek olan hiperbolik bir yörünge izliyoruz. Nereye gittiğimizi bilmiyoruz. Bu gemiyi kimlerin yaptığını veya niçin yaptıklarını bilmiyoruz. Sadece gemide başkalarının da yaşadığını biliyoruz, <i>onların</i> nereden geldiklerine dair bir fikrimiz yok, ama en azından bazılarının saldırgan olduğuna inanmak için yeterli nedenimiz var.</p>

  <p>Son iki günde düşüncelerim tekrar tekrar aynı doğrultuda devam etti ve her defasında aynı sarsıcı sonuca ulaştım: Sözde olgun yetişkinler olarak bizim, çok az anladığımız ve üzerinde hiçbir şekilde kontrolümüz olmayan böylesi bir ortama, böyle savunmasız ve masum bir varlığı getirmemiz affedilmez bir şeydi.</p>

  <p>Bu sabah, bugünün benim otuzyedinci doğum günüm olduğunu fark edince ağlamaya başladım. Önceleri gözyaşlarım yumuşak ve sessizdi, fakat tüm eski doğum günlerim zihnimden akmaya başlayınca yumuşak gözyaşları derin hıçkırıklara dönüştü. Sadece Simone için değil, kendim için de derin, acı veren bir hüzün hissediyordum ve kökenimiz olan o muhteşem mavi gezegeni hatırlayıp, Simone’un geleceğine onu yerleştiremeyince, durmadan kendime aynı soruyu sorup duruyordum. Tüm bu keşmekeş içinde neden bir çocuk dünyaya getirmiştim?</p>

  <p>İşte gene aynı sözcük. Richard’ın en sevdiklerinden biri. Onun sözlüğünde “keşmekeş” sözcüğünün neredeyse sınırsız bir kullanım alanı var. Düzensiz ya da kontrol dışı olan her şey, ister teknik bir sorun, isterse evle ilgili bir sorun olsun (şiddetli bir doğum sonrası depresyonunun etkisiyle ağlamakta olan bir kadın da dahil) keşmekeş olarak nitelendiriliyordu.</p>

  <p>Erkeklerin bu sabah hiçbir yardımları olmadı. Kendimi daha iyi hissetmem için yaptıkları tüm yararsız çabalar, üzüntümü daha da artırmaktan başka bir işe yaramadı. Bir sanı. Mutsuz bir kadınla karşılaşan her erkek, neden hemen onun bu mutsuzluğunun bir şekilde kendisiyle ilgili olduğunu düşünür? Aslında pek dürüst değilim. Michael’ın yaşamında üç çocuğu olmuş ve içinde bulunduğum duygularla, ilgili bir şeyler biliyor. Genellikle bana sadece, yardımcı olmak için ne yapabileceğini sordu. Fakat Richard gözyaşlarım karşısında kesinlikle perişan olmuştu. Uyandığı zaman benim ağladığımı görünce korkmuştu. İlk anda aklıma, benim kötü bir fiziksel ağrı çektiğim gelmişti, ona sadece sıkıldığımı anlattığım zaman çok az yatıştı.</p>

  <p>Ruhsal durumumun sorumlusunun kendisi olmadığını kabul ettikten sonra, ona Simone’un geleceğiyle ilgili kaygılarımı anlatırken, Richard sessizce dinledi. Aşırı heyecanlı olduğumu kabul ediyorum ama söylediklerimden <i>hiçbir şey</i> anlamamış gibi görünüyordu. Durmadan aynı cümleyi, Simone’un geleceğinin bizimkinden daha belirsiz olmadığını, tekrarlıyor ve benim üzülmem için mantıklı bir neden olmadığını, sıkıntımın hemen geçmesi gerektiğini söylüyordu. Sonunda, bir saatten fazla süren yararsız bir konuşmadan sonra, Richard doğru bir karar verdi ve bana yardımcı alamadığını anlayarak beni yalnız bıraktı.</p>

  <div>
    <br/>
  </div>

  <p>(Altı saat sonra.) Şimdi kendimi daha iyi hissediyorum. Doğum günümün bitmesine üç saat daha var. Bu gece küçük bir parti düzenledik. Simone’u emzirmeyi henüz bitirdim ve kızım yanımda yatıyor. Michael koridorun sonundaki odasına gitmek için on beş dakika önce yanımızdan ayrıldı. Richard başını yastığa koyduktan beş dakika sonra uykuya daldı. Tüm gününü, istediğim daha düzgün çocuk bezleri üzerine çalışarak geçirmişti.</p>

  <p>Richard zamanını, Ramalılar ya da odamızdaki klavyeyi kullanarak harekete geçirdiğimiz bilgisayarı kullanan kimselerle etkileşimlerimizi denetlemek ve listelemekle geçirmekten başlanıyor. Siyah ekranın hemen arkasındaki karanlık tünelde şimdiye kadar hiçbir kimseyi veya hiçbir şeyi görmedik. Bu nedenle orada, isteklerimizi karşılayan ve fabrikalarına istediğimiz tuhaf maddelerin imal edilmesi için emirler veren yaratıkların bulunup bulunmadığını gerçekten bilmiyoruz, fakat ev sahiplerimiz ve velinimetlerimize Ramalılar demek daha uygun gibi geliyor.</p>

  <p>Onlarla iletişim yöntemimiz hem çok karmaşık hem de çok kolay. Karmaşık, çünkü onlarla siyah ekrana şekiller çizerek ve matematik, fizik ve kimya dilinde kesin rakamsal formüllerle konuşuyoruz. Kolay, çünkü klavyeyi kullanarak girdiğimiz ana cümleler, sözdizimi olarak çok basit. En sık kullandığımız cümleler, “Mümkünse İstiyoruz” ya da “istiyoruz” oluyor (elbette taleplerimizin nasıl tercüme edildiğini kesinlikle bilmiyoruz ve kibar olduğumuzu varsayıyoruz -yolladığımız talimatlar “Ver bana,” gibi, kaba komutlar şeklinde de anlaşılabilir) ve bunları bize sağlanmasını istediğimiz şeyin ayrıntılı tarifi izliyor.</p>

  <p>En zor bölümü kimya. Sabun, kâğıt ve cam gibi gündelik basit nesneler, kimyasal yönden son derece karmaşıklar ve sayılarıyla kimyasal bileşimleri yönünden onları kesin bir şekilde belirtebilmek son derece zor. Richard’ın klavye ve siyah ekran üzerindeki ilk çalışmalarında keşfettiği gibi, bazen, ısı düzeni de dahil olmak üzere, imalat sürecinin ana hatlarını da vermemiz gerekiyor, yoksa aldığımız şeyin ısmarladığımızla en ufak benzerliği olmuyor. Talep süreci bir sürü deneme ve yanılmayı içeriyor. Başlangıçta bu, çok verimsiz ve sinir bozucu bir etkileşimdi. Üçümüz de durmadan üniversite kimyamızdan biraz daha fazla şeyler hatırlamayı temenni ediyoruz. Aslında, günlük ihtiyaçlarımızı tedarik etmekte başarılı bir gelişme gösteremeyişimiz, Richard’ın çok hoşlandığı ifadeyle, dört ay önce gerçekleştirdikleri, Büyük Yolculuk’a neden oldu.</p>

  <p>O günlerde, üstümüzdeki New York’ta, tıpkı Rama’nın her yerinde olduğu gibi sıcaklık sıfırın altında bir dereceye düşmüş ve Richard, Silindirik Deniz’in yeniden donduğunu belirtmişti. Bebeğin doğumuna yeterince hazır olmayacağımıza ilişkin kaygılarım artıyordu. Her şeyi elde edebilmek çok zaman alıyordu. Örneğin çalışır bir tuvalet edinmek ve yerine yerleştirmek bir aylık bir çabayı gerektirmişti ve sonuç hâlâ pek yeterli değil. Çoğu kez, en büyük sorunumuz, ev sahiplerimize yetersiz bilgi vermemiz oluyordu. Ancak, bazen de zorluğun nedeni Ramalılar oluyordu. Birçok kez, bizim her zamanki matematik ve kimya dilimizi kullanarak, istenen maddeyi, istediğimiz süre içinde imal edemeyeceklerini bildirdiler.</p>

  <p>Neyse, bir sabah Richard, inimizi terk ederek, Newton seferimizden beri hâlâ Rama’ya bağlı olan askeri gemiye gitmek istediğini söyledi. Bize amacını, geminin bilgisayarında yüklenmiş olan bilimsel veri tabanının kilit bileşenlerini yeniden ele geçirmek olarak açıklamıştı, (bu, Ramalılardan olan taleplerimizi açık olarak belirtmekte çok işimize yarayacaktı), fakat ayrıca doğru düzgün bir yemek için de korkunç aç olduğunu söyledi. Ramalıların bize sağladığı kimyasal karışımlarla, sağlıklı olmayı ve hayatta kalmayı başarıyoruz. Fakat yiyeceklerin çoğu ya çok lezzetsiz, ya da çok feci.</p>

  <p>Dürüst olmak gerekirse, ev sahiplerimiz taleplerimize doğru yanıt veriyorlar. Her ne kadar vücudumuzun ihtiyacı olan temel kimyasal maddeleri genel olarak nasıl tarif edeceğimizi biliyorsak da, bir şeyi tattığımız zaman oluşan karmaşık biyokimyasal işlemleri hiçbirimiz incelememiştik. O ilk günlerde yemek yemek bir zevk değil, bir zorunluluktu. Çamur gibi bir şeyi yutmak zor, fakat imkânsız değildi. Birkaç kez yemeği birkaç mide bulantısı izledi.</p>

  <p>Üçümüz günün büyük bölümünü Büyük Yolculuk’un artı ve eksilerini tartışarak geçirdik. Hamileliğimin henüz mide ekşimeleri evresinde olduğum için oldukça rahattım. İki erkek buzu yürüyerek aşıp, roveri bulup, Ana Düzlük boyunca sürüp, sonunda ya taşıma koltuklarıyla ya da birçok kilometre tırmanarak Alfa nakil istasyonuna varırlarken, inde yalnız kalma fikrini pek beğenmesem de, birçok yönden birbirlerine yardımcı olabileceklerinin farkındaydım. Tek başına bir yolculuğun çok çılgınca olacağı konusunda onlara katıldım.</p>

  <p>Richard roverin çalışır durumda olacağından kesinlikle emindi, fakat taşıma koltukları için o kadar iyimser düşünemiyordu. Newton askeri gemisi, Rama’nın dışında olduğu için, onun koruyucu ağ kalkanın ötesinde meydana gelen nükleer patlamalardan ne kadar hasar görmüş olabileceğini derinlemesine tartıştık. Richard görünürde yapısal bir hasar olmadığı için (geçtiğimiz aylarda, Rama alıcı görüntülerine birkaç kez girerek, Newton askeri gemisinin görüntülerini siyah ekranda izlemiştik), belki de Rama’nın kendisinin gemiyi tesadüfen nükleer patlamalardan korumuş olabileceğini ve sonuç olarak, içeride de herhangi bir radyasyon hasarı olmayabileceğini varsayıyordu.</p>

  <p>Bu olasılıklardan o kadar emin değildim. Uzay aracının kalkan tasarımı konusunda çevre mühendisleriyle birlikte çalışmıştım ve Newton’un her alt sisteminin radyasyona karşı ne kadar hassas olduğunu biliyordum. Bilimsel veri merkezinin büyük olasılıkla bozulmamış olduğuna ben de inanıyorsam da (tüm işlemci ve bellek üniteleri, radyasyona karşı dayanıklı parçalardan yapılmıştı), yiyecek stokunun kirlenmiş olduğundan kesinlikle emindim. Paketlenmiş yiyeceklerimizin nispeten daha az korunaklı bir yerde olduğunu hep biliyorduk. Aslında, fırlatma öncesinde, beklenmedik bir güneş patlamasının, yiyeceklerimizin yenilmeleri tehlikeli olabilecek kadar bozulmalarına yol açacak radyasyon üretmesinden kaygı duyuluyordu.</p>

  <p>Erkeklerin askeri gemiye gidiş geliş süreleri olan birkaç günlük, ya da bir hafta boyunca yalnız kalmaktan korkmuyordum. Beni daha çok, onlardan birinin geri dönmemesi olasılığı korkutuyordu. Konu sadra.’ sekiz bacaklı örümcekler veya bu muazzam gemiyi bizimle paylaşmaları olası olan başka yaratıklar değildi. Ayrıca çevresel belirsizliklerin de göz önüne alınması lazımdı. Ya Rama birden manevraya başlarsa? Ya buna benzer başka bir ters olay olur ve onlar New York’a geri dönemezlerse?</p>

  <p>Richard ve Michael bana, hiçbir riske girmeyecekleri ve sadece askeri gemiye gidip geri gelmekten başka bir şey yapmayacakları konusunda güvence verdiler. Yirmi sekiz saatlik Rama gününün şafağından hemen sonra yola çıktılar. New York’ta çukura düşmemle başlayan uzun yalnızlık süreci dışında ilk kez tek başıma kalıyordum. Elbette tam anlamıyla yalnız da sayılmazdım. Simone’un içimde beni tekmelediğini hissediyordum. Bir bebek taşımak çok şaşırtıcı bir duygu. İçinizde yaşayan başka bir ruh taşıdığınızı bilmek tarif edilemeyecek kadar harikulade bir şey. Özellikle çocuk senin kendi genlerinin önemli parçalarından oluşmuşsa. Yazık ki erkekler hamilelik deneyimini yaşayamıyorlar. Eğer yaşayabilselerdi, biz kadınların neden gelecek konusunda bu kadar kaygılı olduğumuzu anlarlardı.</p>

  <p>Erkeklerin ayrılmasından sonraki üçüncü Dünya gününde, kötü bir kapalı yerde kalma sıkıntısı yaşadım. İnden çıkarak New York’ta biraz yürüyüş yapmaya karar verdim. Rama’nın içi karanlıktı, fakat o kadar huzursuzdum ki, ne olursa olsun yürümeye karar verdim. Hava oldukça soğuktu. Şişmeye başlayan karnımın çevresindeki kalın uçuş ceketimin fermuarını çekim. Henüz birkaç dakikadır yürüyordum ki uzaktan gelen bir ses işittim. Omurgamdan aşağı bir ürperme indi ve yürümeyi kestim. Birden yükselen adrenalin aynı anda Simone’u da etkileyerek, ben sesi dinlerken onun karnımı tekmelemesine neden oldu. Bir dakika kadar sonra, metal yüzeye sürtünen fırça sesleri ve ona eşlik eden yüksek frekanslı vınlama sesini yeniden işittim. Sesin niteliği su götürmezdi; sekiz bacaklı bir örümcek New York’ta dolanıyordu. Çabucak ine döndüm ve Rama’da şafağın sökmesini bekledim.</p>

  <p>Ortalık aydınlandığı zaman New York’a döndüm ve çevrede dolaştım. İçinde çukura düştüğüm o garip ambarın civarındayken, sekiz bacaklıların sadece geceleri çıktıkları hakkındaki kararımızla ilgili kuşkularım canlanmaya başladı. Richard ta başından beri bunların geceleri ortaya çıkan yaratıklar olduğunu iddia ediyordu. Dünya’yı geçmemizden iki ay sonra, inimize istenmeyen ziyaretçilerin inmesini önlemek için koruyucu ızgaramızı yapmadan önce, Richard bir dizi kaba alıcıyı (henüz yeteneklerini Ramalılara elektronik parçaları kesin olarak belirtebilecek kadar geliştirmemişti) sekiz bacaklı örümceklerin inlerinin kapağı çevresine yerleştirmiş ve hiç olmazsa kendisi buna inanacak biçimde, onların geceleri dışarı çıktığını teyit etmişti. Sonunda, sekiz bacaklılar onun bütün izleyicilerini bulup yok ettiler, fakat Richard, daha önceden, varsayımını destekleyecek kesin bilgiler elde ettiğine inanıyordu.</p>

  <p>Her şeye karşın, inimizin bulunduğu yönden gelen tümüyle yabancı bir ses duyduğum zaman, Richard’ın vardığı sonuç beni rahatlatmadı. O anda ambarın önünde durmuş, dokuz ay önce içinde az daha öleceğim çukura bakıyordum. Nabzım birden hızlandı ve derim ürperdi. Beni en çok rahatsız eden, sesin benimle Rama’daki evim arasında olmasıydı. Yavaş yavaş ilerleyerek ve her defasında ilerlemeden önce binaların arasından gözetleyerek, aralıklarla devam eden sese yaklaştım. Sonunda sesin kaynağını keşfettim. Richard, Newton’dan getirmiş olduğu ufak bir motorlu zincir testereyle bir ağ parçasını kesiyordu.</p>

  <p>Aslında o ve Michael, onları keşfettiğim zaman bir tartışma içindeydiler. Oldukça küçük, bir kenarı üç metre olan, beş yüz düğümlü kare boyutlarda bir ağ parçası, inimizin kapağının yüz metre kadar doğusundaki açıklanamayan barakalardan birine asılmıştı. Michael, ağa zincirli bir testereyle hücum etmenin akıllıca bir hareket olup olmadığını soruyordu. Beni gördükleri anda Richard, elastik ağ maddesinin meziyetlerini överek davranışını haklılaştırmaya çalışıyordu.</p>

  <p>Üçümüz birkaç dakika kadar kucaklaşıp öpüştük ve sonra bana Büyük Yolculuk’u anlattılar. Kolay bir yolculuk olmuştu. Rover ve taşıyıcı koltuklar zorluk çıkarmadan çalışmışlardı. Aletleri, askeri geminin içinde hâlâ biraz radyasyon gösterdiğinden, orada fazla kalamamışlar ve beraberlerinde yiyecek getirmemişlerdi. Ancak, bilimsel veri tabanı iyi durumdaydı. Richard, kendi veri sıkıştırma alt yazılımını kullanarak veri tabanının çoğunu, bizim portatif bilgisayarlarımıza uyan küplere aktarmıştı. Ayrıca, zincir testere gibi yaşamımızı kolaylaştıracak şeyleri tamamlamaya yardımcı olacağına inandıkları, büyük bir sırt çantası dolusu alet getirmişlerdi.</p>

  <p>Bundan sonra Richard ve Michael, Simone’un doğumuna kadar sürekli çalıştılar. Veri temelindeki fazladan kimyasal bilgileri kullanarak, Ramalılara istediklerimizi bildirmek daha kolaylaşmıştı. Hatta ben yiyeceklerin tadını artıracak zararsız esterler ve başka basit bileşikler denedim. Michael koridorun dibindeki odasını tamamladı, Simone’un beşiği yapıldı ve tuvaletlerimiz ölçülemeyecek kadar düzeldi. Tüm kısıtlamalara karşın, yaşama şartlarımız şimdi oldukça makbul düzeye geldi. Belki yakında… Ah! Yanımdan tatlı bir ağlama sesi geliyor. Kızımı besleme zamanı geldi.</p>

  <div>
    <br/>
  </div>

  <p>Doğum günümün tarihe karışmasından yarım saat önce, bu sabahki can sıkıntımı artırıcı rol oynayan, eski doğum günlerimin canlı hayallerine dönmek istiyorum. Benim için, doğum günüm her zaman yılın en önemli olayı olmuştur. Noel-Yeni yıl zamanı dönemleri de özeldir, fakat başka yönden, çünkü onlar herkes tarafından kutlanırlar. Bir doğum günü doğrudan doğruya fert üzerinde odaklanır. Doğum günlerimi, hayatımın akışında hep kendimi inceleme ve düşünme zamanı olarak kullanmışımdır.</p>

  <p>Eğer deneseydim, beş yaşımdan beri tüm doğum günlerimi tek tek hatırlayabilirdim. Bazı anılar, elbette, diğerlerinden daha dokunaklıydı. Bu sabah, eski kutlamalarımdan anımsadığım bazı resimler, bende güçlü nostalji ve yurt özlemi duyguları uyandırdı. Bu depresif halimde, Simone’un hayatına bir düzen ve güven getiremediğim için kendime kızıp durdum. Fakat, buradaki varlığımızı saran muazzam belirsizlikle karşılaşan gerginliğimin en derin noktasında bile, gerçekten Simone’un burada yaşamı paylaşmak için benimle birlikte olmamasını istemedim. Hayır, biz, adına yaşam dediğimiz bilinçli olma mucizesini paylaşan, birbirine ebeveyn ve çocuk gibi en derin bağlarla bağlı iki yolcuyuz.</p>

  <p>Buna benzer bir bağı daha önce de, sadece annem ve babamla değil, ilk kızım Genevieve ile de paylaşmıştım. Hımm, annemle ilgili tüm hayallerin hafızamda bu kadar temiz biçimde kalması çok şaşırtıcı. Yirmi yedi yıl önce, ben sadece on yaşındayken, ölmüş olmasına karşın, bana harika anıların oluşturduğu bir yumak bıraktı. Onunla geçirdiğim son doğum günüm olağanüstüydü. Üçümüz trenle Paris’e gittik. Babam yeni İtalyan elbisesini giymişti ve son derece yakışıklı görünüyordu. Annem, kendisinin parlak, çok renkli yerli malı kıyafetlerinden birini giymeyi yeğlemişti. Başının üstünde kat kat topladığı saçlarıyla, tıpkı babamla evlenmeden önce olduğu gibi bir Senoufo prensesine benziyordu.</p>

  <p>Champs-Elysées’nin az dışındaki kaliteli bir restoranda akşam yemeği yedik. Sonra, bütün üyeleri siyah olan bir grubun Afrika’nın Batı bölgelerinin yerel dansları gösterisini izlemek için bir tiyatroya gittik. Gösteriden sonra sahne arkasına gitmemize izin verildi ve orada annem beni, uzun boylu ve olağandışı siyahlıkta bir cildi olan, son derece güzel bir dansçı kadınla tanıştırdı. Kadın, annemin Fildişi Sahili’ndeki uzak kuzenlerinden biriydi.</p>

  <p>Onların Senoufo kabile dilindeki konuşmalarını, üç yıl önce Poro öncesi eğitimimden bölük pörçük hatırladıklarımla izledim ve bir kez daha, annemin kendi halkıyla beraber olduğu zaman, yüzünün daima daha etkileyici olduğunu fark ederek şaşırdım. O akşamı fazlasıyla büyüleyici bulsam da, henüz on yaşındaydım ve okuldaki bütün arkadaşlarımla normal bir doğum günü partisini yeğlerdim. Chilly-Mazarin’in banliyösündeki evimize trenle dönerken, düş kırıklığına uğradığımı fark eden annem, “Üzülme, Nicole,” dedi. “Gelecek sene bir parti verebilirsin. Baban ve ben bu fırsattan yararlanarak sana kökeninin diğer yarısını hatırlatmak istedik. Sen bir Fransız vatandaşısın ve bütün yaşamını Fransa’da geçirdin, fakat bir parçan da Batı Afrika’nın kabile gelenekleriyle saf bir Senoufo.”</p>

  <p>Bugünün ilk saatlerinde, annemin kuzeni ve arkadaşlarının yaptıkları fildişi danslarını hatırlayınca, bir an için yanımda on yaşındaki kızım Simone ile birlikte çok güzel bir tiyatroya girmekte olduğumuzu zihnimde canlandırdım -fakat sonra hayal kayboldu. Jüpiter’in yörüngesinin dışında tiyatrolar yok. Aslında, tiyatro kavramı da kızım için bir şey ifade etmeyecek Bütün bunlar çok sersemletici.</p>

  <p>Bu sabahki gözyaşlarımın bir nedeni de, Simone’un büyükanne ve büyükbabasını, onların da Simone’u hiç tanıyamayacak olmasıydı. Hayatımın dokusunda onlar mitolojik karakterler olarak kalacak, kızım da onları sadece fotoğraflarından ve videolardan tanıyacaktı. Annemin olağanüstü sesini duyma zevkini hiç tadamayacak ve babamın gözlerindeki o yumuşak ve müşfik sevgiyi hiç göremeyecekti.</p>

  <p>Annem öldükten sonra, babam her doğum günümü özel bir hale getirme konusunda çok dikkatliydi. Onikinci doğum günümde, Beauvois’daki villaya taşınmamızdan hemen sonra, babam ve ben düşen karların altında Villandry Şatosu’nun bakımlı bahçelerinde birlikte yürüyorduk. O gün bana, kendisine ihtiyacım olduğu her an yanımda bulunacağına söz verdi. Bitki çitlerinin çevresinde yürürken, tutmakta olduğum elini daha da sıktım. O gün ona (ve kendime) onun da beni terk etmesinden ne kadar korktuğumu anlatırken ağladım. Beni göğsüne bastırarak salladı ve alnımdan öptü. Sözünden hiç dönmedi.</p>

  <p>Sadece geçen yıl, şimdi sanki başka bir yaşam gibi geliyor, doğum günüm Fransız sınırları içindeki bir kayak treninde başladı. Gece yarısı hâlâ uyanıktım ve Henry ile Weissfluhjoch eteklerindeki dağ kulübesinde öğlen yaptığımız buluşmayı yeniden yaşıyordum. Bana dolaylı olarak sorduğu zaman ona Genevieve’in babası olduğunu söylemedim. Ona bu mutluluğu veremezdim.</p>

  <p>Fakat sonra, babasının İngiltere kralı olduğu gerçeğini kızımdan saklamanın dürüst bir hareket olup olmadığını, trende düşündüğümü hatırlıyorum. Kendime olan saygım ve gururum, kızımın kendisinin bir prenses olduğunu öğrenmesini engellemeye karar vermeme yetecek kadar önemli miydi? Bu soruları kafamda düşünerek, geceye boş bakışlarla dalmışken, sanki bir işaret almış gibi, Genevieve yatağımın yanında belirerek, “Doğum günün kutlu olsun, anneciğim,” dedi ve gülümseyerek bana sarıldı. Az daha o anda ona babasından bahsedecektim. Eğer Newton araştırmasının başına gelecekleri bilsem, eminim ki bahsederdim. Seni özlüyorum, Genevieve. Sana uygun bir şekilde veda edebilmeme izin verilmesini dilerdim.</p>

  <p>Anılar çok garip. Bu sabah, gerginliğim arasında, eski doğum günlerimden sel gibi gelen hayaller, yalnızlık ve kaybolmuşluk duygularımı artırmıştı. Şimdi, daha güçlü bir ruh hali içinde olmama karşın, aynı anıların etkisi altındayım. Artık, Simone’un benim bildiğim deneyimleri yaşayamayacak olmasından dolayı büyük bir üzüntü içinde değilim. Onun doğum günleri benimkinden çok farklı, ama onun yaşamı için eşsiz olacak. O günleri olabildiğince anılabilir ve sevgi dolu bir şekilde yapmak da benim hakkım ve görevim.</p>
</body>
</html>