<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/mandos.css" type="text/css" rel="stylesheet"/>
</head>

<body>
  <h2>3</h2>

  <p>Kahvaltı bir kutlama gibiydi. Yiyeceklerini hazırlayan olağanüstü aşçılardan bir ziyafet ısmarladılar. Dairenin tasarımcıları düşünceli davranarak, yemeklerini hammaddelerden kendilerinin hazırlamak istemeleri olasılığına karşı, çeşitli ocaklar ve dolu bir buzdolabı sağlamışlardı. Ancak, yabancı (ya da robot) aşçılar o kadar iyi ve o kadar çabuk eğitilmişlerdi ki, Nicole ve ailesi hemen hemen hiçbir zaman kendileri için yemek hazırlamamışlardı -sadece beyaz düğmeye basıp ısmarlıyorlardı.</p>

  <p>“Bu sabah gözleme istiyorum,” diye Katie mutfakta açıkladı.</p>

  <p>Onun hınk deyicisi Patrick ekledi, “Ben de, ben de.”</p>

  <p>Monoton ses, “Ne tür gözleme?” diye sordu. “Hafızamızda dört değişik tip var. Kara buğdaylı, yayık ayranlı…”</p>

  <p>“Yayık ayranlı,” diye kesti Katie. “Hepsi üç tane,” kardeşini süzdükten sonra, “en iyisi dört tane olsun,” dedi.</p>

  <p>“Tereyağı ve akçaağaç marmeladıyla birlikte,” diye Patrick bağırdı.</p>

  <p>“Dört yayık ayranlı gözleme ve akçaağaç marmeladı,” dedi ses. “Hepsi bu kadar mı?”</p>

  <p>Katie, Patrick’le kısa bir görüşmeden sonra, “Bir elma suyu ve bir de portakal suyuyla birlikte,” dedi.</p>

  <p>Ses, “Altı dakika, on sekiz saniye,” dedi.</p>

  <p>Yiyecekleri hazır olduğu zaman, aile mutfaktaki yuvarlak masanın çevresinde toplandı. Küçükler Nicole’e, onun yokluğunda neler yaptıklarını anlattılar. Patrick özellikle, jimnastik odasında, elli metre koşuda kendi rekorunu kırdığı için gururlanıyordu. Benjy zorlukla ona kadar saydı ve herkes onu alkışladı. Kapı çaldığı zaman, tam kahvaltıyı bitirmiş, masanın üstündeki tabakları temizliyorlardı.</p>

  <p>Büyükler birbirlerine baktılar ve Richard kontrol konsoluna giderek video göstericisini açtı. Kartal kapının dışında duruyordu.</p>

  <p>Patrick hemen, “Umarım yeni bir deney değildir,” dedi.</p>

  <p>Nicole kapı girişine doğru giderken, “Hayır… hayır sanmıyorum,” dedi. “Herhalde bize son deneylerin sonuçlarını vermek için gelmiştir.”</p>

  <p>Nicole kapıyı açmadan önce derin bir nefes aldı. Kartal’la kaç kez karşılaşmış olursa olsun, onun yanında adrenalin düzeni her zaman yükseliyordu. Bu neden oluyordu? Kendisini ürküten Kartal’ın korku ve saygı uyandıran bilgisi miydi? Veya onların üstündeki gücü müydü? Yoksa varlığının şaşırtıcı gerçeği miydi?</p>

  <p>Kartal onu, Nicole’ün artık gülümsemesi diye tanımladığı bir ifadeyle selamlayarak, hoşa gider bir şekilde “İçeri girebilir miyim?” dedi. “Sizinle, kocanızla ve Mr. O’Toole ile görüşmek istiyorum.”</p>

  <p>Nicole ona (birden aklından cansız bir şeye de bakmakta olabileceği geçti) her zamanki gibi baktı. Kartal uzun boyluydu, belki iki metre yirmi beş santimetre ve ensesinden aşağıya insan gibi biçimlendirilmişti. Ancak, kolları ve gövdesi, krem beyazı ve tüysüz olan ellerindeki dört parmak dışında, küçük, sıkı örtülmüş ve kömür grisi tüylerle kaplıydı. Kalçasının altı, vücudunun yüzeyi ten rengindeydi, fakat dış tabakanın parlaklığından, gerçek insan derisinin kopyalanmasına pek özenilmediği belli oluyordu. Kalçasının altında pek tüy yoktu ve ne eklem ne de üreme organı görülüyordu. Ayaklarında parmak yoktu. Kartal yürüdüğü zaman diz bölgesinde kırışıklıklar oluşuyor, fakat hareketsiz durduğu zaman bu izler kayboluyordu.</p>

  <p>Kartal’ın yüzü çok dikkat çekiciydi. Başında, uzanan grimsi gagasının iki yanında iri ve açık mavi gözleri vardı. Konuştuğu zaman gagası açılıyor ve boğazının gerisindeki bir tür elektronik ses kutusundan mükemmel İngilizcesi geliyordu. Başının üstündeki tüyler beyazdı ve yüzündeki, ensesindeki ve sırtındaki koyu gri tüylerle bir kontrast oluşturuyordu. Yüzündeki tüyler oldukça seyrek ve dağınıktı.</p>

  <p>Nicole birkaç saniye kımıldamayınca, Kartal kibarca yineledi, “Girebilir miyim?”</p>

  <p>Nicole, “Elbette… elbette,” derken yana çekildi. “Üzgünüm… Sadece sizi uzun süredir görmüyordum.”</p>

  <p>Kartal geniş adımlarla oturma odasına girerken, “Günaydın, Mr. Wakefield, Mr. O’Toole. Merhaba çocuklar,” dedi.</p>

  <p>Patrick ve Benjy, ondan uzaklaşmak için gerilediler. Çocukların içinde, sadece Katie ve Ellie ondan korkmuyor gözüküyorlardı.</p>

  <p>“Günaydın,” Richard yanıtladı ve, “bugün sizin için ne yapabiliriz?” diye sordu, çünkü Kartal hiçbir zaman sosyal bir ziyaret yapmazdı. Ziyaretlerinin hepsinin bir amacı olurdu.</p>

  <p>“Kapıda eşinize de söylediğim gibi,” diye Kartal yanıtladı, “Siz üç büyükle birlikte bir konuşma yapmam gerek. Biz bir saat veya daha fazla bir süre için konuşurken, acaba Simone çocuklarla ilgilenebilir mi?”</p>

  <p>Kartal onu durdurduğu zaman Nicole çocukları oyun odasına götürmeye başlamıştı bile. “Buna gerek yok,” dedi Kartal, “Tüm daireyi kullanabilirler. Dördümüz, koridorun sonundaki toplantı odasına gideceğiz.”</p>

  <p><i>Of of</i> diye Nicole hemen düşündü. <i>Bu önemli bir şey… Daha önce çocuklan hiç dairede yalnız bırakmamıştık.</i></p>

  <p>Bir anda onların güvenliğiyle ilgili büyük kaygı duydu. “Özür dilerim Bay Kartal,” dedi. “Çocuklar burada güvende olacaklar mı? Yani, bazı özel ziyaretçileri veya buna benzer bir şey olmayacak değil mi..?”</p>

  <p>“Hayır Mrs. Wakefield,” dedi Kartal sakin bir tonda. “Çocuklarınızı hiçbir şeyin rahatsız etmeyeceğine söz veriyorum.”</p>

  <p>Girişteki holde üç insan uzay elbiselerini giymeye kalkışınca, Kartal onları durdurdu. “Buna gerek olmayacak,” dedi. “Dün gece bölmenin bu kısmını elden geçirdi. Koridoru, kavşaktan önceki bölümden itibaren kapatarak tüm bu alanı Dünya benzeri bir yaşama alanı haline getirdik. Özel bir elbise giymek zorunda kalmadan konferans salonunu kullanabileceksiniz.”</p>

  <p>Kartal, koridorun sonundaki geniş toplantı salonunda oturur oturmaz konuşmaya başladı. “İlk karşılaşmamızdan beri defalarca bana, burada ne aradığınızı sordunuz ve ben de size bir yanıt vermedim. Artık, uyku deneylerinizin son aşaması bittiğine göre -başarılı olduğunu da eklemeliyim- görevinizin ikinci safhasını size açıklamama izin verildi.</p>

  <p>“Ayrıca sizlere kendimle ilgili bazı şeyleri açıklamama da izin verildi. Hepinizin kuşkulandığı gibi, ben yaşayan bir canlı değilim -en azından sizin tanımlamanıza göre.” Kartal güldü. “Düğüm’ü yöneten zeki tarafından, hassas konularda sizinle iletişim kurmak için yaratıldım. Davranışlarınızla ilgili ilk gözlemlerimiz, vücudu olmayan seslerle iletişim kurmaktaki isteksizliğinizi gösterdi. Aileniz için bir özel görevli olarak tam benim veya benzer bir şeyin yaratılmasına karar verildiği sırada, siz Mr. Wakefield, Yönetim Modülü’ne programlanmamış ve onaylanmayan bir ziyaret yapmayı deneyerek, az daha bölmenin bu kısmında ciddi bir karışıklığa yol açıyordunuz. Bundan sonraki istenmeyen hareketlere engel olmak için, o anda varlığım tasarımlandı.”</p>

  <p>Kartal bir anlık bir duraklamadan sonra devam etti. “Şimdi burada kaldığınız sürenin en önemli zaman dilimine gelmiş bulunuyoruz. Rama adını verdiğiniz uzay aracı, Hangar’da ana bakım ve yeni mühendislik tasarımlarından geçiriliyor. Artık siz insanlar da yeniden tasarım sürecinde yer alacaksınız, çünkü, bazılarınız Rama’yla birlikte oluştuğunuz güneş sistemine geri dönecek.”</p>

  <p>Richard ve Nicole aynı anda onun sözünü kesmeye başladılar. “Önce konuşmamı bitirmeme izin verin,” dedi Kartal, “beklenen sorularınızın yanıtlarını çok dikkatle hazırladık.”</p>

  <p>Kuş-adam, daha alçak bir sesle devam etmeden önce masanın çevresinde oturanları süzdü. “Eğer dikkat ettiyseniz, Dünya’ya geri gideceksiniz demedim. Eğer ana planımız başarılı olursa, içinizden geriye dönecek olanlar, insanlarla temas edecekler, ama ana gezegeninizde değil. Ancak ana planda zorunlu bir sapma olduğu takdirde gerçekten Dünya’ya döneceksiniz.”</p>

  <p>Kartal doğrudan Nicole’e, “İçinizden <i>bazılarının</i> döneceğine dikkat edin Mrs. Wakefield,” dedi. “Siz kesinlikle Rama’nın içinde yolculuğa katılacaksınız. Bu, göreve koyduğumuz kesin kurallardan biri. Yolculukta size kimin eşlik edeceğine karar vermeyi size ve ailenizin geri kalan üyelerine bırakıyoruz. Eğer isterseniz yalnız gidip diğerlerini Düğüm’de bırakabilirsiniz, ya da yanınıza başkalarını alabilirsiniz. Ancak, hepiniz birden Rama’yla birlikte gidemezsiniz. En az bir üreyen çift, pek mümkün olmasa da görevin başarısızlıkla sona ermesi olasılığına karşı, ansiklopedimize gerekli bilgileri sağlamak için, burada, Düğüm’de kalacak.</p>

  <p>“Düğüm’ün ana amacı, galaksinin bu yöresindeki yaşam türlerini kataloglamaktır. Uzaya çıkabilmiş yaşam türleri en öncelikli sırayı alıyor ve kurallarımız, rastladığımız her uzay gezginiyle ilgili en geniş veriyi toplamamızı gerektiriyor. Bu görevi başarabilmek için, sizin zamanınıza göre yüzbinlerce yıldır, bu uzay gezginlerinin evrimleşme sürecini kötü etkileyecek bir davranışı en aza indirecek, fakat aynı zamanda önemli bilgileri elde etmemizi sağlayacak bir yol geliştirmeye çalıştık.</p>

  <p>“Temel yaklaşımımız, bu uzay gezginlerini tanıyıp bir ön sınıflandırma yapabilmek umuduyla, ön araştırma göreviyle önce bir gözlem uzay aracı göndermektir. Daha sonra, önce etkileşim derecesini genişletmek ve sonunda, kendi seçtiğimiz bir ortamda, uzun vadeli ve ayrıntılı araştırmaları yapabilmek için, uzay gezgini türün bir temsilcisini yakalayabilmek amacıyla, aynı hedefe tekrar bir uzay aracı gönderilir.”</p>

  <p>Kartal sustu. Nicole’ün zihni ve kalbi aynı anda çılgınca çalışıyordu. O kadar çok sorusu vardı ki! Neden özellikle kendisi dönüş için seçilmişti? Genevieve’i görebilecek miydi? Ve Kartal <i>yakalamak</i> sözcüğü ile tam olarak ne demek istiyordu -bu sözcüğün genellikle düşmanca bir tavır olarak yorumlandığını Kartal biliyor muydu? Neden…</p>

  <p>İlk konuşan Richard oldu, “Sanırım söylediklerinizin çoğunu anladım,” dedi, “fakat bazı can alıcı bilgileri atladınız. Uzay gezgini türlerle ilgili bu bilgileri neden topluyorsunuz?”</p>

  <p>Kartal gülümsedi. “Bizim bilgi hiyerarşimizde üç temel düzey vardır. Bir bireyin veya türün bu düzeylere ulaşması, önceden saptanmış bir dizi kıstaslara göre kabul veya reddedilir. Daha önce açıkladıklarımla sizlere, türünüzün temsilcileri olarak, ilk kez ikinci düzey bilgiler verdim. Demin sorduğunuz soruyla üçüncü düzeye giren bir bilgiye yanıt arayan zekânızı kutlarım.”</p>

  <p>Richard sinirli bir gülüşle, “Yani bütün bu parlak sözlerle yanıtlamayacağınızı mı anlatmak istiyorsunuz?”</p>

  <p>Kartal onayladı.</p>

  <p>Nicole sonunda sordu, “Neden, sadece benim dönüş yolculuğunu yapmam gerektiğini bize açıklar mısınız?”</p>

  <p>“Bir sürü nedeni var,” diye Kartal yanıtladı. “Öncelikle sizin fiziksel açıdan dönüş yolculuğu için en uygun olduğunuzu düşünüyoruz. Verilerimiz ayrıca sizin üstün iletişim yeteneklerinizin, görevin yakalama bölümü tamamlandıktan sonra, son derece yararlı olacağını gösteriyor. Daha başka nedenler de var, ama en önemlileri bu ikisi.”</p>

  <p>Richard sordu, “Ne zaman gidiyoruz?”</p>

  <p>‘‘Bu belli değil. Çizelgenin bir bölümü size bağlı. Kesin bir hareket tarihi saptandığı zaman size bildiririz. Ancak size, bunun, sizin dört ayınızdan az bir süre içinde olacağını söyleyebilirim.”</p>

  <p><i>Kısa bir süre sonra gidiyoruz</i>, diye Nicole düşündü <i>ve en azından içimizden ikisi burada kalmalı. Fakat kim…</i></p>

  <p>“Herhangi bir üreyen çift burada Düğüm’de kalabilir mi?” diye Şimdi Michael, Nicole’ün düşünce çizgisini izleyerek soruyordu.</p>

  <p>“Hemen hemen öyle Mr. Toole,” diye Kartal yanıtladı. En küçük kız Ellie, sizinle birlikte kabul edilemez -o cinsel olgunluğa erişinceye kadar sizi canlı tutamayabiliriz- fakat herhangi bir başka çaprazlama uygun olabilir. Sağlıklı çocuklar elde edebilmek için, yüksek olasılığa sahip olmamız gerek.”</p>

  <p>“Neden?” diye Nicole sordu.</p>

  <p>“Görevinizin başarılı olamamasıyla ilgili, çok küçük ve sınırlı da olsa, bir olasılık mevcut ve Düğüm’de kalan çift, gözlemleyebileceğimiz tek insan örneği olacak. Kimseden bu konuda yardım almadan bu aşamaya gelmiş yetişkin uzay gezginleri olarak, bizler için özellikle ilginçsiniz.”</p>

  <p>Konuşma sonsuza kadar devam edebilirdi. Ancak, birkaç sorudan sonra, Kartal birden ayağa kalkarak toplantıya katılımının sona erdiğini bildirdi. Kendi koyduğu deyimle, “ayırma” işini bir an önce halletmeleri için insanları teşvik etti, çünkü ailenin Dünya’ya dönecek olan üyeleriyle neredeyse hemen çalışmalara başlamak istiyordu. Rama’nın içindeki Dünya Modülü”nün tasarımında kendisine onlar yardımcı olacaklardı. Başka bir ek açıklama yapmadan Kartal adayı terk etti.</p>

  <div>
    <br/>
  </div>

  <p>Üç yetişkin Kartal’la yaptıkları toplantının bazı önemli ayrıntılarını, kendi aralarında düşünüp bir karara varıncaya kadar, hiç olmazsa bir gün, çocuklara anlatmamaya karar verdiler. O gece, çocuklar yatmaya gittikten sonra, Nicole, Richard ve Michael dairelerinin oturma odasında sessizce konuştular.</p>

  <p>Nicole kendisini öfkeli ve güçsüz hissettiğini söyleyerek tartışmayı açtı. Kartal her konuda çok nazik olmasına karşın, dedi, aslında onlara dönüş görevinde yer almalarını emretmişti. Ve nasıl reddedebilirlerdi? Tüm aile yaşamları için Kartal’a -ya da temsil ettiği zekâya- bağımlıydılar. Hiçbir tehdit yapılmamıştı, ama hiçbir tehdide gerek de yoktu. Kartal’ın talimatlarına uymaktan başka çareleri yoktu.</p>

  <p>Fakat aileden kim Düğüm’de kalmalıydı? Nicole yüksek sesle düşündü. Michael hiç olmazsa bir yetişkinin Düğüm’de kalmasının kesinlikle gerekli olduğunu ileri sürdü. Savı ikna ediciydi. Çocuklardan herhangi ikisi, Simone ve Patrick bile, bu şartlar altında mutlu olabilmek için bir yetişkinin deneyim ve zekasından yararlanmaya ihtiyaç duyacaklardı. Michael daha sonra, dönüş yolunu tamamlayabilmesinin pek mümkün olmayacağını söyleyerek, Düğüm’de kalmaya gönüllü oldu.</p>

  <p>Üçü de, Düğüm zekâsının niyetinin, güneş sistemine dönüş yolunda insanları uyutmak olduğunun belli olduğu konusunda aynı fikirdeydiler. Yoksa, tüm o uyku deneylerinin anlamı neydi? Nicole çocuklarının, hayatlarının önemli gelişme dönemlerini uykuda geçirecek olmaları fikrinden hiç hoşlanmıyordu. Tüm aileyi Düğüm’de bırakarak yalnız gitmesi gerektiğini öne sürdü. Ne de olsa, diye mantık yürüttü, çocuklar o yolculuğu yaptıktan sonra Dünya’da “normal” bir hayat süremezlerdi.</p>

  <p>“Eğer Kartal’ı doğru yorumladıysak,” dedi Nicole, “geriye dönen herkes, sonsuza kadar, Rama’nın içinde, galaksinin başka bir bölgesine giden yolcular olacaklar.”</p>

  <p>“Bunu kesin olarak bilmiyoruz,” diye Richard itiraz etti, “diğer taraftan, burada kalanlar da, ailedekilerin dışında, kesinlikle başka bir insan yüzü göremeyecekler. “</p>

  <p>Richard bu sözlerine ek olarak, sadece yol arkadaşı olarak değil, aynı zamanda bu deneyimi yaşamak için, ne pahasına olursa olsun, bu yolculuğu yapmak niyetinde olduğunu söyledi.</p>

  <p>Üçlü, bu ilk geceki görüşmede çocukların ne biçimde seçileceği konusunda tam bir karara varamadı. Fakat büyüklerin nasıl davranacağı konusunda kesin bir karara vardılar. Michael Düğüm’de kalacaktı. Nicole ve Richard da güneş sistemine dönüş yolculuğunu yapacaklardı.</p>

  <p>Toplantıdan sonra yatakta Nicole uyuyamadı. Durmadan kafasındaki tüm seçenekleri tekrarlayıp duruyordu. Simone’un, Katie’den daha iyi bir anne olacağına emindi. Ayrıca, Simone ve Michael Amcası son derece uyumluydular ve Katie de babasından ayrılmak istemezdi. Fakat Simone’la eşleşmek için kimi bırakacaklardı? Kız kardeşini deli gibi seven, fakat akıllıca konuşmayı hiçbir zaman başaramayacak olan, Benjy’yi mi?</p>

  <p>Nicole saatlerce döndü durdu. Aslında seçeneklerin hiçbirini sevmemişti. Bu huzursuzluğunun nedenini çok iyi anlıyordu. Sorun ne şekilde çözülürse çözülsün, sonuçta o, bir kez daha, belki de sonsuza kadar, yine sevdiği ailesinin hiç değilse birkaç üyesinden ayrılmaya zorlanacaktı. Gecenin yarısında yatağında yatarken, geçmiş ayrılıkların hayalleri ve acıları onu rahatsız etmek için geri döndüler. Birkaç ay sonra gerçekleşecek olan ayrılmayı düşününce, Nicole’ün kalbi sızladı. Annesinin, babasının ve Genevieve’in resimleri, kalbinin en derin yerlerini sızlatıyordu. Bu geçici üzüntüsü arasında, <i>Belki de hayat böyle</i>, diye düşündü, <i>acıyla dolu sonsuz ayrılıklar silsilesi.</i></p>
</body>
</html>