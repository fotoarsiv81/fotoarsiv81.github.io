<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/mute.css" type="text/css" rel="stylesheet"/>
</head>

<body>
  <h2>GİRİŞ</h2>

  <p><b>JONATHAN SAFRAN FOER</b></p>

  <div>
    <br/>
  </div>

  <p>İyi bir kitapla muazzam bir kitap arasındaki fark nedir? İyi kitaplar sürükleyici, aydınlatıcı ve yeni olabilir. İyi kitaplar çoğunlukla eleştirel övgü alır, hatta bazıları zamanın sınavından bile başarıyla geçebilir. İyi kitaplar bazen muazzam kitaplardan -yaygın olarak kullanılan okunabilirlik ve sanatkârlık kavramları açısından- daha iyidir. (Muazzam bir kitabı bitirmeyi bile beklemeden ona hayran olan birine sormanız yeter.) Dünyamızın ihtiyaç duyduğu şey muazzam kitaplardır,iyi kitaplar ise kültürümüzün arzuladıklarıdır, işte bu yüzden birçok yazar, çoğu zaman iyi kitap yazmanın peşindedir.</p>

  <p>Bernard Malamud’un dördüncü romanı, <i>Tamirci</i>, iyi bir kitabın tüm gerektirdiklerine sahip. Romanın karakterleri empati, biçemi ise hayranlık uyandırıyor. 1967 yılında hem ABD Ulusal Kitap Ödülü hem de Pulitzer Ödülü’nü kazanan kitap hâlâ yaygın olarak okunuyor. (Üstelik okuyucunun kitabın dramatik sonuna ulaşmak için bir veya en çok iki günden fazla oyalanacağını hayal etmek oldukça güç.) Bunun yanı sıra kitabı muazzam bir kitap yapan ise, onun göz alıcı biçimde iyi bir kitap yapan özelliklerinin ötesinde bambaşka bir unsur; o da bu kitabın gerekliliği.</p>

  <p>Romanın kahramanı olan Yakov Bok, bir tamircidir. Bir pencere kırıldıysa, camını yenisiyle değiştirir. Bir sandalye gıcırdıyorsa, Yakov bu sesi giderir. Bunun yanında aslında onun hikâyesi varoluşsal bir tamiratla dairdir. “Bir felsefem var ise, o da yaşamın bundan daha iyi olabileceğidir,” der. Karısı onu terk ederek sevgisiz, çocuksuz evliliklerini bitirdikten sonra Yakov “dünya üzerindeki” şansını denemeye karar verir. Belki de iyi talihini, tüm hayatı boyunca içinde debelendiği taşra kasabasının dışında bir yerlerde bulabilecektir.</p>

  <p>Kitabın “dünyası” 1911 yılının Kiev’idir. Bu tarih 1905 devrimi ile Rusya’nın son Çar’ının devrilmesi arasında kalan bir zaman dilimidir, siyasi ortamın belirsizliği bir kültür paranoyası yaratmıştır. Bastırılmış korku ve düşmanlıklar artık açığa çıkmış ve saldırganlaşmıştır. On iki yaşındaki bir Rus çocuk bıçaklanarak öldürülüp kanı son damlasına kadar akıtıldığında, ibadet etmeyen ve inançsız bir Yahudi olan Yakov ayin niteliğinde bir cinayet işlemekle suçlanır. (Dönemin Hıristiyan çevrelerinde bu türden suçlamalar pek de nadir değildir.) Yapılan suçlamalar giderek artıp şiddetlendikçe Yakov, Kafkavari bir kabusun içinde Eyüp benzeri bir karaktere dönüşür. İçine düştüğü çıkmaz da yalnızca -Tamirci’yi sade, iyi bir kitap yapmaya yetecek olan- Yahudi epiğinde değil, aynı zamanda dünya nezdinde de bir sembol haline gelir.</p>

  <p>Bozuk olan dünyadır.</p>

  <p>Malamud’un uyandırdığı korku ve düşmanlık tanıdıktır. O insanlık zafiyeti sadece çağa özgü değildir, bize aittir. Günümüzde gazeteleri donakalmadan okumak oldukça zordur.</p>

  <p>İyi kitaplar bize sıklıkla sorunlu dünyamızı hatırlatır.</p>

  <p>Muazzam kitaplar ise bir adım ileri giderek bize insanlığımızı hatırlatır. Dünyamızı tamir edebilecek tek şey de insanlığımızdır.</p>

  <p>Yakov acı çeker ama acı çekerken düşünür, acı çekerken mücadele eder ve acı çekerken acısına meydan okur. Yahudi olmayan bir asil Yakov’a yardım eder. Bu kişi Yakov’u kendini ciddi boyutta kişisel tehlikelere atarak desteklemektedir. Zincire vurulmuş Yakov, mahkemeye çıkarılmak üzere Kiev sokaklarında yürüyerek ilerlerken izleyenlerden bazıları el sallar, hatta bazıları ismini bile çağırır. Tüm yapabilecekleri budur ve bu da az şey değildir. Romanın görünüşte belirsiz olan sonu aslında hiç de belirsiz değildir. Yakov’un nihai kaderi ne olursa olsun birkaç iyi insanın onunla dayanışmalarını ifade etmiş olmaları aslında hem Yakov’un hem de kendilerinin insanlığını tanımış oldukları anlamına da gelmektedir.</p>

  <p>Bu kitabı okumayı bitirdiğimde tokat yemiş gibi hissettim ve ilham aldım. Dünyanın durumu ile ilgili yakınmak birdenbire yetersiz gelmeye başlamıştı. Kendimi siyasi faaliyetlerden mazur görmek de yanlıştı. Bu kitabın ışığında bakınca eylemsizliğim erdemli değildi. Her ne kadar <i>Tamirci</i> erdem üzerine yazılmış bir kitap değilse de, erdemli bir kitap. Yani cılız bir tavsiye vermektense okuyucuya güçlü bir soru yöneltiyor: Neden hiçbir şey yapmıyorsun?</p>

  <p>Durum komedilerini taklit eden romanlar iyi olabilir ama <i>gerekli</i> değillerdir.</p>

  <p>Cennete dair romanlar iyi olabilir, tıpkı kendilerinden uyarlanarak yapılacak filmleri taklit eden gerilim romanları gibi. Cüretkârlıklarıyla revaçta olan romanların da olabileceği gibi.</p>

  <p>Dünyamızın -çaresiz ve paramparça olmuş dünyamızın-varoluşsal romanlara ihtiyacı var. Bize umuttan daha değerli bir şey veren romanlara. Bizi eyleme çağıran romanlara. Gerçek tamirci Yakov Bok değildir. (Yakov o dünyadaki bir karakterdir.) Bemard Malamud da değildir. (Malamud o dünya ile bu dünya arasında bir köprüdür.) Gerçek tamirci biziz, yani her birimiz. Bir şeyler yapmalıyız. Bu romanın, tüm diğer muazzam romanlar gibi, bize hatırlattığı budur.</p>
</body>
</html>