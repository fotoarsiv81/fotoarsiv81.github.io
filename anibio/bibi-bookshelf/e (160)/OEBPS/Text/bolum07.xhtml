<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/mute.css" type="text/css" rel="stylesheet"/>
</head>

<body>
  <h2>YEDİNCİ KISIM</h2>

  <h3 id="sigil_toc_id_28">1</h3>

  <p>Yakov bekliyor.</p>

  <p>Kar, yağmura döndü.</p>

  <p>Hiçbir şey olmadı.</p>

  <p>Gelen tek şey, iddianame değil, sadece uzun kış mevsimi oldu.</p>

  <p>Yakov havadaki değişimi kafasının içinde hissediyordu. Bahar gelmiş ama parmaklıkların arkasında kalmıştı. Pencereden kırlangıçların ötüşünü duyuyordu.</p>

  <p>Mevsimler iddianameden daha hızlı geliyordu. İddianame çok yavaştı. Her an gelebileceği düşüncesi onu yavaşlatıyordu.</p>

  <p>İlkbaharda çok yağmur yağdı. Yakov yağmurun sesini dinledi, dışarının ıslak olması fikrini seviyordu ama içerinin ıslak oluşundan hoşlanmıyordu. Hapishane avlusu tarafındaki çatlak duvardan su sızıyordu. Sıvaları dökülmüş tuğlaların arasından sızan su oluk oluk akıyordu. Yağmur durduktan sonra, tavanın, pencerenin üzerindeki aşınmış kısmından su damlamaya devam ediyordu. Yağmurdan sonra yerde mutlaka bir su birikintisi oluyordu. Suyun damlaması bazen günlerce sürüyordu. Geceleri uyanıp bu sesi dinliyordu. Bazen birkaç dakikalığına ses duruyor, o zaman Yakov uyuyordu. Damlama yeniden başlayınca tamirci de uyanıyordu.</p>

  <p>Eskiden gök gürlese bile uyurdum.</p>

  <p>Sinirliydi, gergindi. Tutsaklıktan öylesine bunalmıştı ki aklını kaçırmaktan korkuyordu. Delirirsem onlara ne itiraf edeceğim? Geçen bir günün bunaltıcı sıkıcılığı onu dehşete düşürüyordu. Sıkıntı ve endişe ona aklını kaybedebileceğini düşündürüyordu.</p>

  <p>Bir gün, bir şeyler yapma özlemiyle, okuyacak tek bir kelimeye duyduğu açlıkla, önceden hücreye bırakılan muskalardan birini açtı. Kutuyu iplerinden tuttu, bir toz bulutu saçarak patlayıncaya kadar duvara çarptı. Muska kutusunun içi eski parşömen ve deri kokuyordu. Bir de garip bir insan kokusu var gibiydi. Koku biraz beden terini andırıyordu. Tamirci kırık muskayı burnuna tuttu ve açlıkla kokuyu içine çekti. Küçük siyah kutu dört bölmeye ayrılmıştı. Her bir bölmede sıkıca sarılmış küçük birer rulo vardı. İkisinde ‘Mısır’dan Çıkış’ olarak bilinen Tevrat’ın ikinci kitabından, ikisinde de Tevrat’ın beşinci ve son kitabı olan Tesniye’den ayetler vardı. Yakov kelimeleri daha okumadan hatırlayarak metni çözdü. Mısır’daki esaret sona ermişti, rulolardan birinde Musa Fısıh Bayramı’nı ilan etmekteydi. Diğer ruloda Şema Yisrael vardı. Bir diğeri de Tanrı’yı sevmenin ve ona hizmet etmenin ödüllerini, bunun aksini yapanlara ise verilecek cezaları sıralamaktaydı; yani cennetin, yağmurun, o yağmurun meyvesinin, hatta hayatın kaybedileceğini. Her bir kâğıtta insanların Tanrı’ya itaat etmeleri ve onun sözlerini öğretmeleri emrediliyordu.</p>

  <p>“Bu sözlerimi aklınızda ve yüreğinizde tutun. Bir belirti olarak ellerinize bağlayın, alın sargısı olarak takın.”</p>

  <p>Bu belirti, muskanın ta kendisiydi ve o muska da Yakov’un az önce kırdığı muskaydı.</p>

  <p>Parşömen kâğıtlarını heyecan ve üzüntü içinde okuduktan sonra şiltenin derinliklerine sakladı. Ne var ki günlerden bir gün Zhitniyak tek gözüyle delikten gözetlerken tamircinin kendini kağıtları okumaya kaptırmış olduğunu gördü. Hücreye girerek tamirciye kağıtları zorla bıraktırdı. Yakov ona kırık muskayı göstermesine rağmen gardiyan dört kağıt ruloyu görünce şaşırmıştı. Kağıtları müdür yardımcısına götürdü. Müdür yardımcısı bu ‘yeni delillerin’ eline geçmesinden oldukça heyecanlanmıştı.</p>

  <p>Birkaç hafta sonra Zhitniyak hücredeyken sinsice tamirciye yeşil kağıt kapaklı Rusça bir Yeni Ahit verdi. Sayfaları kullanılmaktan eskimiş ve lekelenmişti. “Bunu benim ihtiyar karım gönderdi,” diye fısıldadı. “Yaptığın yanlışa tövbe edebilmen için bunu sana vermemi söyledi. Ayrıca sürekli okuyacak bir şeyin olmadığından şikayet ediyordun. Al bunu ama sana kimin verdiğini kimseye söyleme yoksa kemiklerini kırarım. Soran olursa mutfaktaki tutuklulardan birinin senin haberin olmadan cebine atıverdiğini veya dışkı kutularını boşaltmaya gelen birinin bıraktığını söylersin.”</p>

  <p>Yakov, “İyi de neden Eski Ahit değil de Yeni Ahit?” diye sordu.</p>

  <p>“Eskisinin sana bir yararı olmaz da ondan. Çok uzun zamandan beri kullanılmıyor. Ayrıca içi bir karmaşadan diğerine sürünen aksakallı Yahudilerle dolu. Üstelik Eski Ahit’te çok fazla düzüşme var. Böyle bir şey nasıl dini olabilir? Tanrı’nın gerçek sözlerini okumak istiyorsan İncilleri oku. Benim yaşlı karım sana bunu söylememi istedi.”</p>

  <p>Yakov önce kitabı açmak istemedi. Çocukluğundan beri İsa Peygamber’i yabancı gibi, dönek biri gibi, Yahudilerin düşmanı gibi görerek ondan korkmuştu. Ne var ki kitap orada oldukça sıkıntısı giderek derinleşti ve merakı arttı. En sonunda kitabı açarak okumaya başladı. Masaya oturup karanlıkta okuyordu ama kendini vermekte zorlandığı için çok uzun süreler okuyamıyordu. Yine de İsa’nın hikayesi onu etkilemişti. Dört İncil’i de okudu. İsa garip bir Yahudi’ydi, keyifsizdi ve tutucuydu, tamirci yine de öğretilerden hoşlanmıştı; sakatların, körlerin, ateşe ve suya düşen saralıların iyileştirilmesini zevkle okudu. Ekinek ve balıklardan, ölülerin dirilmesinden hoşlandı. En sonunda nasıl üzerine tükürdüklerini, onu sopalarla nasıl dövdüklerini, gece vakti çarmıha nasıl gerdiklerini okuduğunda çok etkilenmişti. İsa haykırarak Tanrı’dan yardım istemiş, Tanrı yardım etmemişti. Karanlığın içinde acıyla ağlayan bir adam vardı ve Tanrı dağın diğer tarafındaydı. O duyardı, zaten her şeyi duymuştu. Daha önce duymadığı ne vardı ki? İsa ölüyor ve onu indiriyorlardı. Tamirci gözyaşlarını sildi. Sonradan; madem böyle olduysa ve bu Hıristiyan dininin bir parçasıysa ve buna inanıyorlarsa, masum olduğumu bile bile beni nasıl hapishanede tutabiliyorlar, diye düşündü. Neden insaf edip beni salıvermiyorlar?</p>

  <p>Hafızası onu zorlasa da İncil’de hoşuna giden bazı ayetleri ezberlemeye çalıştı. Böylece zihnini meşgul etmenin ve hafızasını zinde tutmanın yolunu bulmuştu. Sonra da öğrendiklerini kendi kendine tekrarlıyordu. Bir gün bu dizeleri gözetleme deliğinden yüksek sesle söylemeye başladı. Koridordaki sandalyesinde oturmuş bir tahtayı yontmakta olan Zhitniyak tamircinin “Uhrevi Saadet”i okuduğunu duyduğunda, sonuna kadar dinledikten sonra ona çenesini kapamasını söyledi. Yakov gece uyuyamadığında ya da bir rüya görüp, bir ses duyup da uykusu kaçtığında uyanık kaldığı zamanı hücrede ezberden ayetler okuyarak geçiriyordu. Kogin her zamanki gibi kulağını gözetleme deliğine veriyor, soluk alıp verişi duyulabiliyordu. Bir gece, son zamanlarda endişeden yüzü iyice asıklaşan gardiyan o kalın sesiyle kapıdan seslendi: “Nasıl oluyor da Hıristiyan bir çocuğu öldüren bir Yahudi, İsa’nın sözlerini okuyabiliyor?”</p>

  <p>Tamirci, “Ben o çocuğa elimi bile sürmedim,” diye cevap verdi.</p>

  <p>“Herkes tersini söylüyor. Bir hahamın sana bu gizli görevi verdiğini ve vicdan azabı çekmeyeceğini söylediği konuşuluyor. Senin çok çalışkan bir adam olduğunun söylendiğini de duydum Yakov Bok, ama yine de bu suçu işlemiş olabilirsin çünkü sizin düşüncenize göre bir Hıristiyan’ı öldürmek suç değil. Tüm o kan ve matzo hikâyeleri sizin dininizin eskiden beri bir parçasıdır. Çocukluğumdan beri duyarım ben bunları.”</p>

  <p>“Eski Ahit’e göre kanı ağzımıza koymamıza izin yoktur. Bu yasaktır,” dedi Yakov. “Öte yandan, bu sözlere ne demeli: ‘Size doğrusunu söyleyeyim, İnsanoğlu’nun bedenini yiyip kanını içmedikçe, sizde yaşam olmaz. Bedenimi yiyenin,kanımı içenin sonsuz yaşamı vardır ve ben onu son günde dirilteceğim. Çünkü bedenim gerçek yiyecek, kanım gerçek içecektir. Bedenimi yiyip kanımı içen bende yaşar, ben de onda.”’</p>

  <p>Kogin, “Ah, o tamamen farklı bir konu,” diye cevap verdi. “Orada kastedilen ekmek ve şarap. Gerçek et ve kan değil. Ayrıca, sen bu sözleri nereden biliyorsun? Şeytan bir Yahudi’ye bir ayet öğretmeye kalktıysa ikisi de ayeti yanlış anlar.”</p>

  <p>“Kan kandır. Ben yazıldığı gibi aynen söyledim.”</p>

  <p>“Sen nereden biliyorsun?”</p>

  <p>“Yuhanna İncili’nde okudum.”</p>

  <p>“Bir Yahudi’nin İncillerle ne işi var?”</p>

  <p>“Bir Hıristiyan’ın ne olduğunu anlamak için okuyorum.” “Hıristiyan, İsa’yı seven insan demektir.”</p>

  <p>“Bir insan nasıl olur da hem İsa’yı sever hem de masum bir adamı hapiste tutarak ona acı çektirir?”</p>

  <p>Kogin, “Suçsuz bir Hıristiyan katili yoktur,” diyerek gözetleme deliğinin üzerindeki kapağı kapattı. Ne var ki sonraki gece hapishane avlusuna sürekli yağmur yağıp da tavandan su damlamaya başladığında gardiyan Yakov’un diğer ezberlediklerini öğrenmeye geldi.</p>

  <p>Kogin,“Yıllardır kiliseye gitmedim,” dedi. “Tütsü ve rahiplere pek bayılmam ama İsa’nın söylediklerini duymak hoşuma gidiyor.”</p>

  <p>Yakov,“‘Hanginiz bana günahlı olduğumu kanıtlayabilir?”’ dedi. “‘Gerçeği söylüyorsam neden bana iman etmiyorsunuz?”’</p>

  <p>“Bunu İsa mı söylemiş?”</p>

  <p>“Evet”</p>

  <p>“Devam et, başka bir sözünü söyle.”</p>

  <p>“‘Yerin ve göğün ortadan kalkması, Kutsal Yasa’nın ufacık bir noktasının hükümsüz hale gelmesinden daha kolaydır.’”&nbsp;</p>

  <p>“Bu sözleri sen söylediğinde kulağıma hatırladığımdan daha farklı geliyor.”</p>

  <p>“Bunlar aynı sözler.”</p>

  <p>“Haydi, bir tane daha oku.”</p>

  <p>“‘Başkasını yargılamayın ki, siz de yargılanmayasınız. Çünkü nasıl yargılarsanız öyle yargılanacaksınız. Hangi ölçekle verirseniz, aynı ölçekle alacaksınız.”’</p>

  <p>“Bu kadar yeter,” dedi Kogin. “Yeterince dinledim.”</p>

  <p>Fakat ertesi gece bir mum artığı ile kibrit getirdi.</p>

  <p>“Bak Yakov Bok,” dedi. “Hücrende bir İncil sakladığını biliyorum. Onu nasıl ele geçirdin?”</p>

  <p>Yakov mutfağa yemek almaya gittiği sırada birinin cebine atıverdiğini söyledi.</p>

  <p>Kogin, “Belki öyledir, belki de değil, ama kitap sende olduğuna göre bana da bir şey okuyabilirsin,” dedi. “Her gece burada yalnız başıma oturmaktan çok sıkıldım. Ben aslında bir aile erkeğiyim.”</p>

  <p>Yakov mumu yaktı ve kapıdaki delikten Kogin’e İncil okudu. Mumun sarı alevi nemli hücrede titrerken ona İsa’nın yargılanmasını ve çektiği eziyetleri okudu. Askerlerin İsa’nın kafasına dikenlerden bir taç oturttuğu bölüme geldiğinde gardiyan içini çekti.</p>

  <p>Sonra tamirci endişeyle fısıldadı: “Dinle Kogin, senden küçük bir iyilik isteyebilir miyim? Fazla bir şey değil. Tanıdığım birine birkaç kelime yazmak için bir parça kağıt ile bir kalem istiyorum. Bana ödünç verebilir misin?”</p>

  <p>Kogin, “Canın cehenneme Bok,” dedi. “Senin Yahudi tuzaklarına düşmem ben.”</p>

  <p>Mumu aldı, söndürdü ve bir daha da İncil’den ayetler dinlemeye gelmedi.</p>



  <h3 id="sigil_toc_id_29">2</h3>


  <p>Bazen, çiçek açan çalıların ve ağaçların içinden geçen bir esinti kırık penceresinden içeri süzülüp, yeryüzünde yetişen yeşillikleri hatırlattığında, Yakov ilkbaharın kokusunu yakalıyor, kalbi tarifsiz bir acıyla burkuluyordu.</p>

  <p>Tamircinin hapse girmesinin üzerinden bir yıldan fazla zaman geçmişti. Ya mayıs ya da haziran ayında, akşam üzeri geç bir saatte hücreye gri cübbeler giymiş, siyah bir şapka takmış bir papaz geldi. Soluk yüzlü genç bir adam olan papaz dağınık saçlıydı; nemli dudakları ve huzursuz edici karanlık bakışları vardı.</p>

  <p>Yakov hayal gördüğünü düşünerek duvara doğru geriledi. “Sen kimsin? Nereden geliyorsun?”</p>

  <p>Papaz başını sallayıp gözlerini kırparak, “Kapıyı bana gardiyan açtı,” dedi. Öksürdü. O kadar çok öksürdü ki geçmesi biraz zaman aldı. “Bir süredir hastaydım,” dedi, “ateşler içinde yatakta yattığım bir sırada bu hapishanede acı çeken bir adamın hayali gözümün önünde canlanıverdi. Kim olabilir diye düşündüm ve hemen aklıma geldi; bu Hıristiyan çocuğu öldürmekten tutuklanan Yahudi olmalıydı. Ter içinde kalmıştım. ‘Ulu Tanrım, bu işaret için sana şükrediyorum, tutuklanan Yahudi’ye hizmet etmemi istediğini anladım,’ diye haykırdım. Hastalığım geçer geçmez hapishane müdürünüze seni görmeme izin vermesi için mektup yazdım. Başlangıçta bu imkansız gibi görünüyordu ama dua edip oruç tuttum. En sonunda metropolitin de yardımlarıyla izin çıktı.”</p>

  <p>Üzeri yırtık pırtık, saçı sakalı birbirine karışmış tamirciyi kasvet içinde, sırtını nemli duvara vermiş halde gören papaz dizlerinin üzerine çöktü. “Tanrım,” diye duaya başladı, “bu zavallı İbrani’nin günahlarını affet, bizim de ona karşı işlediğimiz günahları bağışla. Çünkü insanların kusurlarını bağışlarsan, Yüce Tanrı da seni bağışlar. Ama insanların kusurlarını bağışlamazsan Tanrı da senin kusurlarını bağışlamayacaktır.”</p>

  <p>“Ben kimseyi bağışlamam.”</p>

  <p>Dizlerinin üzerinde tutukluya doğru yaklaşan papaz onun elini öpmeye çalıştı ama tamirci elini çekerek hücrenin karanlıklarına saklandı.</p>

  <p>Papaz inleyerek ayağa kalktı. Zorlukla nefes alıyordu.</p>

  <p>‘‘Yalvarırım beni dinle Yakov Şepsoviç Bok,” diye sızlandı. “Gardiyan Jitnyak bana dini duygular içinde İncil okuduğunu söyledi. Gardiyan Kogin de gerçek İsa’nın sözlerinin birçoğunu ezberlediğini söyledi. Bu mükemmel bir işaret, İsa’yı kucaklarsan gerçekten tövbe etmiş olacaksın. Seni lanetlenmekten kurtaracak. Hele Ortodoks inancına dönecek olursan, seni esir tutan kimseler suçlamalarını yeniden değerlendirmek zorunda kalacak ve en sonunda bizlerin bir din kardeşi olarak seni serbest bırakacaktır. İnan bana Tanrı’nın gözünde, hataya düştüğünü itiraf eden ve kendi isteğiyle gerçek imana gelen bir Yahudi kadar değerli bir kul yoktur. Kabul edersen sana Ortodoks inancını öğretmeye başlayacağım. Müdür bana izin verdi. Açık görüşlü biri.”</p>

  <p>Tamirci sesini çıkarmadan duruyordu.</p>

  <p>Papaz karanlığın içine bakarak, “Orada mısın?” diye sordu. “Neredesin?” diye seslendi, huzursuzlukla gözlerini kırpıştırıyordu. Kulakları tırmalayan bir gürültüyle öksürdü.</p>

  <p>Yakov loş ışığın altında masanın başında hareket etmeden duruyordu. Dua şalını başına örtmüş, kol için yapılmış muskayı da başına bağlamıştı.</p>

  <p>Şiddetle öksürmekte olan papaz mendiliyle ağzını kapattı, gerisin geri metal kapıya doğru çekildi ve kapıyı yumrukladı. Kapı hızla açıldı ve papaz aceleyle dışarı çıktı.</p>

  <p>Jitnyak koridordan tamirciye, “Sen de hak ettiğini bulacaksın,” dedi.</p>

  <p>Bu olaydan sonra hücreye bir lamba getirildi ve Yakov soyularak o günkü dördüncü aramaya maruz bırakıldı. Müdür yardımcısının aksiliği üzerindeydi. Şilteye bir tekme atarak samanların arasındaki Yeni Ahit’i buldu.</p>

  <p>“Bunu hangi cehennemden buldun?”</p>

  <p>Jitnyak, “Birisi mutfakta cebine atıvermiş olmalı,” dedi.</p>

  <p>Müdür yardımcısı bir yumrukta Yakov’u yere serdi. Muskalarına ve Yeni Ahit’e el koydu ama ertesi sabah geri gelerek Yakov’un suratına bir avuç dolusu kağıt fırlattı. Hücrenin dört bir yanına saçılan kağıtlar İbranice Eski Ahit sayfalarıydı. Yakov onları sabırla toplayıp bir araya getirdi. Kitabın yarısı eksikti ve bazı sayfalar kurumuş kana benzeyen çamurumsu kahverengi lekelerle kaplıydı.</p>

  <h3 id="sigil_toc_id_30">3</h3>

  <p>Çalılardan yapılmış süpürge dağılmıştı. Yakov onu aylardır kullanıyordu ve artık çalılar taş zemin üzerinde aşınmıştı. Bazıları süpürme esnasında kopmuştu ama tamirciye onların yerine koyacağı bir şey verilmemişti. En sonunda çalıları sopaya bağlayan kısım kopunca süpürgenin sonu gelmişti. Jitnyak ona başka çalı da ip de vermiyordu. Yakov istemişti ama Jitnyak bunun yerine süpürgeden geriye kalan sopayı da almıştı.</p>

  <p>“Kendine zarar vermeyesin diye alıyorum Bok, ya da o pis numaralarını başka birinin üzerinde denemeyesin diye. Bazıları o zavallı oğlanı bıçaklamadan önce sopayla vurup bayılttığını söylüyor.”</p>

  <p>Tamirci artık gardiyanlarla daha az konuşuyordu, bu daha az yorucu oluyordu. Gardiyanlar da ona pek bir şey söylemiyorlar, arada sırada sert bir komut veriyor, yavaş kaldığında ise küfür ediyorlardı. Süpürge olmayınca zaten zayıf olan düzeni giderek yok olmaya başlamıştı. Yine de sürdürmeye çalıştı ama artık temizlenmeyi ya da yakılmayı bekleyen bir soba yoktu. Ayrıca artık yemeğini almak için mutfağa gitmesine de izin verilmiyordu. Yemek eskisi gibi hücresine getiriliyordu. Mutfaktan bir şeyler çaldığını söylemişlerdi. Örneğin Yeni Ahit İncil’ ini. Hücresinde yapılan incelemede bir de bıçak ‘bulunmuştu’. Tamircinin günde iki kere, bazen heyecanlı bir hevesle beklediği gezintileri de böylece sona ermişti.</p>

  <p>Müdür, “Çok yerinde oldu,” demişti. “Bir Yahudi’nin kuralları esnetmesine izin veremeyiz. Zaten bazı tutuklular arasında homurdanmalar başlamıştı.” Düzeninden geriye sabahları hapishane ziliyle uyanması, günde bir değil de iki kere zayıf bir yemek yemesi ve üç kez bitkin düşene dek üzerinin aranması kalmıştı.</p>

  <p>Uzun ve kısa çubuklarla zamanın hesabını tutmayı da bırakmıştı. Bir yıldan sonra devam edemezdi. Artık yaz gelmişti. Hücre sıcaktan çok ağır kokuyordu ve duvarlar terliyordu. Duvarlara çarpan sivrisinekler ve böcekler vardı. Yine de yaz daha iyiydi. Bir kış daha geçirmekten korkuyordu. Hele kıştan sonra ilkbahar da gelirse hapiste iki yıl geçirmiş olacak demekti. Ya ondan sonra? Zaman, bir bozkır rüzgarı gibi boş bir geleceğe doğru esiyordu. Hiçbir son, hiçbir olay, hiçbir iddianame, hiçbir mahkeme yoktu. Beklemek onu perişan etmişti. Bekleme mücadelesi, tutukluluğuna rağmen masum olduğunu bilmesi ve koskoca bir yıl boyunca serbest kalması için hiçbir şey yapılmamış olması onu iyice zayıflatmıştı. Bu denli yalnız kalmak ıstırap veriyordu. Sıcaktan bunalmış, nemli soğuktan bitap düşmüş, asla gelmeyen bir iddianameyi beklemekten eriyip bitmişti. Acaba kararmış kemikleri derisinin altından görülebiliyor muydu?</p>

  <p>Sinirleri kopma noktasına kadar gerilmiş ipler gibiydi. İçinin en derinlerinden haykırıyordu, ama ne kimse görünüyor, ne de cevap veriyordu. Ona bakan, onunla konuşan ne bir dost ne de bir yabancı vardı. Değişen tek şey yaşıydı. Duruşması yapılsa, hüküm giyse ve cezasını çekmek için Sibirya’ya gönderilmiş olsa en azından yapacak bir şeyler olurdu. Tarağın dişleri dökülene kadar saçını ve sakalını taramıştı. Ama yalvarıp yakarmasına rağmen kimse ona başka bir tarak vermedi. O da parmaklarıyla taradı. Saplantı halinde burnunu karıştırıyordu. Arzuları onu yoldan çıkartmak istiyor ama aynı zamanda bundan midesi de bulanıyordu. Başarısız olsa da kendini temiz tutmaya çalıştı.</p>

  <p>Lekeli ve çamurlu sayfalardan, eksik de olsa Eski Ahit’i okudu. Kelimeler onun için genellikle anlaşılmaz olsa da her bir harfi dikkatle okuyordu. Eskiden bildiği birçok kelimeyi unutmuştu ama tekrar tekrar okuyunca bazılarını hatırlıyordu, bazıları ise sonsuza dek silinmişti. Anlayamadığı veya eksik olan bölümler olması onu rahatsız etmiyordu. Hikayenin ana fikrini biliyordu. Eksik olanları ya tahmin ediyor ya da sonradan hatırlıyordu. Önceleri her seferinde sadece birkaç dakika okuyordu. lşık kötüydü. Gözleri sulanıyor, başı dönüyordu. Sonraları ise daha uzun ve daha hızlı okudu. İş yapan, savaşlarda çarpışan, günah işleyen, tapınan, sonuçta her ne yapıyorlarsa belki de kıskançlığından ötürü sürekli insan gibi öf pöf eden Tanrı’yla kesintisiz bir konuşma halinde olan, neşeli ve çılgın İbranilerin öyküsüne kaptırmıştı kendini.</p>

  <p>Tanrı konuşur. Onu korumaları için İbranileri seçtiğini söyler. Tanrı taahhüt ettiğine göre bu böyledir. O önerir ve İsrail kabul eder, yoksa tarih ne zaman başlayacaktır? İbrahim, Musa, Nuh, Yeremya, Hoşea, Ezra hatta Eyüp kişisel antlaşmalarını, konuşan Tanrı ile yaparlar. Ama İsrail bu antlaşmayı bozmak için kabul eder. Gizemli amaç budur. Bu deneyime ihtiyaçları vardır. Böylece sahte Tanrılara taparlar, Yehova da bu nedenle her iki elinde alev alev yanan kılıçlarla altın tahtından kalkar. Yüksek sesle konuştuğunda tarih kaynamaya başlar. Asur, Babil, Yunanistan ve Roma onun öfkesinin, Seçilmiş Halk’ın kafasını uçuran asası haline gelir. Tanrı’yla yapılan antlaşmayı bozmalarının bedelini ödemek zorundadırlar: Savaş, yıkım, ölüm, sürgün... Ve bunun getirdiği her şeyi yaşarlar. Istırap, en azından pişmanlık duyabilenlerin içinde pişmanlığı uyandırır derler. Antlaşmanın insanları da, böylece Tanrı’larına karşı işledikleri günahların cezasını çekerler. Tanrı sonra onları affeder ve yeni bir antlaşma önerir. Neden olmasın? Bu onun tabiatıdır, her şey yeniden başlamalıdır, ona neden diye sormayın. İsrail değişmiş ama aslında değişmemiştir, yeni antlaşmayı da sahte tanrılara taparak bozmak üzere kabul eder ve bu durum böyle acı çekip tövbe ederek sürer gider. Yakov’un düşüncesine göre antlaşmanın amacı Tanrı’yı şaşırtmasına rağmen insan deneyimi yaratmaktır. Tanrı neticede Tanrı’dır; neyse odur: Tanrı’dır. Böyle konular hakkında o ne bilir? Bir Tanrı’ya tapmışlığı var mıdır? Hiç acı çekmiş midir? Her şeyden önce,neyi ne kadar deneyimlemiştir ki? Tanrı Yahudileri kıskanır: Bu zengin bir hayattır. Belki de insan olmak istemektedir, kim bilir? Bu Tanrı, yani Yehova, bulutların, kasırgaların, yanan çalıların arasından çıkıp konuşandır. Spinoza’nın Tanrısı ise farklıdır. Doğanın tümünde keşfedilen haliyle ölümsüz ve sonu gelmeyen bir fikirdir o. Bu Tanrı hiçbir şey söylemez; ya konuşamıyordur ya da buna ihtiyacı yoktur. Eğer sen bir fikirsen ne söyleyebilirsin ki? İnsan onu kendi zihninin çarkları arasında bulmalıdır. Spinoza onu çözümlemiştir ama Yakov Bok çözümleyemez. Ne de olsa Yakov Bok bir filozof değildir. Bu yüzden de düşünsel Tanrı fikrinden de, antlaşma yapan Tanrı’dan da yoksun kalarak acı çeker. Üstelik muskayı da kırmıştır. Kimse onun uğruna acı çekmez, o da kendi dışında kimse uğruna acı çekmemektedir. Tanrı’nın tamirciye yönelen öfkesinin asası Rus Çarı II. Nikola’dır. Acı çeken hizmetkârı, tanrısız olduğu için cezalandırmaktadır.</p>

  <p>Zor bir hayat bu.</p>

  <p>Tamirci okurken Jitnyak onu seyrediyordu. Gözetleme deliğinden, “Sinagogda yaptıkları gibi öne arkaya sallan,” diye seslendi. Tamirci öne arkaya sallandı. Müdür yardımcısı da görmesi için çağrılmıştı. “Başka ne beklerdiniz ki?” diyerek tükürdü.</p>

  <p>Yakov bazen kelimelerin görüntüsünü kaybediyordu. Siyah kanatları olan beyaz kuşlar ya da beyaz kanatları olan siyah kuşlar gibiydiler. Düşünceden yoksun bir düşünceye, aptallaştırıcı bir beyazlığın içine düşüyordu Yakov. Mekân kavramını yitiriyordu, öyle derin bir unutuştu ki bu onun içinden çıkmak için acı çekiyordu. Bu durum artık çok sık tekrar ediyor ve saatlerce sürüyordu. Bir keresinde bu duruma bir sabah vakti düştü. Masada oturmuş Eski Ahit okuyordu. Yaşadığı ana dönebildiğinde saat öğleden sonrayı geçmişti, hücresinde çıplak halde duruyor, müdür yardımcısı ve Jitnyak tarafından aranıyordu. Bazen de farkına bile varmadan Rusya’yı boydan boya yürüyordu. Bu durum ayaklarına iyi gelmiyordu ve dikkat etmesi gerekiyordu çünkü hasır ayakkabılarının tabanları eskiyor, kimse de ona yeni bir çift vermek istemiyordu. Çıplak ayakla uzun, taşlı bir yolda yürüdü ve sonrasında her iki ayağının yara bere içinde kalıp su topladığını gördü. Uyandığında kendini yürürken buldu.Cerrahın neşterinin verdiği acıyı hatırlayınca bu durum onu korkuttu. Yürümeye başladığı zaman bunun farkına varmak üzere kendini koşullandırmaya çalıştı. Uzun yolda bir-iki adım atmıştı ki korku içinde uyandı.</p>

  <p>Yakov geçmişe dalıp gidiyordu; kasaba, hayatının hataları ve başarısızlıkları. Ayın aydınlattığı bir gece vakti, artık hatırlayamadığı bir sebepten ettikleri şiddetli bir kavganın ardından Raisl kulübeyi terk ederek karanlıkta babasının evine doğru koşarak uzaklaşmıştı. Tek başına oturan tamirci yaptığı suçlamaların yanlışlığını ve acımasızlığını düşünmüş, karısının peşinden gitmeye niyetlendiyse de bunun yerine yatıp uyumuştu. Ne de olsa hiçbir şey yapmamaktan son derece yorgun düşmüş haldeydi. Raisl’a karşı yaptığı suçlama o zaman doğru değildiyse de sonraki yıl gerçek olmuştu. Bunun gerçekleşmesine kim sebep olmuştu? O gün karısının peşinden gitse acaba bugün burada oturuyor olur muydu?</p>

  <p>Hoşea ile ilgili bölüme sık sık dönüyor ve Tanrı’nın bir fahişeyle evlenmesini emrettiği bu adamın hikâyesini ilgiyle okuyordu. Fahişenin İsrail olduğunun söylendiğini duymuştu ama Hoşea’nın hissettiği kıskançlık ve keder, karısı evini barkını terk edip yabancılara fahişelik yapmaya giden bir adamın kıskançlığı ve kederiydi.</p>

  <p>Yüzünden akan fahişeliği,</p>

  <p>Koynundan zinaları atsın.</p>

  <p>Yoksa onu çırılçıplak soyacak,</p>

  <p>Anadan doğma edeceğim,</p>

  <p>Çöle, çorak toprağa çevirecek,</p>

  <p>Susuzluktan öldüreceğim.</p>

  <p>Acımayacağım çocuklarına,</p>

  <p>Çünkü onlar zina çocuklarıdır.</p>

  <p>Anaları zina etti,</p>

  <p>Onlara gebe kaldı, rezillik etti.</p>

  <p>‘Oynaşlarımın ardından gideceğim’ dedi,</p>

  <p>‘Ekmeğimi, suyumu, yapağımı, ketenimi, zeytinyağımı, içkimi onlar veriyor.’</p>

  <p>İşte bu yüzden onun yoluna dikenli çit çekeceğim,&nbsp;</p>

  <p>Yolunu bulamasın diye&nbsp;</p>

  <p>Önüne duvar öreceğim.</p>

  <p>Oynaşlarının ardına düşecek,</p>

  <p>Ama onlara erişemeyecek,</p>

  <p>Onları arayacak, ama bulamayacak.&nbsp;</p>

  <p>O zaman, ‘İlk kocama döneyim’ diyecek,</p>

  <p>‘Çünkü o zamanki halim şimdikinden iyiydi!’</p>




  <h3 id="sigil_toc_id_31">4</h3>



  <p>Bir sabah Jitnyak tutukluya üzerinde uzun bir sıra halinde kırmızı pullar bulunan, üstü lekeli beyaz bir zarf içinde kalın bir mektup getirdi. Pulların üzerinde, kraliyet arması çift başlı kartalı taşıyan bir madalyon ile askeri üniforması içindeki Çar’ın portreleri vardı.</p>

  <p>Mektup sansürde açılmış ve yapışkanlı bir kağıt şeridiyle yeniden kapatılmıştı. Alıcı “Jenya Golov’un Katili” olarak belirtilmiş ve mektup Kiev Ploski Bölgesi Yüksek Mahkeme Savcısı vasıtasıyla gönderilmişti. Mektuba bakınca Yakov’un kalp atışları hızlandı. “Kimden geliyor?”</p>

  <p>Gardiyan, “Saba Melikesi’nden,” dedi. “Aç da bak.”</p>

  <p>Tamirci gardiyan gidene kadar bekledi. Mektubu elinden çıkarmak için masanın üzerine koydu. Beş dakika boyunca mektuba baktı. İddianame olabilir miydi? Öyle olsa alıcıyı böyle yazarlar mıydı? Yakov zarfın kenarını beceriksizce yırtarak açtı. İçinden bir kadının örümceğe benzeyen el yazısıyla Rusça yazılmış on altı sayfalık bir mektup çıktı. Her sayfada mürekkep lekeleri vardı. Sözcüklerin birçoğunda yazım hatası vardı. Bazılarının üzeri çizilip yeniden yazılmıştı.</p>

  <p>“Bayım,” diye başlıyordu. “Ben, şehit olan Jenya Golov’un yaslı ve talihsiz annesiyim. Doğru ve dürüst olanı yapmanız için size yalvarmak üzere kalemimi elime alıyorum. Tanrı’nın adı için bir annenin yakarışlarına kulak veriniz. Birtakım değersiz kişiler tarafından ellerinde hiçbir kanıt olmaksızın bana haksızca yöneltilen adi hakaretler ve imalardan yorgun düştüm. Buna artık görüşmeyi kestiğim bazı komşular da dahildir. Tam tersine, eldeki bütün deliller sizin aleyhinizedir, hal böyleyken sizden eksiksiz ve samimi bir itirafta bulunarak durumu netleştirmenizi rica ediyorum. Sizi evimde gördüğümde yüzünüzün Yahudilere öyle fazlaca benzemediğini itiraf ediyorum. Kim oldukları malum olan fanatik Yahudiler tarafından kışkırtılmış olmasaydınız belki de bir çocuğu öldürüp kıymetli kanını akıtarak böyle korkunç bir suçu gerçekten işlemezdiniz. Muhtemelen sizi ölümle tehdit ettikleri için bunu yaptınız. Belki de yapmak istemiyordunuz, bilmiyorum. Fakat şimdi kesin olarak bildiğim bir şey varsa o da uzun siyah paltoları ve iğrenç sakalları olan o yaşlı Yahudilerin size bu cinayeti işlemek zorunda olduğunuzu ve cinayetten sonra da evladımın cesedini mağarada saklayacaklarını söyledikleridir. Jenyuşka’nın kaybolduğu gece rüyamda onlardan birinin alev alev parlayan gözlerle, sakalında parlak kırmızı lekeler olduğu halde sırtında bir çanta taşıdığını gördüm. Eski komşum Sofya Şiskovski de bana aynı gece aynı rüyayı gördüğünü söyledi.</p>

  <p>“Sizden suçunuzu sahiplenmenizi istiyorum çünkü delillerin hepsi sizin aleyhinizde. Jenyuşka bana, elinizde bir bıçakla onu mezarlıkta kovaladığınızı söyledikten sonra, suç sayılabilecek başka ne gibi işlerle meşgul olduğunuzu öğrenmek için arkadaşım olan bir beyefendiye sizi takip ettirdiğimi bilmiyor olabilirsiniz. Tuğla fabrikasında ve hepinizin bir araya geldiği Podol Bölgesi’ndeki sinagogun bodrumunda gizlice başka Yahudilerle kanun dışı eylemlerde bulunduğunuz artık herkesçe bilinmektedir. Size ait olmayan malları kaçırdınız, çaldınız ve sattınız. Jenyuşka da bunları ve diğer kanun dışı işlerinizi öğrendi. Onu bu denli şiddetli bir nefretle boğmanızın ve Yahudi Paskalyası için kanını akıtacak birini bulmak için görevlendirildiğinizde aklınıza onun gelmesinin bir sebebi de bu. Ayrıca seçkinlerin evlerine, bazı dükkânlara, aristokratların evlerinin olduğu Lipki Bölgesi’ndeki evlere girip para, kürk, mücevher ve her türlü değerli eşyayı çalıp yağmalayan bu Yahudi çetesinin çalıntı mallarını satmak da sizin işinizdi. Üstelik mensubu olduğunuz bu çeteye, eşyaların gerçek fiyatının sadece bir kısmını ödediniz çünkü dedikleri gibi bir Yahudi diğerini de aldatır. Bunları herkes biliyor çünkü bütün dünya Yahudilerin suç işlemek için yaratıldığını biliyor. Yahudi’nin biri bir arkadaşıma ev yaptırması için borç para vermek istemişti, arkadaşım papaza gidip akıl danıştı. Papaz titremeye başlamış ve arkadaşıma İsa’nın adına lanetli bir Yahudi’den hiçbir şey almamasını tembihlemiş çünkü Yahudiler insanı dolandırıp kandırırlarmış, onların yaradılışı buymuş, başka türlü davranamazlarmış. Papaz onların şeytanla işbirliği yapmadıklarında Yahudi kanlarının kaynadığını da söylemiş. Böyle olmasa belki siz de sizi kışkırttıklarında masum bir çocuğun öldürülmesine karşı çıkardınız. Sanırım mahkeme günü geldiğinde sizin aleyhinize ifade vermemem için bana rüşvet verme girişimlerinde bulunulduğunu biliyorsunuzdur. İpekli kıyafetler içindeki şişman bir Yahudi bana Rusya’yı terk etmem için kırk bin ruble teklif etti. Avusturya’ya vardığımda da bir on bin ruble daha vereceğini söyledi. Ne var ki siz ve yandaşınız Yahudiler bana dört yüz bin ruble bile teklif etse onların yüzüne tükürürüm ve <i>kesinlikle hayır</i> derim çünkü temiz ismimin şerefini dört yüz bin ruble kanlı Yahudi parasına tercih ederim.</p>

  <p>“Arkadaşım olan beyefendi ayrıca sizin Jenya’nın gittiği okulun avlusunu gözetledikten sonra St. Sofya Katedrali’nin önünde yere tükürdüğünüzü de görmüş. Başınızı kaldırıp yeşil kubbelerin üzerindeki altın haçlara baktıktan sonra sanki yapmazsanız kör olacakmışsınız gibi başınızı çevirip kimse sizi görmesin diye hızla tükürmüşsünüz. Ne var ki arkadaşım sizi görmüş. Ayrıca kara büyü ayinleri ve bazı batıl törenler yaptığınızı söyleyenler de var.</p>

  <p>“Hikayenin en korkunç kısmını bilmiyorum sanmayın. Jenya bana, ahırın üst katındaki odanıza gelmesi için şeker vereceğinizi söyleyerek onu kandırdığınızı, pantolonunun düğmelerini açtırdığınızı ve elinizle ona yoğun bir heyecan yaşattığınızı da anlatmıştı. Yaptığınız başka ahlaksız şeyler de vardı ama bayılacak gibi olduğum için buraya yazamıyorum bile. Bu iğrenç şeyleri yaptıktan sonra olayı bana anlatmasından, benim de gidip polise anlatacağımdan korktuğunuzu, bu yüzden kimseye bir şey söylememesi için ona on kapik verdiğinizi de anlatmıştı. Bu olaylar olduğu sırada tabii bana hiçbir şey anlatmadı, sadece sonradan orada neler olduğundan bahsetti çünkü endişeliydi ve korkmuştu. Ben ise o zamandan beri kimseye tek kelime bile anlatmadım. En yakın komşularıma bile söyleyernedim çünkü utanıyordum. Ayrıca işlediğiniz cinayet suçu size yeterli karşılığı verecektir, muhtemelen sırf bu yüzden bile lanetlenmiş insanların yaşadığı işkencelere maruz kalacaksınız. Yine de size dürüstlük ve samimiyetle söylemek isterim ki insanlar arkamdan benim hakkımda şüpheli ve aşağılık yorumlar yapmaya devam ederlerse durumu tam bir centilmen olan savcıya utanarak da olsa bütün gerçekliğiyle anlatacağım. Çocuğuma yaptığınız bütün o iğrençlikleri ayrıca bütün herkese de anlatacağım.</p>

  <p>“İsmimi korumak için Çar’a dilekçe vereceğim. Çocuğumu kaybetmenin acısı yetmezmiş gibi bir de son derece zor şartlarda yaşamaktayım. Bugüne kadar dürüst bir insan ve namuslu bir kadın olarak yaşadım. Kendine ve çocuğuna ayıracak zamanı olmayan çalışan bir kadın olmama rağmen en iyi annelerden biri oldum. Zavallı oğlumun cenazesinde ağlamadığımı söyleyenler iğrenç bir yalan uyduruyor.</p>

  <p>En sonunda birini iftira ve karalama yapmaktan mahkemeye vereceğim. Jenya’ma prensler gibi baktım. Kıyafetleriyle ve bütün diğer ihtiyaçlarıyla ilgilendim. Ona en sevdiği özel yemekleri yaptım. Her türlü hamur işi ve pahalı tatlıları pişirdim. O karaktersiz babası beni terk ettikten sonra oğluma hem analık hem babalık ettim. Elimden geldiğince derslerine yardımcı oldum, ona cesaret verdim ve papaz olmak istediğinde kabul ettim. Öldürüldüğü zaman papazlığa hazırlanmak için bir kilise hazırlık okuluna başlamıştı bile. O da beni tutkuyla severdi. Bundan emin olabilirsiniz. Anneciğim seni seviyorum, derdi bana. Lütfen Jenyuşka, diye yalvarırdım, o şeytan Yahudilerden uzak dur. Ne yazık ki annesinin öğüdünü dinlemedi. Siz benim oğlumun katilisiniz. Şehit olmuş bir çocuğun şehit annesi olarak bir an önce <i>bütün gerçeği</i> itiraf etmenizi, havadaki şeytanı kovup yeniden nefes almamızı sağlamanızı istiyorum. Bunu yaparsanız en azından öteki tarafta çok fazla eziyet çekmekten kurtulacaksınız.</p>

  <p>“Marfa Vladimirovna Golov”</p>

  <p>Mektubu almaktan duyduğu heyecan okurken artmıştı; Yakov’un zihninde uçuşan sorular beyninin zonklamasına neden oluyordu. Kadının sözünü ettiği duruşma yaklaşıyor muydu yoksa sadece bir varsayımdan mı ibaretti? Muhtemelen varsayımdı ama Yakov nasıl emin olabilirdi? Her neyse, zaten önce iddianamenin gelmesi gerekiyordu ama iddianame neredeydi? Kadının bu mektubu yazmasına ne sebep olmuştu? Sözünü ettiği “adi hakaretler ve imalar ” ile “şüpheci ve aşağılık yorumlar, iftiralar” nelerdi? Bunları kim yapıyordu? Marfa sorguya çekiliyor olabilir miydi? Bunu Bibikov değilse kim yapıyordu? Grubeşov olmadığı kesindi, o halde neden mektubun olduğu gibi Yakov’a ulaşmasına izin vermişti? Kadın mektubu onun yardımıyla mı yazmıştı? Yakov’a, tanığın hangi suçlamalarda bulunacağını gösterip, ne ile karşı karşıya kaldığını göstermek, böylelikle onu uyarmak ya da gözdağı vermek için mi yazılmıştı? Kadının yazılanların yanı sıra Yakov’un asla tahmin edemeyeceği başka şeyleri de anlatacağını ve kendine benzeyen jüri heyetini ikna edeceğini söyleyip, Yakov’un şimdiden itiraf etmesini mi istiyorlardı? Sonuçta suçlamaları ve mide bulandırıcı eylemleri artırıyorlardı. Yakov’u bir sinek gibi ağlarına hapsedene kadar pes etmeyeceklerini ve bu sebeple, diğer kurtulma yolları hâlâ tamamen kapanmamışken itiraf etse daha iyi olacağını mı söylemeye çalışıyorlardı.</p>

  <p>Kadının bu mektubu gönderme nedeni her ne olursa olsun, mektup kadının yaptığı bir itirafa benziyor, belki de başka bir şeyler döndüğüne işaret ediyordu. Acaba Yakov neler döndüğünü hiç öğrenebilecek miydi? Kalp atışları kulaklarında çınlıyordu. Mektubu saklayacak bir yer bulmak için etrafa bakındı. Bir gün bir avukatı olursa ona vermeyi ümit ediyordu. Ne var ki ertesi sabah yemeğini bitirdikten sonra mektup paltosunun cebinden kayboluvermişti. Tamirci bayıltılmış olabileceğinden ya da mektubu başka bir yolla almış olabileceklerinden şüphelendi; muhtemelen üzerini aradıkları esnada. Her neyse, mektup gitmişti işte.</p>

  <p>Bir sonraki aramadan önce müdür yardımcısına, “Ona bir cevap gönderemez miyim?” diye sordu. Müdür yardımcısı da yaptığı yanlışları itiraf etmek istiyorsa gönderebileceğini söyledi.</p>

  <p>O gece tamirci, Raisl’ınkine benzeyen uzun boylu, sıska boyunlu bir kadın figürü olarak Marfa’nın hücreye girdiğini, pek bir şey konuşmadan soyunmaya başladığını, kirazlı beyaz şapkasını, gül kırmızısı eşarbını, yeşil eteğini, çiçekli bluzunu, pamuklu iç eteğini, sivri burunlu ayakkabılarını, kırmızı jartiyerini, siyah çoraplarını ve lekeli fırfırlı külotunu çıkarttığını gördü.</p>

  <p>Kadın tamircinin şiltesine çırılçıplak uzanıp bacaklarını açtı ve tamirci gözetleme deliğinden papaza itirafta bulunursa ona şehvetli anlar yaşatmayı vaat etti.</p>

  <h3 id="sigil_toc_id_32">5</h3>

  <p>Yakov bir gece hücrede birinin şarkı söylediğini duyarak uyandı ve bir erkek çocuğunun tatlı sesiyle yüksek perdeden şarkı söyleyişini tüm benliğiyle dinledi. Sesin nereden geldiğini görmek için ayağa kalktı. Çocuğun solgun, süzülmüş ve paslı bakırımsı bir renk almış kemikli yüzü hücrenin köşesindeki çukurda parlıyordu. Çocuk ölüydü ama kara sakallı bir Yahudi tarafından nasıl öldürüldüğünün şarkısını söylüyordu. Annesinin bir ayak işini halletmeye gitmiş, oradan evine dönerken de Yahudi mahallesinden geçiyormuş. O sırada sakallı, beli bükük bir haham ona yetişmiş, şeker ikram etmiş. Çocuk şekeri ağzına atar atmaz yere düşmüş. Yahudi onu kaldırıp omzuna almış ve hızla tuğla fabrikasına yönelmiş. Çocuk burada yere yatırılmış, eli kolu bağlanmış ve vücudundaki deliklerden kan fışkırana kadar bıçaklanmış. Yakov şarkıyı sonuna kadar dinledi ve, “Bir daha, bir daha söyle!” diye bağırdı. Sonra mezarında şarkı söyleyen ölü çocuğun aynı tatlı şarkısını tekrar daha duydu.</p>

  <p>Daha sonra çocuk, yaralarından akan kanlar parıl parıl bir halde, çırılçıplak görünerek yalvardı: “Lütfen kıyafetlerimi bana geri ver.”</p>

  <p>Tamirci, beni çıldırtmaya çalışıyorlar, diye düşündü. Sonra da cinayet işledim diye delirdiğimi söyleyecekler. Aklını kaçırırsa neler itiraf edeceğinden korkuyordu. Kendi suçunu ve onu bu işe teşvik edenlerin kan suçunu gevelerse masumiyetini savunmak için çektiği acılar boşa gidecekti. Kendiyle uğraştı, mücadele etti, kendine bağırarak aklına mukayyet olmasını söyledi, zihnindeki karanlığın içinde yanan mumun sönmemesine çalıştı.</p>

  <p>Gözleri çılgına dönmüş gibi bakan, kanlar içinde bir at belirdi: Şmuel’in yaşlı atıydı bu.</p>

  <p>At, “Katil!” diye kişnedi. “At katili! Çocuk katili! Başına gelenleri hak ediyorsun!”</p>

  <p>Tamirci atın kafasına bir kütükle vurdu.</p>

  <p>Yakov gün boyunca sık sık uyudu ama bu kötü bir uykuydu. Uyku onu sersemletiyor, bunalıma sokuyordu. Delirdiği anlarda gözetleme deliğinden birçok göz tarafından izleniyordu. Uzaktan gelen sesler havada yankılanıyordu. Onu kurtarmak için bir plan hazırlanmıştı. Uluslararası Yahudi Ordusu tarafından kurtarıldığı hayalleri görüyordu. Dış duvarları kuşatmışlardı. Tanıdık yüzler arasında Berele Margolis, Leib Rosenbach, Dudye Bont, Itzik Şhulman, Kalman Kohler, Şloime Pincus, Yose-Moşe Magadov, Pinye Apfelbaum ve Benya Merpetz vardı. Hepsi de kimsesizler yurdundan tanıdıklarıydı. Oysa birçoğunun uzun zaman önce gittiğini, bazılarının öldüğünü, bazılarının da kaçtığını duymuştu. Yakov’un da onlarla birlikte gitmesi gerekirdi.</p>

  <p>“Bekleyin,” diye bağırdı. “Bekleyin.”</p>

  <p>Hapishanenin etrafındaki sokaklar gürültülüydü. Kalabalıklar bağırıyor, slogan atıyor, feryat ediyordu. Hayvanlar anırıyor, böğürüyor, inliyordu. Herkes farklı farklı yönlere koşuşuyordu, havada tüyler uçuşuyordu. Tanrım, Yahudileri öldürüyorlardı! Kalın çizmeli, şalvarlı, bellerinden kılıç sallanan Kazaklar küçük vahşi midillilerin üzerinde dörtnala koşuyordu. Avluya asılan çift kartallı flamalar rüzgârda dalgalanıyordu. İkinci Nikola altı beyaz atın çektiği arabasıyla gelerek her iki taraftaki Kara Yüzler’i selamladı. Kara Yüzler tutukluyu ele geçirip kafasına çivi çakmak için sabırsızlanıyordu. Hücrede gizlenen Yakov’un göğsüne ağrılar giriyor, midesi bulanıyordu. Gardiyanlar onu fare zehiriyle öldürmeyi planlıyordu. Yakov önce davranıp onları öldürmeyi tasarladı. Jitnyak’a bir Zhid, Kogin’e de bir Kog saldıracaktı. Masayı ve tabureyi kapının arkasına barikat yaptı, sonra ikisini de duvara fırlattı. Dışarıdakiler onu ele geçirmek için kapıyı kırmaya çalışırken Yakov yerde bağdaş kurup oturdu, kan ve mayasız unu birbirine karıştırıyordu. Gardiyanlar başına vura vura onu koridora sürüklediğinde tamirci vahşice tekmeler savurdu.</p>

  <p>Tamirci karanlık bir köşeye büzülerek, boş bulunup da herhangi bir şey itiraf etmesin diye aklını bir parça iplikle bir araya getirip toparlamaya çalıştı. Ne var ki aklı patlayarak, çürümekte olan meyveler, tek gözlü ringa balıkları ve Cennet kuşları akıtan bir çeşmeye dönüştü. Kokuşmuş milyonlarca kelimeye dönüştü, ama Yakov Yahudi olmayanlar anlayamasın diye itiraf ederken Yidce konuşuyor, Mezmurlar’ı İbranice okuyor, sessizliğinde ise Rusçaya dönüyordu. Korku içinde uyuyup dehşet içinde uyanıyordu. Rüyalarda çığlık atan çocuk sesleri duyuyordu. Uzun bir kaftan giymiş, başına yuvarlak bir kürk kalpak takmış halde ağaçların arkasına saklanıyor, Hıristiyan bir çocuk yaklaştığında istemsiz olarak onun peşine düşüyordu. Küçük yüzlü, veremliye benzeyen bir çocuk korkudan gözleri kayarak dehşet içinde tamirciden kaçtı.</p>

  <p>Tamirci ona, “Dur, ben seni seviyorum,” diye seslendi ama çocuk arkasına bile bakmadı.</p>

  <p>“Bir kere yeter, Yakov Bok.”</p>

  <p>Bir Rus Donanması amiralinin beyaz üniformasıyla II. Nikola görünmüştü.</p>

  <p>Tamirci dizlerinin üzerine çöktü. “Küçük Baba, benim kadar vatansever bir Yahudi daha göremezsin. Bayrağı gördüğümde gözüm yaşlarda dolar. Ayrıca siyasete hiç ilgi duymam, tek derdim geçimimi sağlamak. Bütün o suçlamalar yanlış ya da yanlış adamı yakaladınız. Yaşa ve yaşat, kusura bakmazsan benim diyeceğim budur. Düşündüğün zaman çok kısa bir hayat bu yaşadığımız.”</p>

  <p>Mavi gözlü, soluk yüzlü Çar şefkatli bir ses tonuyla, “Sevgili dostum,” dedi, “tahtımı kıskanma. Büyük başın derdi büyük olur. Yahudiler bunu anlayıp, ağlak bir dille şikayet etmeyi keserlerse iyi olur. Olay şu: Çok fazla Yahudi var. .. Ne kadar hızlı ürüyorsunuz böyle! Rusya ne demeye milyonlarcanızın yükünü taşımalı ki? Çektiklerinizin suçunu kendinizde aramalısınız, konduğunuz yerde kalmadığınıza dair kanıt gerekiyorsa, 1905-1906 yıllarındaki Yahudi kıyımlarının Pale’deki Yahudi Yerleşimi <i>dışında</i> olduğuna dair kesin deliller vardır. Bu halkın Rusya’ya nüfuz etmesi ülkeyi zehirlemiştir. Bunu kim istemiştir ki? Saygıdeğer atamız Büyük Petro, kendisinden Yahudilerin Rusya’ya girmesine izin vermesi istendiğinde, ‘Onlar düzenbaz ve hilecidir. Ben kötülüğü yok etmeye çalışıyorum, artırmaya değil,’ demiştir. Diğer bir saygıdeğer büyüğümüz Çariçe Elizaveta Petrovna ise, ‘İsa’nın düşmanlarından ne kazanç ne de kar gelmesini isterim,’ demiştir. Yahudi sürüleri, Anayurdun birçok yerinden 1727, 1739, 1742 yıllarında kovulmuş ama yine de sürüne sürüne geri gelmişlerdir. Kendimizi bunlardan bir türlü arındıramadık. En büyük hatamız da, Büyük Katerina’nın Polonya’nın yarısını ele geçirip büyük bir Yahudi nüfusunu kucağında bulması oldu. Kuyuları zehirleyen, aleyhimizde casusluk yapan bir milyon korkak hain. Bunun Polonyalıların Rusya’yı çökertme planı olduğunu her zaman söylemişimdir.”</p>

  <p>“Acıyın bana majesteleri. Ben masum bir adamım. Dünyayı ne kadar gördüm ki? Yalvarırım acıyın.”</p>

  <p>“Çar’ın kalbi Tanrı’nın elindedir.” Çar beyaz yelkenli gemisine binerek Karadeniz’in açıklarına doğru yol aldı.</p>

  <p>Nikolay Maksimoviç kilo vermişti. Kızı çok kötü topallıyordu. Tamirciye bakmıyordu. Proşko, Serdiuk ve Richter son derece güçlü üç atın üzerinde çıkageldi. Atların dışkıları, tamircinin muhtaç kaldığı yulaf tanecikleriyle doluydu. Peder Anastasiy onu Katolikliğe döndürmeye uğraşıyordu. Marfa Golov ağlamaktan kurumuş gözleriyle bitkin düşmüş bir halde tamirciyi suçlu olduğunu kabul etmesi için rüşvetle kandırmaya çalışıyordu. Deniz subayı üniforması giymiş müdür yardımcısı, kişisel nedenlerden ötürü Yakov’un üzerini aramaya devam etmek için ısrar ediyordu. Gardiyanlar Yakov’a rahat olup kendilerine isim vermesi karşılığında ne isterse yapacaklarını taahhüt ediyor, Yakov da kışın hücrenin ısıtılması, her gün peynirli makarna verilmesi ve temiz düzgün bir şiltede yatması karşılığında bunu düşüneceğini söylüyordu.</p>

  <p>Ateş ediliyordu.</p>

  <p>Yakov hiç hatırlamadığı bir zaman diliminden geçti ve bir gün uyandığında hayal ettiği gibi altı kapılı, altı pencereli yeni bir hücrede değil de hâlâ aynı hücrede olduğunu gördü. Hava hâlâ sıcaktı ama tamirci hâlâ aynı yaz mevsiminde olup olmadıklarından emin olamıyordu. Hücre aynı görünüyordu, belki biraz küçülmüş olabilirdi ama dökük duvarlar hâlâ aynı durumdaydı. Zemin hâlâ aynı ıslak zemindi. Hâlâ aynı kokuşmuş samandan şiltede yatıyordu. Şiltenin kokusu böcekleri öldürmeye yetmemişti. Masa ve üç bacaklı tabure gitmişti. Eski Ahit’in lekeli ve çamurlu sayfaları ıslak zemine saçılmıştı. Muskaları bulamamıştı ama eski püskü dua şalı hâlâ üzerindeydi. Son kalan odun da kaldırılmıştı, hücre sanki tamircinin sonsuza dek kalabilmesi için hortumla yıkanmış gibiydi.</p>

  <p>Jitnyak’a, “Ne kadar süreliğine gittim?” diye sordu.</p>

  <p>“Gitmedin ki. Gittiğini kim söylüyor?”</p>

  <p>“O halde hasta mıydım?”</p>

  <p>“Ateşlendiğini söylüyorlar.”</p>

  <p>Tamirci çekinerek, “Abuk subuk sayıklarken ne dedim?” diye sordu.</p>

  <p>“Kim bilir?” Gardiyan sabırsızlanmıştı. “Kendi derdim bana yetiyor. Burada verdikleri sefil maaşla yaşamaya çalış bakalım. Müdür yardımcısı günde iki kere seni dinledi ama ne dediğini pek anlayamadı. Pis bir kafan olduğunu söylüyor ama zaten kimse başka türlü olmasını beklemiyordu.”</p>

  <p>“Şimdi daha iyi miyim?”</p>

  <p>“Bu sana kalmış. Bir parça mobilya daha parçalarsan kafanı kıracağız.”</p>

  <p>Bacakları titremesine rağmen Yakov gözetleme deliğinin önünde durup dışarı göz attı. Parmağıyla kapağı kenara iterek koridora doğru baktı. Penceresiz duvarı sarı bir lamba aydınlatıyordu. Her iki tarafındaki hücrelerin boş olduğunu hatırladı. Birçok defa duvarlara kütükle vurmuştu ama hiç cevap gelmemişti. Koridordan geçmekte olan bir görevli delikten baktığını gördü ve deliğin kapağını kapatarak kapıdan uzaklaşmasını emretti. Adam gittikten sonra Yakov yine delikten baktı. Tek görebildiği sol tarafta gardiyanların oturduğu sandalyeydi.Jitnyak sopa yontuyor, Kogin ise içini çekip endişeleniyordu. Diğer taraftaki tozlu bir lamba duvara dayalı kırık bir fıçıyı aydınlatıyordu. Tamirci saatlerce ayakta durup koridoru seyretti. Jitnyak içeri bakmak için kapıya geldiğinde tamircinin dışarıyı izleyen gözüyle karşılaştı.</p>



  <h3 id="sigil_toc_id_33">6</h3>


  <p>Bir yaz gecesi, vakit gece yarısını epeyce geçtikten sonra Yakov fazlasıyla uzun süredir tutuklu kalmaktan ötürü uyumakta zorluk çekerek delikten dışarıyı izliyordu ki gözü sanki dokunulmuşçasına titredi ve önünde ağır ağır Şmuel’in acılı görüntüsü belirdi.</p>

  <p>Tamirci kendi kendine bir küfür savurdu, gözünü delikten çekerek diğer gözüyle bakmayı denedi. Gördüğü hayal de olsa gerçek bir ziyaretçi de olsa Şmuel’e benziyordu. Yaşlanmış, küçülmüş, ağarmış ve ürkek sakallı bir korkuluk haline gelmişti.</p>

  <p>Tutuklu bir fısıltı duyduğunda kulaklarına inanamadı. “Yakov, sen misin? Ben Şmuel, kayınpederin.”</p>

  <p>Önce Çar, şimdi de Şmuel. Ya ben hâlâ aklımı kaçırmış durumdayım ya da bu da çılgın rüyalardan bir başkası. Bundan sonra da İlyas Peygamber veya İsa Mesih gelecek herhalde.</p>

  <p>Ne var ki çelimsiz yaşlı adamın sarı ışıkta beliren gömlekli, sert şapkalı, fanilası gömleğinin altından sarkan görüntüsü kaybolmamakta direniyordu.</p>

  <p>“Şmuel, yalan söyleme, gerçekten sen misin?”</p>

  <p>Seyyar satıcı boğuk bir sesle, “Başka kim olacak?” dedi.</p>

  <p>“Tanrı saklasın, sen de tutuklanmadın değil mi?” Tamirci acıyla sormuştu.</p>

  <p>“Tanrı muhafaza. Seni görmeye geldim, gerçi az kalsın gelemiyordum. Şabat arifesindeyiz, ama Tanrı affetsin artık.”</p>

  <p>Yakov gözlerini ovuşturdu. “Herkesi rüyamda gördüm öyleyse seni niye görmeyeyim? Ama içeri nasıl girdin? Buraya nasıl geldin?”</p>

  <p>Yaşlı adam sıska omuzlarını silkti. “Daireler çizerek geldik. Bana ne dedilerse onu yaptım. Yakov, bir yıldan fazla zamandır seni bulmaya çalışıyorum ama kimse nerede olduğunu bilmiyordu. Kendi kendime, sonsuza dek gitti, onu bir daha göremeyeceğim, dedim. Sonra bir gün hasta bir Rus’tan birkaç kapik karşılığında çürümekte olan bir şeker pancarı yığını satın aldım. Bana neden diye sorma ama hayatımda ilk kez tamamen çürümüş diye aldığım bir şey tamamen çürük çıkmadı. Şeker pancarlarının yarısından fazlası iyi durumdaydı, Tanrı’nın zavallı bir adama hediyesi gibiydi. Şeker firması bana birkaç araba gönderdi ve şeker pancarlarını aldı. Her neyse, pancarları kırk rubleye sattım, bu işe girdiğimden beri ettiğim en büyük kardı. Bir de Fyodor Jitnyak ile tanıştım. Buradakinin kardeşi. Kiev pazarında seyyar satıcılık yapıyor. Sohbete başladık ve senin adını biliyordu. Bana kırk ruble karşılığında seninle konuşabilmemi ayarlayabileceğini söyledi. Kardeşiyle konuştu. Kardeşi de gece geç saatte gelirsem ve çok şey istemezsem olabileceğini söyledi. Çok şey isteyen kim? Ve işte buradayım. Kırk ruble karşılığında burada sadece on dakika durmama izin verecekler, bu yüzden hızlı konuşmalıyız. Hayatım boyunca hep bol bol vaktim oldu ama şimdi zamanı ancak parayla alıyorum. Buradaki gardiyan Jitnyak, oğlu tutuklandığı için bu gece izin alan başka bir gardiyanla vardiya değiştirdi. İşler böyle yürüyor, şansı açık olsun. Her neyse Jitnyak on dakikalığına koridorun aşağısında, dış kapının yanında bekleyecek ama biri gelirse beni vurmak zorunda kalabileceğini söyledi. Vurması iyi de olur çünkü beni görürlerse işim bitti demektir.”</p>

  <p>“Şmuel, heyecandan bayılmadan önce sormalıyım, hapishanede olduğumu nasıl öğrendin?”</p>

  <p>Şmuel huzursuzluk içinde ayaklarını oynattı. Amacı o değilse de dans ediyor gibi görünmüştü.</p>

  <p>“Nereden biliyorum diye soruyor. Bildiğim için bildim işte. Biliyorum. Geçen yıl Musevi gazetelerinde bir Yahudi’nin, Hıristiyan bir çocuğu öldürmekten tutuklandığı haberi çıktığında, zavallı Yahudi kim olabilir ki, benim damadım Yakov’dur herhalde, diye kendi kendime düşünmüştüm. Bir yıl kadar sonra da gazete senin ismini gördüm. Gronfein adındaki bir kalpazan sinir hastalığına yakalanmış ve Yakov Bok’un bir Rus çocuğunu öldürmekten Kiev hapishanesinde yattığını söyleyerek ortalarda dolaşıyormuş. Hapishanedeyken onu görmüş. Bu adamı bulmaya çalıştım ama ortalardan kayboldu. Yaşadığını düşünenler iyimserlik ediyor. Belki Amerika’ya gitmiştir, diye ümit ediyorlar. Yakov, belki haberin yok ama Rusya büyük bir kargaşa içinde ve doğrusunu söylemek gerekirse Yahudiler ölümüne korkuyorlar. Senin kim olduğunu sadece çok az insan biliyor, bazıları da sahte olduğunu, bu isimde birinin aslında olmadığını, Yahudi olmayanların Yahudilerin üzerine şüphe çekmek için bu olayı uydurduğunu düşünüyor. Kasabada seni hiçbir zaman sevmemiş olanlar bunu hak ettiğini söylüyor. Bazıları acıyor ve yardım etmek istiyor ama iddianame verilene kadar bir şey yapamıyorlar. Adını Yahudi gazetesinde gördüğümde hemen sana bir mektup yazdım ve geri gönderdiler: ‘Bu isimde bir tutuklu bulunmamaktadır.’ Sana küçük bir paket de gönderdim, içinde fazla bir şey yoktu, sadece birkaç küçük şey, acaba eline ulaştı mı?”</p>

  <p>“Zehir verdiler ama hiç paket vermediler.”</p>

  <p>“Seni görmek için buraya girmeye çalıştım ama kimse beni sokmadı. Ta ki şeker pancarlarından kar edip de Jitnyak kardeşlerden biriyle tanışana kadar.”</p>

  <p>“Şmuel, kırk ruble vermene üzüldüm. Bu çok büyük para ve karşılığında aldığın şeye bak.”</p>

  <p>“Paranın anlamı yok. Buraya seni görmeye geldim ama cennete giden yolda bana bir adım daha kazandıracaksa bu da iyi bir yatırım sayılır.”</p>

  <p>“Kaç Şmuel.” Tamirci huzursuz olmuştu. “Buradan çıkabilecekken çık yoksa seni vururlar ve bunu bir Yahudi komplosu sayarlar. Böyle bir şey olursa sonsuza dek işim bitmiş demektir.”</p>

  <p>Şmuel, “Tamam, kaçıyorum,” diyerek parmaklarını kemikli göğsüne vurdu. “Ama önce bana seni neden bu korkunç cinayeti işlemekle suçladıklarını anlat.”</p>

  <p>“Neden mi beni suçluyorlar? Aptalın tekiyim de ondan. Yasak bölgede Rus bir fabrikatör için çalıştım. Bir de ona belgelerimde Yahudi yazdığını söylemeden orada yaşadım.”</p>

  <p>“Gördün mü Yakov, sakalını kesip Tanrı’nı unuttuğun zaman başına bunlar geliyor işte.”</p>

  <p>Yakov buruk bir sesle, “Bana Tanrı’dan bahsetme,” dedi. “Tanrı’nın hiçbir şeyini istemiyorum. Ona en çok ihtiyacın olduğunda hep uzaklarda oluyor. Bu kadar yeter. Geçmişimi sana anlatmama gerek yok, ama seni son gördüğümden beri yaşadıklarımı bir bilsen ...’’ Anlatacak gibi oldu ama sesi çatlamaya başladı.</p>

  <p>Şmuel heyecanla iki elini bir kavuşturup bir açarak, ‘‘Yakov,” dedi, “biz sebepsiz yere Yahudi değiliz. Tanrı olmadan yaşayamayız. Antlaşma olmasaydı tarihten silinip giderdik. Bırak bu sana bir ders olsun. Bizim sahip olduğumuz tek şey O, zaten daha fazlasını kim ister?”</p>

  <p>“Ben isterim. Sefalet çekerim ama sonsuza kadar değil.”</p>

  <p>“Sefalet yüzünden Tanrı’yı suçlama. Yiyeceği o verir ama biz pişiririz.”</p>

  <p>“Onu suçlamamın nedeni, var olmaması. Varsa bile ya ayda ya da yıldızlarda geziyor, burada değil. Yapılacak tek şey inanmamak çünkü beklemek katlanılmaz oluyor. Tanrı’nın sesini duyamıyorum, bugüne kadar da hiç duymadım. Ortaya çıkmayacaksa ona ihtiyacım yok.”</p>

  <p>“Sen kimsin Yakov, Musa mısın? Tanrı’nın sesini duymuyorsan kendi sesini O’na sen duyur. ‘Dualar göğe yükseldiğinde nimetler aşağı iner.”’</p>

  <p>“Aşağı akrepler iniyor, yağmur, ateş, keskin taşlar, pislik iniyor. Bu yüzden Tanrı’nın yardımına ihtiyacım yok. Ruslar bana yetiyor. Pekâlâ, bir zamanlar onunla konuşur, cevabı da kendim verirdim ama zaten çok az şey bildiğime göre bunun ne faydası var? Arada sırada yaşam koşullarımı, mücadelemi, talihsizliklerimi ve hatalarımı anlattığım olurdu. Nadiren de olsa tek tük iyi haberler verdiğim de olurdu ama ne anlattıysam bana cevap vermedi. Sessizlik. Artık ben de ona sadece sessizlikle karşılık veriyorum.”</p>

  <p>“Gururlu ve mağrur bir adam sağır ve kördür. Böyle biri Tanrı’yı nasıl duyabilir? O’nu nasıl görebilir?”</p>

  <p>“Ben hiç gururlu oldum mu? Gurur duyacak neyim var ki? Bir ailem olmadan doğduğumla mı gurur duyacaktım? Asla doğru düzgün bir hayat süremediğimle mi? Kısır karım Yahudi olmayan bir herifle kaçtı diye mi? Kiev’de küçük bir çocuk öldürüldüğünde Rusya’daki üç milyon Yahudi’nin arasından beni tutukladıklar diye mi? O halde ben gururlu değilim. Tanrı varsa onu memnuniyetle dinlerim. Canı benimle konuşmak istemiyorsa da o zaman kapıyı açsın da dışarı çıkabileyim. Benim hiçbir şeyim yok. Hiçten elde edeceğin şey yine bir hiçtir. Benden bir şey istiyorsa önce vermesi gerek. İyilik yapmayacaksa bile en azından bir işaret versin.”</p>

  <p>“İşaret isteme, merhamet iste.”</p>

  <p>“Her şeyi istedim ve hiçbir şey alamadım.” Tamirci derin bir iç çekişten sonra gözetleme deliğine yaklaşarak konuştu: “‘Başlangıçta söz vardı’, ama o da Tanrı’ya ait değildi. Şimdi durumu böyle görüyorum. Doğa kendi kendine var oldu, insan da öyle. Başlangıçta ne varsa vardı artık. Spinoza böyle söylemiş. Hayal ürünü gibi görünüyor ama doğru olmalı. Temel gerçeklere baktığında ya Tanrı bizim icadımız ve bu konuda yapacağı bir şey yok ya da doğanın bir gücü ama tarihin değil. Güç bir baba değildir. O soğuk bir rüzgardır, sen de ısınmaya çalışacaksın. Doğrusunu söylemek gerekirse ben onu geri dönmeyecek bir kayıp gibi görüp üzerini sildim.”</p>

  <p>Şmuel ellerini kavuşturup sıkarak, “Yakov,” dedi. “Bu kadar hızlı konuşma. Tanrı’yı yanlış yerde arama, Tevrat’ta ara, yasamızda. Bakman gereken yer orası, düşüncelerini zehirleyen kötü kitaplar değil.”</p>

  <p>“Yasa dediğin insan tarafından icat edilmiştir. Mükemmel olmaktan çok uzaktır, ayrıca Çar’ın işine yaramıyorsa bana ne faydası dokunabilir ki? Tanrı bana basit bir saygıyı gösteremiyorsa bile ben adalete razıyım. Yasayı uygulasın! Çar’ı bir yıldırımla yok etsin! Beni hapishaneden kurtarsın!”</p>

  <p>“Tanrı’nın adaleti kıyamet günü içindir.”</p>

  <p>“Artık o kadar genç değilim, o kadar bekleyemem. Katliamlardan kaçmakta olan Yahudiler de öyle. Bugünlerde çok sayıda insanı katlediyorlar ve durum giderek kötüleşiyor. Tanrı astronomiye önem veriyor ama söz konusu insan olduğunda benim tek bildiğim bir artı birdir. Şmuel, bu faydasız konuyu bırakalım. Karanlıkta yüzümün ancak bir bölümünü zorlukla görebildiğin küçücük bir delikten bunu tartışmanın ne anlamı var? Ayrıca bu kısa bir ziyaret, zamanı boşa harcıyoruz.”</p>

  <p>Şmuel, ‘‘Yakov, O ışığı buldu,” dedi. Dünyayı yarattı. İkimizi de o yarattı. Esas mucize inançtır. Ben O’na inanıyorum. Eyüp ne demiştir: ‘Beni öldürse de O’na güveneceğim.’ Daha fazlasını da söylemiştir ama bu kadarı yeter.”</p>

  <p>“Şeytanla tutuştuğu o saçma iddiayı kazanmak uğruna Eyüp’ün bütün hizmetkarlarını ve masum çocuklarını öldürdü. On binlerce katliam bir yana, sırf bu yüzden bile ondan nefret ediyorum. Ah, niye beni peri masallarından konuşturuyorsun? Eyüp de, Tanrı da uydurmadır. Bunu burada bırakalım.” Tek gözle seyyar satıcıyı süzdü Yakov. “Uğrunda bir tomar para ödediğin bu zamanı sana kendini kötü hissettirerek geçirdiğim için özür dilerim Şmuel, ama inan bana bu berbat hücrede açık görüşlü biri olmak hiç kolay değil. Bunu ne gurur duyarak ne de zevk alarak söylüyorum. Yine de insan aklı az da olsa çok da olsa aklına güvenmek zorundadır.”</p>

  <p>Şmuel mavi mendiliyle yüzünü silerek, “Yakov,” dedi. “Bana bir iyilik yap, yüreğini kapatma. Yüreği açık olduğu müddetçe kimse Tanrı’nın gözünde kaybedilmiş değildir.”</p>

  <p>“Yüreğimden geriye tek kalan katıksız bir kaya.”</p>

  <p>“Bir de pişmanlığı unutma,” diye ekledi Şmuel. “En önce o gelir.”</p>

  <p>Jitnyak telaş içinde belirdi. “Haydi artık bu kadar yeter, gitme vakti geldi. On dakika doldu ama daha uzun konuştunuz.”</p>

  <p>Şmuel, “İki dakika gibi geldi,” dedi. ‘‘Yüreğimden geçenleri söylemek üzereydim.”</p>

  <p>Yakov ağzını deliğe dayayarak, “Kaç Şmuel,” dedi. “Bana yardım etmek için elinden gelen ne varsa yap. Gazetelere git, onlara polisin masum bir adamı hapse tıktığını söyle. Varlıklı Yahudilere git, gerekirse Rothschild’e git. Yardım iste, para iste, merhamet iste, beni savunması için iyi bir avukat iste. Bunlar mezara koymadan beni buradan çıkar.”</p>

  <p>Şmuel cebinden bir salatalık çıkardı. “Senin için küçük bir turşu getirmiştim.” Salatalığı delikten içeri sokmaya kalkıştı ama Jitnyak salatalığı elinden kaptı.</p>

  <p>“Böyle şeyler yok,” diyerek öfkeyle fısıldadı. “Siz Yahudiler, beni kandırmaya çalışmayın.” Yakov’a dönerek, “Sen de kapa çeneni,” dedi. “Konuşacağını konuştun, artık yeter.”</p>

  <p>Şmuel’i kolundan tuttu. “Acele et, sabah oluyor.”</p>

  <p>“Hoşça kal Yakov, sana söylediklerimi unutma.”</p>

  <p>Yakov arkasından bağırdı: “Raisl’ı sormayı unuttum. Ona ne oldu?”</p>

  <p>Şmuel şapkasını tutarak, “Ben kaçıyorum,” dedi.</p>
</body>
</html>