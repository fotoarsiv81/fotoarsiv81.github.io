<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/mute.css" type="text/css" rel="stylesheet"/>
</head>

<body>
  <h2>ÜÇÜNCÜ KISIM</h2>

  <h3 id="sigil_toc_id_7">1</h3>

  <p>Yakov, Lukianovski'deki tuğla fabrikasına birkaç kilometre uzaklıkta, Plosski’nin ticari kesiminde yer alan Bölge Adliyesi’nin iç karartıcı karanlık taş binasındaki yüksek tavanlı uzun hücresindeydi. Bir türlü sakinleşemiyordu. Elleri kelepçelenmiş, iki sıra atlı jandarmanın arasında karla kaplı caddelerden yürüyüşü bir türlü gözünün önünden gitmiyordu.</p>

  <p>Utancını bir nebze hafifletebilmek adına kaldırımdan yürümesine izin vermesi için albaya yalvarmış ama işe giden insanların durup ona bakabileceği şekilde caddenin ortasından yürümeye zorlanmıştı. insanlar önce sessizce seyrettiler. Sonra sessizlik fısıltılarla bozulmaya başladı. Fısıltılar mırıldanmalara dönüştü. Birkaç yuhalama duyuldu. insanların çoğu bu geçit töreninin ne olduğunu anlamaya çalışıyordu. Derken mavi kasketli, üniformalı, gümüş düğmeli bir palto giymiş bir okul çocuğu mahkûmun arkasına geçti, parmaklarını başının üzerinde boynuz gibi kaldırarak tamirciyle dalga geçmeye başladı. Çocuğun bu hareketi ve ‘‘Yahudi, Yahudi” diyerek bağırması kalabalık arasında homurdanmaların çoğalmasına yol açtı. Aralarında kadınların da bulunduğu küçük bir topluluk peşlerinden gelmeye başladı. insanlar tamirciye kötü sözler ederek bağırıyordu. “Katil Yahudi.” Yakov koşarak kaçmak istiyordu ama cesareti yoktu. Gruptan biri Yakov’a doğru bir tahta parçası attı ama tahta atlardan birine isabet etti. At irkilerek dörtnala koşuya kalktı. Yeniden kontrol altına alınana kadar hayvan yerdeki tüm karları havalandırmış ve neredeyse iki yüz metre ilerlemişti. Bunun üzerine kürk şapkasıyla iriyarı bir adam olan albay süvari kılıcını havaya kaldırınca kalabalık dağıldı.</p>

  <p>Albay mahkûmu önce Gizli Polis Merkezi’ne götürdü. Burası biraz ötedeki cadde üzerinde yer alan tek katlı kahverengi bir binaydı. Albay burada uzun ve rahatsız edici bir telefon konuşması yaptı. Etrafı jandarmalarla çevrili olarak bekleme odasındaki bir bankta oturmakta olan tamirci bu konuşmaların bazı kısımlarını duyuyor ve duydukları onu korkutuyordu. Albay telefonu kapattıktan sonra ellerinde kılıçlarıyla koridoru kolaçan eden iki jandarmayı ardında bırakarak Yakov’u doğrudan Bölge Mahkemesi’ndeki bir yeraltı hücresine götürdü. Yakov hücrede yalnız kalınca ellerini ovuşturarak, “Tanrım, ben kendime ne yaptım böyle? Düşmanın avucunun içine düştüm!” diye haykırdı. Göğsünü yumrukladı, talihini lanetledi, başına gelebilecek korkunç şeyleri hayalinde canlandırdı. Arada ümitlendiği kısa anlar da oluyordu. Yaptıklarını neden yaptığını anlatırsa, belki de hemen serbest bırakılırdı. Aptalca, olmadığı biri gibi davranmıştı. Bunun kendine “fırsatlar” yaratacağını ümit etmiş, ama tam tersi olduğunu öğrenmişti. Fırsatlar yanlış fırsatlar olarak doğmuştu. Şimdi de bunun bedelini ödüyordu. Artık onu bırakmalıydılar. Yeterince pişman olmuştu. Kim olduğunu düşününce, kendini bencil ve açgözlü olmakla suçluyor ve gelecekte her şeyin farklı olacağı konusunda kendine söz veriyordu. Evet, bir kez daha dersini almıştı. Sonra ayağa fırlayarak yüksek sesle bağırdı. “Hangi gelecek?” Cevap veren olmadı. Bir görevli ona esmer ekmek ve çay getirdi. Bütün gün ağzına bir lokma koymamış olmasına rağmen gelenleri yiyemedi. Saatler ilerledikçe Yakov inliyor, saçını başını yoluyor, başını sürekli duvarlara vuruyordu. Onu gören bir jandarma bunu yapmasını sertçe yasakladı.</p>

  <p>Akşama doğru yerdeki ince halının üzerinde oturmakta olan mahkûm koridordan yaklaşmakta olan ayak sesleri duydu. Bu ayak sesleri iki jandarmanın yerine nöbet tutmaya gelmiş olan silahlı gardiyandan başka birine aitti. Yakov ayağa fırladı. Siyah bir şapka ve kürk bir manto giymiş orta boylu bir adam loş koridorda hücreye doğru aceleyle ilerliyordu. Gardiyana hücrenin kapısını açıp, o içeri girdikten sonra kapıyı üzerine kilitleyip gitmesini emretti. Gardiyan tereddüt etti. Adam sabırsızlıkla onu bekledi.</p>

  <p>“Sizin için sorun değilse aldığım emir buradan ayrılmamak yönündeydi sayın yargıç. Çok önemli bir dava olduğundan savcı, Yahudi’yi bir an bile gözümün önünden ayırmamamı söyledi. Yardımcısı tarafından bana verilen talimat böyle.”</p>

  <p>“Burada resmi bir görev için bulunuyorum ve ihtiyacım olduğunda seni çağıracağım. Koridor kapısının dışında bekle.”</p>

  <p>Gardiyan tereddüt içinde hücrenin kapısını açtı. Adam içeri girdikten sonra da kapıyı ikisinin üzerine kilitledi. Adam,gardiyan gözden kaybolana kadar onu izledikten sonra paltosunun cebinden bir mum çıkardı. Mumu yaktı, bir çay tabağının içine eriyen mumdan birkaç damla damlattı ve mumu içine yerleştirdi. Yakov’u uzun uzun incelediği sırada tabağı elinde tuttu, sonra hücrede bulunan masanın üzerine bıraktı. Soğuktan buhar olan nefesini mum ışığında görerek, kürklü paltosuna sarındı. “Çok soğuk havalara maruz kalıyorum da.” Koyuca renkli bir sakalı vardı. Kelebek gözlüğü takmış, boynuna da kalın bir atkı dolamıştı. Gergin bir şekilde hazır olda dururken içi titreyen tamirciye bakarak tınılı sesiyle kendini tanıttı. “Adım B.A. Bibikov, Olağanüstü Davalar Sorgu Yargıcı. Lütfen kendinizi tanıtın.”</p>

  <p>‘‘Yakov Şepsoviç Bok, sayın yargıç. Yaptığım aptalca hataların olağanüstü bir durumu yok gerçi.”</p>

  <p>‘‘Yani Yakov İvanoviç Dologuşev değil misin?”</p>

  <p>“Bu sadece aptalca bir aldatmacaydı. İlk başta bunu itiraf ettim zaten.”</p>

  <p>Bibikov gözlüklerini düzeltti ve sessizlik içinde Yakov’a bakmayı sürdürdü. Sigarasını yakmak için mumu kaldırdı. Sonra fikrini değiştirip mumu masaya bıraktı, sigarayı da cebine geri koydu.</p>

  <p>Sorgu yargıcı sert bir sesle, “Bana doğruyu söyle,” dedi. “Zavallı çocuğu sen mi katlettin?”</p>

  <p>Yakov’un gözleri karardı.</p>

  <p>“Asla! Asla!” diye boğuk bir sesle haykırdı. “Masum bir çocuğu neden öldüreyim ki? Böyle bir şeyi nasıl yapabilirim? Yıllarca bir çocuğum olsun istedim ama şansım yoktu, karım da hamile kalamadı. Gerçek hayatta olamadıysa da yüreğimde ben bir babayım. Hal böyle iken nasıl olup da masum bir çocuğu öldürebilirim? Böyle bir şey aklımdan bile geçmez. Ben ölürüm daha iyi.”</p>

  <p>“Ne kadar zamandır evlisin?”</p>

  <p>“Beş yıldır. Altı olmak üzere. Aslında şu anda gerçekten evli sayılmam çünkü karım beni terk etti.”</p>

  <p>“Öyle mi? Seni neden terk etti?”</p>

  <p>“Kısaca özetlemek gerekirse bana sadık kalmadı. Bilinmeyen biriyle birlikte kaçtı. Benim şu anda hapiste olmamın sebebi de budur. Bunu yapmamış olmasıydı, ben de ait olduğum yerde yani doğduğum yerde kalacaktım. Tam şu anda akşam yemeği için masaya oturmuş olacaktım. Yoksul da olsam bundan daha kötü olmazdı. Güneş battığında para kazanamamış bile olsam eve doğru yola koyulurdum. Şimdi düşünüyorum da, evimde olmak hiç de kötü bir şey değilmiş.”</p>

  <p>“Kiev’den değil misin?”</p>

  <p>“Şehirden değilim, taşrasındanım. Karım beni terk ettikten birkaç ay sonra köyümden ayrıldım. Kasım ayından beri buradayım. İşler ters gittiği için orada kalmaya utandım. Başka sebepler de vardı ama beni en çok rahatsız eden buydu.”</p>

  <p>“Ne gibi başka sebepler vardı?”</p>

  <p>“İşimden bunalmıştım. Yani iş güç yoktu. Şansım biraz yaver giderse biraz eğitim alabileceğimi ummuştum. Amerika’da yetişkinlerin geceleri devam edebileceği okullar olduğunu söylüyorlar.”</p>

  <p>“Amerika’ya göç etmeyi mi düşünüyordun?”</p>

  <p>“Bu düşüncelerimden bir tanesiydi sayın yargıç. Bunun gibi bir sürü düşüncem vardı ama hiçbiri sonuca ulaşmadı. Her şeye rağmen Çar’a sadık bir kulum.”</p>

  <p>Sorgu yargıcı elini cebine atıp sigarasını buldu ve yaktı. Masanın diğer tarafında oturmuş sessizce sigarasını içerken, Yakov’un mum ışığıyla aydınlanan acı dolu yüzünü incelemeyi sürdürüyordu.</p>

  <p>“Tutuklandığında ele geçirilen eşyaların arasında birkaç kitap gördüm. Bunların arasında filozof Spinoza’nın eserlerinden seçilmiş bölümler de vardı.”</p>

  <p>“Bu doğru, sayın yargıç. Onları geri alabilir miyim? Bir de aletlerim konusunda endişeleniyorum.”</p>

  <p>“Hakkında soruşturma açılmazsa zamanı gelince geri alırsın. Spinoza’nın yazdıklarına aşina mısındır?”</p>

  <p>“Sözüm ona biraz.” Tamirci bu sorudan endişelenmişti. “Kitabı okumuş olmama rağmen pek bir şey anladığımı söyleyemem.”</p>

  <p>“Peki, nesi ilgini çekiyor? Öncelikle Spinoza’yı nasıl keşfettiğini sorayım. Yahudi olması mı?”</p>

  <p>“Hayır, efendim. Kitaba ilk rastladığımda onun kim olduğunu, ne olduğunu bilmiyordum. Onu sinagogda da pek sevmezler. Hayat hikâyesini okuduysanız bilirsiniz. Yakındaki bir kasabada bir hurdalıkta bulmuştum. Satın almak için bir kapik ödedim ve sonra da zorlukla kazandığım parayı harcadığım için kendime çok kızdım. Sonraları birkaç sayfa okudum ve sanki biri beni zorluyormuşçasına okumaya devam ettim. Dediğim gibi, her yazılanı anlamıyorum ama insan böylesi fikirlerle ilgilendiği zaman sanki büyüleniyor. Artık aynı adam değildim. Tabii bu da lafın gelişi çünkü gençliğimden beri pek az değiştim.”</p>

  <p>Sorulara dürüstlükle cevap vermesine rağmen Rus yetkiliyle bu kitap hakkında konuşuyor olmak tamirciyi korkutuyordu. Beni deniyor, diye düşündü. Yine de öldürülen çocuk hakkında konuşmaktansa kitap hakkında konuşmayı yeğlerdi. Doğruyu söyleyeceğim ama temkinli olmalıyım.</p>

  <p>“Spinoza’nın eserinin sence ne anlama geldiğini biraz anlatabilir misin? Başka bir deyişle, bu bir felsefeyse neden bahsediyor?”</p>

  <p>“Bunu anlatmak kolay değil.” Yakov mahcup olmuş gibiydi. “Açıkçası ben yarı cahil bir adamım. Cahil olmayan tarafım ise ancak yarı eğitimli sayılabilir. Ne kadar çok dikkat edersem edeyim kaçırdığım çok fazla şey oluyor.”</p>

  <p>“Sana neden sorduğumu anlatayım. Bunları soruyorum çünkü Spinoza benim en sevdiğim filozoflar arasında yer alıyor ve başkaları üzerindeki etkileri de ilgimi çekiyor.”</p>

  <p>Yakov kısmen rahatlamıştı. “O halde,” dedi, “size kitabın, bölümlerinin konularına göre farklı farklı anlamlar taşımasına rağmen alttaki örgünün aslında birlik içinde olduğunu söyleyebilirim. Ama bana sorarsanız kendini özgür bir adam haline getirmek için yola çıktığı söylenebilir. Yani kendi felsefesine göre bir insanın olabileceği kadar özgür. Bilmem anlatabiliyor muyum? Enine boyuna düşünüp, her şeyi birbiriyle bağlantılandırmaya çalışmış. Anlatabildim mi sayın yargıç?”</p>

  <p>“Fena bir yaklaşım değil,” dedi Bibikov. “Konuya eser üzerinden değil yazarı üzerinden yaklaşıyorsun. Ama biraz da felsefesini açıklaman gerekir.”</p>

  <p>Tamirci, ‘‘Yapabilir miyim bilmiyorum,” dedi. “Galiba Tanrı ve doğanın bir ve aynı olduğunu, ister zengin ister fakir olsun insanın da böyle olduğunu söylüyor. İnsanın zihninin Tanrı’nın bir parçası olduğunu düşünürseniz, onu siz de benim gibi anlamışsınız demektir. Tanrı’nın zihninde yer aldığınızı düşündüğünüzde de bu yolla özgür kalırsınız. Oradaysanız bunu bilirsiniz. Öte yandan Doğa tarafından sınırlandırılmaktasınızdır, ama Tanrı zaten Doğa olduğu için bu bir yandan da doğru değildir. Bir de ‘zorunluluk’ diye anılan bir şey var. Kimse onu istemese bile o hep orada. İnsanın ona karşı durması gerekiyor. Benim kasabamda Tanrı kanuna sıkı sıkıya bağlı bir şekilde hüküm sürerken, bu diğer Tanrı daha fazla yer kaplamasına rağmen daha az iş yapıyor. Nihayetinde kime inanırsanız inanın eğer işsizseniz dünyada değişen pek bir şey olmuyor. Zorunluluk da buraya kadar. Çıkardığım diğer bir anlam da hayat, hayattır ve onu bile bile mezara götürmenin anlamı yoktur. Ya böyle bir şeyler anlatıyor ya da ben anlatılanları doğru dürüst anlamamışım.”</p>

  <p>“İnsan zorunluluğa mahkûmsa özgürlük nereden geliyor?”</p>

  <p>“Özgürlük sizin düşüncelerinizde, sayın yargıç. Tabii düşünceniz Tanrı’daysa. Yani bu türden bir Tanrı’ya inanıyorsanız, yani böyle bir mantık yürütüyorsanız. İnsan aklın kanatlarıyla yükselirse kendi düşüncelerinin sınırlarını aşabiliyor gibilerinden bir şey. O zaman evrene karışıyor ve endişelerinizi unutuyorsunuz.”</p>

  <p>“İnsanın bu yolla özgürleşebileceğine inanıyor musun?”</p>

  <p>“Bir noktaya kadar.” Yakov iç geçirdi. “Kulağa iyi geliyor ama benim deneyimim oldukça sınırlı. Küçük kasabaların dışında pek fazla yaşamadım.”</p>

  <p>Yargıç gülümsedi.</p>

  <p>Yakov da kıkırdar gibi oldu ama sonra kendine hakim olup sustu.</p>

  <p>“Anlattığın gibi bir şey sence tamamen özgür olmak sayılır mı? Yoksa insan politik olarak özgür olmadan gerçek anlamda özgür olmayabilir mi?”</p>

  <p>Tamirci, burada ne dediğime dikkat etsem iyi olur, diye düşündü. Politika politikadır. Kömürün üzerinden yürüyeceksen koru alevlendirmenin anlamı yok.</p>

  <p>“Bundan emin olamam sayın yargıç. Her ikisinin de biraz doğruluk payı var.”</p>

  <p>“Bu doğru. Spinoza’nın kafasında birden fazla özgürlük kavramı olduğunu söyleyebiliriz. Felsefi açıdan ‘zorunluluğun’ içinde, uygulamada ise devletin içinde, yani politika ve politik eylem alanındaki özgürlük. Spinoza düşünmeyi seçme özgürlüğüne benzer bir şekilde siyasi tercihlerde belli bir özgürlüğü kabul ediyordu, tabii bu seçimleri yapmak mümkün ise. En azından bunları düşünmek mümkün. Belkide Spinoza devletin ya da hükümetin amacının düşünen insanın güvenliği ve görece özgürlüğü olduğunu hissetmişti. Bu da insanın mümkün olan en iyi derecede düşünebilmesine izin vermekti. Ayrıca insanın kendi yaptığı gibi yalnızlık içinde yaşamasındansa toplumsal hayata dahil olmasının onu daha özgür kılacağını da düşünüyordu. Toplumun içinde yer alan özgür bir insanın komşularının mutluluğu ve düşünsel özgürleşmesini artırmakta olumlu bir etki göstereccğini düşünüyordu.”</p>

  <p>Yakov, “Siz öyle diyorsanız doğrudur sanırım, sayın yargıç,” diye cevap verdi. “Fakat bana sorarsanız, söyledikleriniz üzerinde düşünülmesi gereken şeyler, gerçi fakirseniz zamanınız bahsine bile değmeyecek diğer meselelerle geçiyor. Politik sorunlarla ilgilenmeyi bunu yapabilecek olanlara bırakıyorsunuz.”</p>

  <p>Bibikov içini çekti ve bir süre konuşmadan sigarasını tüttürdü. Bir an için hücre tamamen sessizlik içinde kalmıştı.</p>

  <p>Yakov panik içinde, yanlış bir şey mi söyledim, diye düşündü. Bazen insan ağzını açtığına pişman oluyordu.</p>

  <p>Sorgu yargıcı yeniden konuştuğunda sesi kuru ve nesnel, sadece soruşturma yapan bir resmi görevli gibi çıkıyordu.</p>

  <p>“Daha önce hiç ‘tarihsel zorunluluk’ diye bir kavram duymuş muydun?”</p>

  <p>“Hatırladığım kadarıyla duymadım. Duyduğumu sanmıyorum ama belki de ne anlama geldiğini tahmin edebilirim.”</p>

  <p>“Emin misin? Hiç Hegel okumadın mı?”</p>

  <p>“Adını hiç duymadım.”</p>

  <p>“Peki ya Karl Marx? O da bir Yahudi’ydi. Gerçi öyle olduğuna pek de memnun değildi.”</p>

  <p>“Onu da hiç duymadım.”</p>

  <p>“Kendine ait bir ‘felsefen’ olduğunu söyleyebilir misin? Varsa bu nedir?”</p>

  <p>“Olsa da pek gelişmiş bir düşünce değildir. Okuduklarım oldukça sınırlı sayın yargıç.” Yakov özür diler gibiydi. “Bir felsefem varsa, kusuruma bakmazsanız eğer, o da hayatın bundan daha iyi olabileceğidir.”</p>

  <p>“İyi de, politikanın içinde ya da onunla ilintili olmadan hayat nasıl daha iyi olabilir?”</p>

  <p>Yakov, bu kesinlikle bir tuzak, diye düşündü. “Belki de daha çok iş imkanı ile,” diye kekeledi. “İnsanlar arasındaki iyi niyeti de unutmamak gerek. Hepimiz makul olmak zorundayız, yoksa kötü olan daha da beter hale gelir.”</p>

  <p>Yargıç usulca, “Pekâlâ, bu da en azından bir başlangıçtır,” dedi. “Daha çok okuyup düşünmelisin.”</p>

  <p>“Buradan çıkar çıkmaz yapacağım.”</p>

  <p>Bibikov sıkıntılı görünüyordu. Tamirci onu hayal kırıklığına uğratmış gibi hissediyor ama tam olarak neden olduğunu kestiremiyordu. Kesin cevaplar vermediğinden olmalıydı. İnsanın başı beladayken makul konuşması zor oluyor. Bir de doğasından gelen diğer koşullarının dezavantajı hesaba katılacak olursa tabii.</p>

  <p>Yargıç bir süre sonra dalgın bir edayla sordu, “Başını nasıl morarttın böyle?”</p>

  <p>“Karanlıkta, çaresizlikten yaptım.”</p>

  <p>Bibikov elini cebine atarak sigara paketini tamirciye uzattı. “Al bir tane. Türk sigarası.”</p>

  <p>Yakov adamı kırmamak için bir tane sigara alıp içti. Tadını alamamıştı bile.</p>

  <p>Yargıç paltosunun cebinden katlanmış bir kâğıt ve bir kalem çıkardı, masanın üzerine koydu. “Bu soru formunu sana bırakıyorum. Polis kaydın olmadığı için seninle ilgili daha fazla kişisel bilgiye ihtiyacımız var. Her bir soruyu cevapladıktan sonra adını yazıp imzala. Gardiyanı çağırıp kâğıdı ona teslim et. Söylediklerinin hepsinde net olmalısın. Mumu sana bırakıyorum.”</p>

  <p>Yakov kâğıda baktı.</p>

  <p>“Artık gitmeliyim. Oğlumun ateşi var. Karım panik yapıyor.” Sorgu yargıcı paltosunun düğmelerini ilikledi ve başına büyük gelen geniş kenarlı fötr şapkasını giydi.</p>

  <p>Mahkûmu başıyla selamlayarak, alçak bir sesle, “Başına ne gelirse gelsin güçlü olmalısın,” dedi.</p>

  <p>“Tanrım, başıma ne gelebilir ki? Ben masum bir adamım.”</p>

  <p>Bibikov omuz silkti. “Bu hassas bir konu.”</p>

  <p>“Merhamet edin sayın yargıç. Hayatım boyunca merhamet görmedim.”</p>

  <p>“Merhamet Tanrı’nın işidir. Ben kanunlara bağlıyım. Kanunlar seni koruyacaktır.”</p>

  <p>Yargıç gardiyanı çağırdı ve hücreden ayrıldı. Kapı kilitlenirken acele adımlarla loş ışıklı koridorda uzaklaştı.</p>

  <p>Tamirci bir an yoğun bir kayıp duygusuna kapılmıştı.</p>

  <p>Yargıcın arkasından, “Bir daha ne zaman geleceksiniz?” diye bağırdı.</p>

  <p>‘‘Yarın.” Uzaktan kapanan bir kapı sesi duyuldu. Ayak sesleri duyulmaz olmuştu.</p>

  <p>Gardiyan, ‘‘Yarın uzun bir gün olacak,” dedi.</p>

  <h3 id="sigil_toc_id_8">2</h3>

  <p>Ertesi sabah, yeni bir gardiyan gelip hücrenin kapısını açtı. Yakov’un üzerini -uyandığından beri üçüncü kez- didik didik aradı, sonra kalın ve kısa bir zincirle birbirlerine bağlanmış olan ağır kelepçeleri bileklerine taktı. Yanında iki silahlı gardiyan daha vardı. Bir tanesi Yakov’a bela okuyarak elindeki silahla tamirciyi dürtükledi. Yaşayan bir ölü kıvamındaki tamirciyi dik ahşap merdivenlerden çıkararak sorgu yargıcının bürosuna götürdüler. Bekleme odasında birkaç üniformalı memur oturmuş, dolmakalemle kağıtlara bir şeyler yazıyordu. Başlarını kaldırıp belirgin bir ilgiyle Yakov’a baktıktan sonra birbirleriyle bakıştılar. Yakov kahverengi duvarlı küçükçe bir büroya alındı. Açık pencerenin önünde ayakta durmakta olan Bibikov elini sallayarak sigara dumanını dağıtmaya çalışıyordu. Yakov içeri girer girmez pencereyi çabucak kapatarak, uzun masanın başındaki sandalyeye oturdu. Odada büyük bir masa, üzerinde kalın kitaplar bulunan birkaç raf, yeşil lambalar ve köşede küçük bir heykel göze çarpıyordu. Duvarda Çar İkinci Nikola’nın asılı duran portresi Yakov’u eleştirir gibi bakmaktaydı. Resim Yakov’un rahatsızlığını artırıyordu.</p>

  <p>Odada Bibikov’dan başka bir de yardımcısı vardı. Otuzlu yaşlarında, yüzü sivilceli bir adamdı. İnce sakalının altından çenesi seçilebiliyordu. Masanın kısa kenarında, yargıcın hemen yanında oturuyordu. Yakov’a diğer uca oturması söylendi. Üç gardiyan yargıcın isteği üzerine dışarıda bekliyordu. Yargıç, mahkûma doğru düzgün bakmamıştı bile. Hatta Yakov’a onu biraz küçümsermiş gibi gelmişti. Bibikov önündeki bir tomar resmi belgeyi karıştırdı, içinden sayfalarına daha önce bakılmış olduğu belli olan kalın bir dosyayı çekti. Siyah mürekkep şişesinden dolmakalemini doldurmakta olan yardımcısına bir şeyler fısıldadı. Yardımcı kalemin ucundaki mürekkebi temizledi ve hızla bir deftere notlar almaya başladı.</p>

  <p>Bibikov keyifsiz ve yorgun görünüyordu. Önceki geceden bu yana değişmiş gibiydi. Yakov bir an için endişeyle onun dün akşamki adam olamayabileceğini düşündü. Yargıç bir postu andıran kırlaşmaya yüz tutmuş saçları ve geniş alnıyla, büyük kafalı bir adamdı. Okurken incecik alt dudağını ısırıyordu. Kağıtları masaya bıraktı, gözlüklerini dikkatle düzeltti, su bardağından bir yudum aldı. Masanın karşısında oturmakta olan tamirciye soğuk bir sesle hitap etti: “Şimdi sana Lukianovski Bölgesi’ndeki fabrikanın sahibi Nikolay Maksimoviç Lebedev’in ifadesinden bir bölüm okuyacağım.” Sonra sesindeki resmiyet değişti ve alçak bir sesle,“Yakov Şepsoviç Bok,” dedi. “Zor bir durumdasın ve gerçekleri ortaya çıkarmamız gerek. Önce şahit Lebedev’in ifadesini dinle. Başından beri onu kandırmaya niyetli olduğunu söylüyor.”</p>

  <p>“Bu doğru değil sayın yargıç!”</p>

  <p>“Bekle bir dakika. Kendine hakim ol.”</p>

  <p>Bibikov dosyayı eline aldı, içinden bir sayfa açtı ve yüksek sesle okudu:</p>

  <p>‘“N. Lebedev: Yakov İvanoviç Dologuşev olarak tanıdığım kişi, bana şans eseri hatırı sayılır bir iyilik yapmıştır. Bu iyiliği karşılığında onu cömertçe ödüllendirdim. Kızım da ona son derece düşünceli davrandı. Fakat bu adam dürüst değilmiş, daha açık söylemek gerekirse yalancının biriymiş. Alenen ortada olan sebepler yüzünden kimliğini benden sakladı. Tabii kim olduğunu bilseydim onu işe almayacağımı da düşünmüş olabilir. Benden Yahudi olduğunu saklamaya çalıştı. Ona kutsal kitaplarla ilgili soru sorduğumda rahatsız olduğunu hissetmiştim. İncil okuma alışkanlığı olup olmadığını sorduğumda bana sadece Eski Ahit’i bildiğini söyledi. Ona Yeni Ahit’ten, özellikle de Dağdaki Vaaz’dan ayetler okumaya başladığımda ise yüzü bembeyaz kesildi.’</p>

  <p>“‘Sorgu Yargıcı: Başka?’</p>

  <p>“‘N. Lebedev: Adını ilk kez söylediği zaman tuhaf bir tereddüt yaşadığını, bir nevi gevelediğini hissettim. Tabii meğerse bu henüz kendisinin de alışmadığı takma adıymış. Söylememe gerek var mı bilmiyorum ama sayın yargıç, bu isim adamın Yahudi dilinde eğreti duruyordu. Ayrıca kendisi gibi fakir bir adama göre ona fabrikada çalışması için yaptığım cömert teklif karşısında aşırı derecede tereddüt göstermişti. Ona fabrika sahasındaki ahırın üst katında yer alan odada yaşamasını söylediğimde gösterdiği rahatsızlık şüphelerimin daha da artmasına neden oldu. Benim için çalışmak istiyordu ama doğal olarak korkuyordu da. Sıkıntılı ve endişeliydi. Sürekli dudaklarını ıslatıyor, gözlerini kaçırıyordu. Sağlığım biraz bozuk olduğu için, fabrikada yaşayarak işleri kontrol edecek bir şefe ihtiyacım vardı. Karaciğerim başımı ağrıtıyor ve nefes darlığı çekiyorum. Öte yandan aniden hastalanıp karların üzerinde baygın yattığım sırada bu Yahudi gelip bana yardım ettiği için şüphelerim de kalıcı olmadı ve ona bu işi teklif ettim. Bilmeden yaptığım bu teklifi kabul ederken kendisinin Lukianovski Bölgesi’nin kutsal bir bölge olduğunu ve devlete üstün hizmetler sağlayanların dışındaki Yahudi’lerin yaşamasının yasak olduğunu gayet iyi bildiğine inanıyorum.</p>

  <p>Sanırım Bölge Polisi’ne teslim edeceğimden korktuğu için kimlik belgelerini de bana bu yüzden getirmedi.’</p>

  <p>“‘Sorgu Yargıcı: Belgeleri istediniz mi?’</p>

  <p>“‘N. Lebedev: Doğrudan istemedim. Evet, belki bir kere istedim ve o da bana Yahudilerin yapacağı türden kaypak bir bahane geveledi. Sonrasında ben sağlığımla uğraşmakta olduğum için ona bir daha hatırlatmayı ihmal ettim. Hatırlatsaydım ve o da benim talebimi reddetmiş olsaydı onu anında mülkümden dışarı atardım. Ben cömert ve merhametli bir adamım sayın yargıç, ama bir Yahudi’yi işe almayı asla düşünmezdim. Lütfen, sizden yakamdaki rozete iyi bakmanızı rica edeceğim. Bu rozeti gördüğü halde karşımda korkmadan durabilmesi bu adamın cüretkârlığının belirtisidir. Ayrıca Çift Başlı Kartal Derneği’nin bundan önceki yönetim kurulu sekreteri olduğumu da bilgilerinize sunarım.”’</p>

  <p>Yargıç elindeki kâğıdı masanın üzerine bıraktı, gözlüklerini çıkardı ve gözlerini ovuşturdu.</p>

  <p>Yakov’a, “Verdiği ifadeyi duydun,” dedi. “Senin soru formunda verdiğin cevapları da okudum, yani verdiğin cevapları biliyorum. Şahit Lebedev’in ifadeleri konusundaki yorumlarını da almam gerekiyor. Lebedev’in söylediklerinin özü doğru mu? Verdiğin cevaba dikkat etmelisin. Burası mahkeme olmasa da, mahkemeye verilip verilmeyeceğin burada yapılan araştırmanın sonucuna göre belirlenecek.”</p>

  <p>Yakov heyecanla ayağa kalktı. “Lütfen sayın yargıç, kanunlar hakkında pek bilgim yok ve doğru yerde evet ya da hayır demek her zaman o kadar basit değil. Bir avukata danışmama izin verir misiniz? Polis bana paramı geri verebilirse avukata birkaç ruble ödeme de yapabilirim.”</p>

  <p>“İnsan doğruyu söylüyorsa evet ve hayır kelimeleri kendiliğinden doğru yerini bulur. Bu aşamada bir avukatla görüşmen mümkün değil. Hukuk sistemimizde suçun sabit görülüp görülmeyeceği öncelik taşır. İlk sorgulamadan sonra sorgu yargıcı ve savcı bir görüşme yapar, ikisi de şüphelinin suçlu olduğuna inanıyorsa bir iddianame hazırlayarak Bölge Mahkemesi’ne gönderirler. İddianame burada yargıçlar tarafından ya onanır ya da reddedilir. Savunma ancak iddianamenin oylandığının zanlıya bildirilmesinden sonra başlayabilir, ondan sonra da zanlıya iddianamenin bir nüshası verilir. Bir hafta veya belki biraz daha uzun bir süre içinde zanlı avukatını seçip mahkemeye bildirebilir.”</p>

  <p>Yakov panik içindeydi. “Sayın yargıç, ya zanlı söyledikleri suçu işlememiş bir masumsa? Ya bütün bunlar sadece kafasının karışıklığı nedeniyle olmuşsa? Bir an her şeyin gün gibi ortada olduğunu ve söz konusu suçun bir hatadan öteye gitmeyecek denli küçük bir suç olduğunu düşünürken bir an sonra söylediklerinizle ürperiyorum. İşlediğim küçücük günah yüzünden neden herkes beni çok büyük bir günahla suçluyor? Birine sahte bir isim verdiysem hakkımda bir iddianame olmak zorunda mı?”</p>

  <p>“Neler olacağını ancak zamanı geldiğinde bileceğiz.”</p>

  <p>Tamirci ağır ağır içini çekerek yerine oturdu. Kelepçeli ellerini kucağına bırakıverdi.</p>

  <p>Bibikov, “Senden şahit Lebedev’in ifadesi hakkında yorum yapmanı istemiştim.”</p>

  <p>“Sayın yargıç, sizi temin ederim ki kimseye zarar vermek gibi bir amacım yoktu. Yaptığım yanlışı zaten tereddüt ederek, istemeyerek yaptım. Nikolay Maksimoviç bile bunu teyit etmiş. Gerçek şu ki onu karda bulduğumda sarhoştu. Ödül olarak bana iş teklif etti. İşi ben talep etmedim. Geri çevirebilirdim, hatta bunu bir veya iki kere yaptım ama elimdeki para hızla eriyip gidiyordu. Ödemem gereken bir kiram vardı. Bir işe şiddetle ihtiyaç duyuyordum. Ellerim boş kaldıklarında çok rahatsız olur. Bu sebeple en sonunda bana yaptığı teklifi kabul ettim. İlk başta yaptığım boya ve kağıt kaplama işini beğendi. Sonra bana tuğla fabrikasında yaptığım şefliğin de iyi olduğunu söyledi. Arabaların yüklemesini kontrol etmek için her sabah saat üç buçukta kalkıyordum. Benim iyi bir şef olduğumu defalarca söyledi. İsterseniz kendisine de sorabilirsiniz sayın yargıç.”</p>

  <p>“Bu doğru ama ona kendi ismin diye sahte bir isim vermedin mi? Hem de Yahudi ismi olmayan bir isim. Bu yanlışlıkla olmadı diye kabul ediyorum. Bilerek yaptın, öyle değil mi?”</p>

  <p>Yargıç yüzünü sert bir hareketle Yakov’a yaklaştırmıştı. Spinoza’yı seven adam bu muydu?</p>

  <p>Yakov, “Bu benim hatam, kabul ediyorum,” dedi. “Ona aklıma ilk gelen ismi söyleyiverdim. Düşünmeden hareket ettim sayın yargıç, insanın başı böyle belaya giriyor işte. Endişe verici bir durumla karşılaştığınızda bir sonraki aşamanın ne olacağını pek düşünemiyorsunuz. Dologuşev benim köyümde domuzları kesen tek gözlü bir çiftçidir. Ama doğrusunu söylemem gerekirse gerçekten de fabrikada yaşamak istememiştim. Öyle ki endişelenmekten gözüme uyku girmez olmuştu. Nikolay Maksimoviç orada yaşamamla ilgili teklifini kabul ederken korktuğumu söylemiş. Az önce okuduğunuz kağıtta aynen böyle söylemiş. Ona fabrika yerine Podol’de yaşayıp, işe yürüyerek gidip gelmemin mümkün olup olamayacağını sordum ama kabul etmedi. Orada yaşamak zorundaydım. Başka bir deyişle bu benim fikrim değildi. Benden kimlik belgelerimi istediğini düşünüyorsa da yanılıyor. Belki istemeyi düşünmüştür ama istemedi. Melankolik bir adam o, bazen düşüncelerinde kaybolup gidiyor. Size yemin ederim ki benden belgeleri asla istemedi. İstemiş olsaydı mesele o an oracıkta kapanırdı. Oyun bitti, der, eve dönerdim. Böylece bir sürü çileden de kurtulmuş olurdum.”</p>

  <p>‘‘Yine de tamamen yasadışı olduğunu bilmene rağmen Lukianovski’de yaşadın, öyle değil mi?”</p>

  <p>“Söylediğiniz doğru, sayın yargıç, ama işi kaybetmek istemedim. Elimdekinden daha iyi bir hayata sahip olmayı ümit ediyordum.” Yakov’un sesi af diler gibi çıkmaya başlamıştı. Yargıcın dudaklarını büzdüğünü ve aksi aksi baktığını fark edince konuşmayı bıraktı ve gözlerini ellerine dikti.</p>

  <p>Bibikov gözlüklerini taktı ve başka bir kağıda bakmaya başlayarak, “Soru formunda ‘doğum ve milliyet itibarıyla’ bir Yahudi olduğunu söylemişsin,” dedi. “Burada bir tereddüt mü hissediyorum? Öyle ise nedir?”</p>

  <p>Tamirci bir dakika sessizlik içinde oturdu, sonra rahatsız olmuşçasına başını kaldırdı. “Dindar bir adam değilim demek istedim. Gençken öyleydim ama sonra inancımı kaybettim. Dün gece konuştuğumuzda size bundan bahsettiğimi sanıyorum, ama belki de söz etmedim. Söylemek istediğim sadece buydu.”</p>

  <p>“Bu nasıl oldu? Dini inancını kaybetmeni kastediyorum.”</p>

  <p>“Sanırım bunun birden fazla sebebi var. Gerçi hepsini hatırlamıyorum. Hayatım boyunca daima düşünecek çok şeyim oldu. Bir düşünce diğerini doğuruyor. Bana bir fikir verin ve iki dakika içinde onu zorlayan ikinci bir fikir beliriverir. Ayrıca size söylediğim gibi az da olsa bir şeyler okudum sayın yargıç. Bu okuduklarımdan daha önce bilmediğim şeyler öğrendim. Sanırım hepsi bir araya gelince bu durum ortaya çıktı.”</p>

  <p>Yargıç arkasına yaslandı. “Bu yolculuk boyunca bir ihtimal hiç vaftiz edilmedin mi peki? Senin için iyi olurdu doğrusu.”</p>

  <p>“Ah, hayır sayın yargıç. Öyle bir şey değil. Özgür düşünceli bir insanım demek istemiştim.”</p>

  <p>“Bunu anlıyorum, aslına bakarsan özgür düşünceli olmak için insanın nasıl düşüneceğini bilmesi gerekir.”</p>

  <p>Yakov, “Elimden gelenin en iyisini yapmaya çalışıyorum,” dedi.</p>

  <p>“Sence özgür düşünceli bir insan ne demektir?”</p>

  <p>“Bir dine inanmak isteyip istemediğine kendi karar veren bir insan diye düşünüyorum. Belki biraz da bilinemezci olmalı. Bazıları inanır, bazıları inanmaz.”</p>

  <p>“Sence dinsiz olmak itibarına bir katkıda bulunuyor mu?”</p>

  <p>Tamirci, Tanrım ne dedim ben öyle, diye düşündü. Basit ve sade konuşmalıyım, yoksa kendi mezarımı kendim kazmış olacağım.</p>

  <p>Telaşla, “Sayın yargıç sizin dediğiniz gibi doğruyu söylersem, evet ve hayır doğru yerini bulur diye düşündüm. Size doğruyu söylüyorum.”</p>

  <p>Bibikov, “İşleri gereksiz yere karmaşıklaştırmayalım,” dedi ve bardağından bir yudum su içti. “Hukuki olarak sen bir Yahudi’sin. Ne kadar kıvransan da hükümet seni bir Yahudi olarak kabul ediyor. Kimlik belgende de bu şekilde kayıtlısın. Yahudilerle ilgili yasalarımız senin için de geçerli. Öte yandan ait olduğun halktan utanıyorsan bu inancı neden resmi olarak terk etmiyorsun?”</p>

  <p>“Utanıyor değilim sayın yargıç. Belki her zaman gördüklerimden hoşlanmıyor olabilirim. Her türden Yahudi var, ama utanacağım biri varsa o da benim.” Yakov bunları söylerken kızarmıştı.</p>

  <p>Bibikov ilgiyle dinliyordu. Önündeki notlarına baktı. Başını kaldırdığında gözlerini kısmıştı. Yardımcısı ivan Semyonoviç yargıcın ifadelerine hızlıca tepki veriyor, çoğu zaman onun yüz ifadelerine bürünüyordu. Oturduğu yerden notlara baktıktan sonra dikkatle öne doğru eğildi.</p>

  <p>Yargıç sert bir sesle, “Şimdi tam olarak gerçeği söyle lütfen,” dedi. “Devrimci misin? Teorici ya da eylemci olarak?”</p>

  <p>Yakov kalbinin güm güm attığını duyabiliyordu.</p>

  <p>“Notlarınızda böyle bir şey mi diyor sayın yargıç?”</p>

  <p>‘‘Soruma cevap ver.”</p>

  <p>“Hayır, değilim. Tanrı korusun. Bu beni aşar, anlatabiliyor muyum. Benim doğamda değil. Bir şey olacaksam kendi halinde bir adamım. Kendi kendime ‘Yakov,’ derdim, ‘dünyada çok fazla şiddet var, aklın varsa bundan uzak durursun.’ Bu bana göre değil, sayın yargıç.”</p>

  <p>“Bir sosyalist ya da sosyalist partilerin bir üyesi misin?”</p>

  <p>Tamirci tereddüt etti. “Hayır.”</p>

  <p>“Emin misin?”</p>

  <p>“Size şeref sözü veriyorum.”</p>

  <p>“Siyonist misin?”</p>

  <p>“Hayır.”</p>

  <p>“Herhangi bir siyasi partiyle ilişkili misin? Buna Yahudi partileri de dahil.”</p>

  <p>“Hiçbiriyle ilişiğim yok efendim.”</p>

  <p>“Güzel. İvan Semyonoviç, cevapları not aldınız mı?”</p>

  <p>Sivilceli yardımcı, “Kelimesi kelimesine, efendim. Hepsini kaydettim,” diye cevap verdi.</p>

  <p>Bibikov, “İyi,” dedi. Dalgın dalgın sakalını kaşıyordu. “Şimdi seni sorgulamak istediğim başka bir konu var. Kağıdı bulana kadar bekle.”</p>

  <p>Yakov, “Sözünüzü kesmek istemem ama köyden ayrıldığımda pasaportuma çıkış izni mührü bastırmıştım. Kiev’e gece geç saatte vardığımda da, vardığımın hemen ertesi günü Podol Bölgesi Polis Merkezi’ndeki pasaport bölümüne giderek orada da damgalattırdım.”</p>

  <p>“Bu zaten kayıtlara geçti. Pasaportunu gördüm. Söylediklerin tamamıyla doğru ama benim gündeme getireceğim konu bununla alakalı değil.”</p>

  <p>“İzin verirseniz sayın yargıç, kayıt yaptırmadığım tek bölgenin Lukianovski olduğunu söylemek istiyorum. Hatayı burada yaptım.”</p>

  <p>“Bu da belgelerde yazılı.”</p>

  <p>“Kusura bakmazsanız Rus Ordusu’nda kısa bir dönem hizmet verdiğimi de belirtmek istiyorum.”</p>

  <p>“Bu da kayıtlarımızda var. Oldukça kısa bir süre, bir yıldan az. Hasta olduğun için görevden alınmışsın, öyle değil mi?”</p>

  <p>“Ayrıca savaş da bitmişti. Askerler o tarihte artık pek işe yaramıyordu.”</p>

  <p>“Hastalığın ne idi?”</p>

  <p>“Astım krizleri gelip gidiyordu. Bir sonraki krizin ne zaman geleceğini hiç bilemiyordum.”</p>

  <p>Yargıç sohbet edercesine, “Hâlâ bu hastalığı çekiyor musun?” diye sordu. “Soruyorum çünkü benim oğlumun da astımı var.”</p>

  <p>“Büyük bölümü geçti ama bazen rüzgârlı havalarda nefes almakta zorlanıyorum.”</p>

  <p>“İyileştiğine sevindim. Şimdi izin verirsen sıradaki konuya geçeceğim. Zinaida Nikolayevna Leedev’in ifadesini okumak istiyorum. Hiç evlenmemiş, otuz yaşında.”</p>

  <p>Tamirci, işte bu çok kötü, diye düşündü ellerini sıkarak. Bu iş nereye varacaktı böyle?</p>

  <p>O sırada kapı açıldı. İki resmi görevli odaya girince yargıç ve yardımcısı başlarını kaldırıp baktılar. Gelenlerden biri Yakov’u tutuklayan, altın apoletli kırmızı-mavi bir üniforma giymiş, iriyarı, kızıl bıyıklı Albay Bodyanski’ydi. Diğeri ise Kiev Yüksek Mahkemesi Vekili de olan Savcı Grubeşov’du. O sabah tek kelime etmeden gözlerini dikip bakmak için Yakov’un hücresine inmişti. Yakov duvarın dibinde donmuş gibi dikilmişti. Savcı beş dakika sonra dönüp gitmiş, Yakov’u huzursuzluktan ter içinde bırakmıştı.</p>

  <p>Grubeşov masanın üzerine iplerle bağlı, yıpranmış bir dosya bıraktı. Yüzü etli, uzun favorili, kalın kaşlı ve atmaca gözlü irice bir adamdı. Kalın ensesi kat kat olmuş, dar gelen sert gömlek yakasından aşağı sarkmıştı. Koyu renk bir takım elbisenin içine toprak rengi bir yelek giymiş, boynuna da siyah bir papyon takmıştı. Duyduğu güçlü heyecanı bastırır gibi bir Hali vardı. Yakov yine endişeliydi.</p>

  <p>Bibikov’un yardımcısı bir kez daha ayağa kalktı ve eğilerek selam verdi. Yargıcın uyarı dolu bakışını gören tamirci de aceleyle ayağa kalktı ve öylece kaldı.</p>

  <p>Bibikov, “Günaydın, Vladislav Grigorieviç,” dedi. Biraz gerilmiş gibiydi. “Günaydın, Albay Bodyanski, şüpheliyi sorguya çekiyordum. Lütfen oturun. İvan Semyonoviç, lütfen kapıyı kapatın.”</p>

  <p>Albay parmaklarıyla bıyıklarını sıvazladı. Savcı ise hafifçe gülümseyerek başını eğdi. Yakov yargıcın verdiği işaretle titreyerek yerine oturdu. Gelen yetkililer Yakov’u inceliyordu. Savcı bir kez daha dikkatle tamirciye gözlerini dikmişti. Sanki bir hayvanat bahçesinde ilk kez gördüğü bir hayvanın sağlığını, kilosunu, gücünü anlamaya çalışır gibi bakıyor, bu bakışlar karşısında Yakov buz gibi terler döküyordu. Abay ise Yakov’a sanki o orada değilmiş, onu hiç görmüyormuşçasına bakıyordu.</p>

  <p>Yakov perişan bir halde, keşke hiç var olmasaydım, diye düşündü.</p>

  <p>Bibikov elindeki daktiloyla yazılmış kağıtlara göz gezdirdi, sonra başını kaldırdı.</p>

  <p>“Hah, işte burada,” diyerek boğazını temizledi. “Kilit ifade işte bu: ‘Z. N. Lebedev: Onu ilk gördüğüm andan itibaren farklı veya bir şekilde garip olduğunu hissetmiştim ama tam olarak ne olduğunu anlayamamıştım. Durumu anlasaydım onunla hiçbir şekilde ilgilenmezdim, inanın bana. Bana bir nevi yabancı gibi görünmüştü ama kendi kendime onun taşradan geldiği için eğitim ve medeniyet eksikliği çektiğini söyledim. Tek söyleyebileceğim, her ne kadar karda kayıp düştüğünde babamı kurtarmış olduğu için minnettar olsam da, onun varlığından genel olarak rahatsızlık duyduğumdur. Sonrasında ondan tiksindim çünkü bana tecavüz etmeye kalktı. Ona net bir biçimde onu bir daha görmek istemediğimi söyledim..." ”</p>

  <p>“Bu doğru değil, ona tecavüz etmedim.” Yakov yerinden kalkacak gibi oldu. “Bu kesinlikle doğru değil.”</p>

  <p>Bibikov, Yakov’a şaşkınlıkla bakarak, “Lütfen,” dedi.</p>

  <p>Albay Bodanski yumruğunu masaya vurdu. “Kes sesini. Otur yerine!”</p>

  <p>Grubeşov parmak uçlarını masaya vurarak ritim tutuyordu.</p>

  <p>Yakov çabucak yerine oturdu. Bibikov utanarak yan gözle albaya baktı. Tamirciye dönerek sertçe, “Lütfen kendinizi kontrol ediniz, bu adli bir soruşturmadır,” dedi. “Okumaya devam ediyorum: ‘Sorgu Yargıcı: Sanığı size cinsel saldırıda bulunmakla mı suçluyorsunuz?’</p>

  <p>“‘Z.N.Lebedev:Bana saldırıda bulunmaya yeltendiğinden eminim. Zaten o ara Yahudi olduğundan şüphelenmeye başlamıştım. Ama bunu gözlerimle görünce yüksek sesle bir çığlık attım.’</p>

  <p>“‘Sorgu Yargıcı: Gözlerimle gördüm derken neyi kastettiğinizi açıklayın lütfen.’</p>

  <p>“‘Z. N. Lebedev: O ... Yahudi erkeklerin edildiği şekilde sünnet edilmişti. Görmemeyi başaramadım.’</p>

  <p>“Sorgu Yargıcı: Sakinleştikten sonra anlatmaya devam edin Zinaida Nikolayevna. Utanıyor olabilirsiniz ama gerçeği anlatmak en iyisidir.’</p>

  <p>“‘Z. N. Lebedev: Bana yaklaşmasına müsamaha göstermeyeceğimi anladı ve odadan çıktı. Onu en son o zaman gördüm, bunun için de Tanrı’ya şükrediyorum.’</p>

  <p>“‘Sorgu Yargıcı: Kusura bakmazsanız, o halde gerçek anlamda bir saldırı söz konusu değilmiş. Size dokunmadı, dokunmaya da kalkışmadı, öyle değil mi?’</p>

  <p>“‘Z. N. Lebedev: Böyle de söyleyebilirsiniz ama üzerini çıkardığı ve Rus bir kadınla birlikte olma niyeti olduğu da ortada. Niyeti bu olmasaydı, bunu istemeseydi soyunup karşıma çıplak halde çıkmazdı. Bunu siz de doğru bulmazsınız sanıyorum, sayın yargıç.’</p>

  <p>“‘Sorgu Yargıcı: Ne onun ne de sizin yaptıklarınızı onaylayacak kişi ben değilim Zinaida Nikolayevna. Daha sonra babanız Nikolay Maksimoviç’i bu olaydan haberdar ettiniz mi?’</p>

  <p>“‘Z. N. Lebedev: Babam iyi değil ve zavallı annemin ölümünden beri hem fiziksel hem de ruhsal olarak sağlığı bir hayli kötü. Sahip olduğu tek ağabeyi de uzun bir hastalık sürecinden sonra bir yıl önce öldü. Bu yüzden babamı daha fazla üzmek istemedim. Bilse Yahudi’yi kamçıyla dövmek isterdi.’</p>

  <p>“Bu noktada tanığın hıçkıra hıçkıra ağladığı belirtilmiş.”</p>

  <p>Biblikov kâğıdı masaya bıraktı.</p>

  <p>Yakov’a döndü. “Şimdi söyler misin, Zinaida Nikolayevna’yla zorla birlikte olmaya çalıştın mı?”</p>

  <p>İvan Semyonoviç masanın üzerindeki porselen sürahiyi alarak yargıcın bardağına su doldurdu.</p>

  <p>Yakov telaşla, “Kesinlikle hayır, sayın yargıç,” diye cevap verdi. “Ben üst kattaki dairede çalıştığım dönemde onun daveti üzerine iki kez birlikte yemek yedik. Boyama işini bitirdiğim son gece de beni yemekten sonra odasına davet etti. Belki de hiç gitmemeliydim. Şu anda bunun yanlış olduğunu çok iyi anlıyorum, ama bir erkeğin doğasını göz önünde bulundurursanız bunu yapmak hiç de kolay değil... Neticede tereddütlerim vardı ve bunu söylediğim için kusuruma bakmayın sayın yargıç ama onun temiz olmadığını gördüğüm anda da oradan ayrıldım. Size dürüstlükle doğruyu söylüyorum. Bugünden başlayıp kıyamete kadar çabalasam da bundan daha doğrusunu söyleyemem.”</p>

  <p>“‘Temiz değildi’ derken neyi kastediyorsun?”</p>

  <p>Tamirci perişan haldeydi. “Böyle şeylerden söz ettiğim için özür dilerim ama insanın başı beladaysa kendini ifade etmek zorunda kalıyor. Gerçek şu ki o sırada aybaşı halindeydi.”</p>

  <p>Yakov yüzünü ovuşturmak için kelepçeli ellerini yukarı kaldırdı.</p>

  <p>Albay Bodyanski, “Bir Rus kadınına yaklaşan her Yahudi’yi asmak gerekir,” dedi.</p>

  <p>Gurbeşov hafif boğuk bir sesle, “Kendisi bu durumda olduğunu belirtti mi peki?” diye sordu.</p>

  <p>“Özür dilerim efendim, ama kendini bir bezle yıkarken kan aktığını gördüm.”</p>

  <p>“Demek kan gördün?” Savcı kinayeliydi. “Bir Yahudi olarak bu senin için dinsel bir anlam taşıyor muydu? Ortaçağ’da Yahudi erkeklerin aybaşı kanaması geçirdiği söylenirmiş, bunu biliyor muydun?”</p>

  <p>Yakov ona şaşkınlık ve korkuyla baktı.</p>

  <p>“Bilmiyorum, sayın yargıç. Böyle bir şey nasıl olabilir akıl erdiremedim. Ama Zinaida Nikolayevna Lebedev konusuna dönecek olursak, bulunduğu durumun ikimiz için de uygun olmadığını ve odasına gitmemin baştan yanlış olduğunu düşündüm. İşimi bitirir bitirmez evime dönmeli, türlü türlü yiyeceklerle bezeli masanın cazibesine kapılmamalıydım.”</p>

  <p>‘‘Yatak odasında olanlara dönelim,” dedi Bibikov. “Ve lütfen sana sorulan soruya cevap vermekle yetin.”</p>

  <p>“Hiçbir şey olmadı, sayın yargıç. Size tüm kalbimle yemin ederim. Daha önce söylediğim gibi ... az önce okuduğunuz kağıtta hanımefendinin de söylediği gibi ... hızla üzerimi giyindim ve çıktım. Sizi temin ederim ki bu onu en son görüşüm oldu. İnanın bana böyle bir şey olduğu için çok üzgünüm.”</p>

  <p>Bibikov, “Sana inanıyorum,” dedi.</p>

  <p>Grubeşov şaşkınlık içinde dönüp sorgu yargıcına baktı. Albay Bodyanski sandalyesinde rahatsız olmuşçasına kıpırdandı.</p>

  <p>Bibikov kendini haklı çıkarmak istercesine, “İki mektup bulduk,” dedi. “Her iki tanık da bu mektupları kendilerinin yazdıklarını doğruladılar. Bir tanesi Nikolay Maksimoviç tarafından Yakov İvanoviç Dologuşev’e hitaben yazılmış. Yakov’un Lebedev Tuğla Fabrikası’ndaki çalışmalarını methediyor. Diğer mektup ise Zinaida Nikolayevna tarafından parfümlü mavi mektup kağıdına yazılmış. Şüpheliyi evine yemeğe davet ediyor ve mektubu yazmasına babasının izin verdiğini de özellikle ifade ediyor. Kiev Emniyet Müdürlüğü’nden Yüzbaşı Korimzin fabrikadaki büroda bulduğu bu mektupları bana teslim etti. Her iki mektup da dosyamda.”</p>

  <p>Albay ve savcı hiç kıpırdamadan heykel gibi oturuyordu.</p>

  <p>Yargıç yeniden Yakov’a dönerek, “Tarihine bakarak genç hanım tarafından yazılan mektubun az önce anlatılan olaydan sonra yazıldığını anlıyorum,” dedi. “Bu doğru mu?”</p>

  <p>“Doğru, sayın yargıç. O sırada fabrikada çalışmaktaydım.”</p>

  <p>“Bu hanıma senden talep ettiği gibi cevap yazmadın mı?”</p>

  <p>“Mektubu cevaplamadım. Başımda gereğinden fazla bela ile doğmuş olduğuma ve yeni belalara ihtiyacım olmadığına karar vermiştim. Boğulmaktan korkuyorsan, sudan uzak durursun.”</p>

  <p>Yargıç, “Zinaida’nın bana daha sonra resmi kayıtlar dışında belirttiği şeyler senin ifadenle aynı yönde. Tutumunu doğru bulduğum anlamına gelmiyor ama yine de bu nedenle, koşulları göz önünde bulundurarak sayın savcıya senin cinsel tacize teşebbüs suçuyla itham edilmemeni tavsiye edeceğim,” dedi.</p>

  <p>Bibikov yardımcısına döndü. Yardımcısı başıyla onaylayarak aceleyle yazmaya koyuldu.</p>

  <p>Savcı ise favorilerine kadar kızarmıştı. Önündeki dosyayı topladı, sandalyesini geriye iterek gürültüyle yerinden kalktı. Albay Bodyanski de kalkmıştı. Bibikov masadaki suyuna uzanırken bardağı devirdi. Yerinden fırlayarak masaya dökülen suyu mendiliyle kuruladı. Yardımcısı İvan Semyonoviç de atılarak masanın üzerindeki kağıtları toparladı ve ıslananları kurulamaya başladı.</p>

  <p>Grubeşov ve Albay Bodyanski tek kelime etmeden surat asarak odadan çıktılar.</p>

  <p>Sorgu yargıcı masadaki suyu kuruladıktan sonra yerine oturdu. İvan Semyonoviç’in kağıtları kurulayıp düzenlemesini bekledi. Kazadan malıcup olmuş bir halde notlarını toparladı, boğazını temizledi ve bir kez daha tınılı sesiyle tamirciye hitap etti.</p>

  <p>“Kanunlarımız var Yakov Bok,” dedi ciddiyetle. “Bu kanunlar, ister dindar olsun ister olmasın senin dininde doğmuş olanların doğduklarında verilen kimlik belgelerindeki isimleri dışında bir isim benimsemelerini ya da uydurmalarını suç sayar. Öte yandan bu davada sahte bir belge ya da kimlik çıkarılmamış, daha önceden bir sabıkan da yok. Onun için bu seferliğine hoşgörülü davranacağım ve böyle bir suçlamada bulunmayacağım. Yine de sana daha önce de söylediğim gibi yaptığın sahtekarlık çok uygunsuz ve durumun çok daha kötü bir hale dönüşmediği için çok şanslısın.”</p>

  <p>“Size yürekten teşekkür ederim, sayın yargıç ...” Yakov parmaklarıyla gözlerini sildi.</p>

  <p>Yargıç söze devam etti: ‘‘Yine de mahkemeden seni Yahudiler için yasak olan bir bölgede ikamet etmek suçundan yargılamasını talep edeceğim. Bu açıdan kanuna karşı geldiğin aşikar. Büyük bir suç değil ama yine de yargılanıp ceza alacaksın.”</p>

  <p>“Hapse girecek miyim sayın yargıç?”</p>

  <p>“Korkarım gireceksin.”</p>

  <p>“Hay aksi. Ne kadar yatarım?”</p>

  <p>“Çok uzun olacağını sanmam ama en az bir ay yatarsın. Belki de daha az. Seni yargılayacak hakime bağlı. Böylece dersini almış olacaksın, buna ihtiyacın olduğu ortada.”</p>

  <p>“Mahkûm kıyafetleri giymem gerekecek mi?”</p>

  <p>“Diğer mahkûmlarla aynı şartlara tabi tutulacaksın.”</p>

  <p>Kapı vuruldu ve üniformalı bir haberci içeri girdi. Elindeki zarfı İvan Semyonoviç’e uzattı. Semyonoviç de zarfı çabucak Bibikov’a verdi.</p>

  <p>Sorgu yargıcı elleri biraz da titreyerek zarfı yırtıp açtı. El yazısıyla yazılmış notu okudu. Ağır ağır gözlüklerini temizledi ve aceleyle odadan çıktı.</p>

  <p>Başının belaya gireceğini beklemesine rağmen Yakov yaşadığı ilk hayal kırıklığının ardından işlerin çok daha kötüye gitmediğini öğrenince biraz rahatlamıştı. Aslında sadece bir uyarı alarak ya da sert bir azar işiterek kurtulacağını da ummuş, bunun ardından Yahudi mahallesine geri dönmesinin emredileceğini tahmin etmişti. O anda seve seve oraya dönmek istiyordu zaten! Yine de hapishanede bir yıl değil de bir ay, belki de üç hafta geçirmek o kadar da kötü değildi. İyi tarafından bakacak olursa kira da ödemeyecekti. Etrafta toplanan kalabalığın mırıldanmaları arasında karlı caddede elleri kelepçeli vaziyette yürüdüğü günden ve önceki gece sorgu yargıcının onu hücresinde zorlu bir şekilde sorgulamasından sonra başına büyük bir felaket, hatta daha da kötü bir şey gelmesini bekliyordu. Şimdiyse işler sanki biraz yoluna girmiş gibiydi. Bu ufak cezanın dışında bir şey yoktu, belki bir avukat bulursa ceza bir haftaya iner ya da tamamen iptal bile edilebilirdi. Elbette avukat tutunca biriktirdiği rublelerine veda etmesi gerekecekti. Polisin el koyduğu paralarını geri vereceğinden emindi. Yavaş da olsa parayı yeniden kazanabilirdi. Çalışarak bir ay geçirmek hapiste yatmaktan çok daha iyi bir seçenekti. Parayı düşünmenin anlamı yoktu. Önemli olan özgür olmaktı. Onu bir özgür bıraktılar mı, Yakov Bok bundan sonra kanunla ilgili konularda bu kadar aptalca davranmayacaktı.</p>

  <p>Yargıcın yardımcısı, Bibikov’un çıkmadan önce buruşturup masanın üzerinde bıraktığı nota uzandı. Başını kağıttan kaldırdıktan sonra belli belirsiz gülümsedi. Ama tamirci de ona gülümsemeye çalışınca, gürültüyle sümkürdü.</p>

  <p>Sorgu yargıcı o arada geri dönmüştü. Nefes nefeseydi. Yüzü asılmıştı. Peşinden Grubeşov ve Albay Bodyanski de içeri girdi. Bir kez daha masanın etrafına oturdular. Savcı yeniden dosyasını açtı. İvan Semyonoviç endişeyle onlara bakıyordu ama yetkililerin hiçbiri konuşmuyordu. Yardımcı kalemiyle bir şeyler karaladı ve yazmaya hazır vaziyette bekledi. Grubeşov’un yüzündeki gülümseme kaybolmuştu. Dudakları sımsıkıydı. Albayın yüzünde korkutucu bir ciddiyet vardı. Hallerine bakınca Yakov’un içini yeniden bir korku sardı. Sırtından soğuk terler akıyordu. Bir kez daha en kötüsüne hazırlanması gerekiyordu. Felakete yakın bir duruma.</p>

  <p>Bibikov alçak ve boğuk bir sesle, “Şimdi savcı sana birkaç soru soracak,” diye açıkladı. Arkasına yaslandı ve gözlüğüyle oynamaya başladı.</p>

  <p>“Lütfen izin verin ilk soruyu ben sorayım.” Albay, dosyasının bölümlerini karıştırmakta olan Grubeşov’dan müsaade istedi. Savcı başını kaldırarak izin verdi.</p>

  <p>Albay Bodyanski’nin sesi odada yankılanmaya başladı: “Mahkûm şimdi adını sıralayacağım siyasi örgütlere üye olup olmadığını açıklasın: Sosyal Demokratlar, Sosyalist-Devrimciler veya Yahudi Bund’u, Siyonistler, Seymistler, Volkspartei gibi örgüt kolları.”</p>

  <p>Bibikov biraz da sabırsızlıkla, “Bunları zaten sormuştum,” dedi.</p>

  <p>Albay, Bibikov’a döndü. “Sayın sorgu yargıcı, imparatorluk Tacı’nı düşmanlardan koruma görevi Gizli Siyasal Polis’in görevidir. İşlerimize fazlasıyla karışıldı zaten.”</p>

  <p>“Ne münasebet albayım, burada adi bir suç soruşturması yapmaktayız ...”</p>

  <p>“Adi bir suç bile bazen majestelerini ilgilendirebilir. Sorularıma müdahale etmemenizi rica ediyorum. Ben de sizinkilere müdahale etmeyeceğim.”Yakov’a döndü. “Söyle bakalım, az önce belirttiğim bu sözde siyasi partilerden herhangi birine üye misin ya da başka bir terörist veya nihilist grupla ilişkin var mı? Doğru cevap ver yoksa seni Petropavelski Kalesi’ne gönderirim.”</p>

  <p>Yakov telaşla, “Hayır efendim. Hiçbiriyle ilişiğim yok,” diye cevap verdi. “Asla sözünü ettiğiniz gibi bir siyasi parti ya da gizli örgüte ait olmadım. Doğrusunu söylemem gerekirse birini öbüründen ayırt bile edemem. Daha eğitimli biri olsaydım belki bilirdim ama şu anki halimle pek bir bilgim yok.”</p>

  <p>“Yalan söylüyorsan çok ağır ceza alacaksın.”</p>

  <p>“Neden yalan söyleyeyim efendim? Eski bir asker olarak yalan söylemediğime yemin ederim.”</p>

  <p>Albay tiksintiyle, “Boşuna nefes harcama,” diye sözünü kesti. “Asker diyebileceğim bir Yahudi’yle bugüne dek hiç karşılaşmadım.”</p>

  <p>Yakov’un yüzü öfkeden kıpkırmızı oldu.</p>

  <p>Albay bir parça kağıda sinirli sinirli bir şeyler yazdı ve kağıdı ceketinin cebine koyduktan sonra savcıya başıyla işaret yaptı.</p>

  <p>Grubeşov dosyasının içinden siyah cildi bir defter çıkarmış, kaşları çatık bir vaziyette bu defterdeki el yazısıyla yazılmış bir bölümü inceliyordu. Defteri masaya bıraktı. Tamirciye bakıyordu ama aslında aklından onu memnun eden bir düşünce geçiriyor gibiydi. Kuru ama kalınca bir sesle dedi ki: “Bay Yakov Şhepsoviç Bok, nam-ı diğer Dologuşev, nam-ı diğer her ne ise... Şimdi size ciddi sorular soracağım ve sorularıma büyük ciddiyede yaklaşmanızı rica ediyorum. Rus kanunlarını açıkça ihlal ettiğinizi kendiniz ifade ettiniz. Belirli suçları işlediğinizi itiraf ettiniz ve başka suçlar işlediğinizden şüphe edilmesi için makul, hatta göz ardı edilemez gerekçeler var. Bu suçlardan biri öyle ağır ki kanıtları dikkatle yeniden inceleyene kadar ona değinmeyeceğim. Ama kanıtları inceleme işine çalışma arkadaşlarımın izniyle şimdi devam etmek istiyorum.”</p>

  <p>Grubeşov, ciddiyetle sigarasını içmekte olan Bibikov’a başını eğdi. Bibikov da ona aynı hareketle yanıt verdi.</p>

  <p>Yakov, “Aman Tanrım,” diye inledi. “Size yemin ederim ki ağır bir suç işlemedim. Hayır, efendim, işlediğim en ağır suç aptallık Yani Lukianovski bölgesinde izinsiz oturmuş olmam. Sorgu yargıcı bunun için hapishanede bir ay geçirmem gerektiğini söylüyor ama kesinlikle bundan daha kötü bir suç işlemedim.”</p>

  <p>Yakov dehşet içinde, Tanrım lütfen beni affet, diye düşündü. Şu anda gerçekten zor durumdayım. İnsan bir kez yolunu şaşırdı mı başına gelecek budur işte.</p>

  <p>Grubeşov, “Sorularıma kesin ve tam olarak cevap ver,” diyerek defterine baktı. “Sen bir ‘Hasid’ ya da ‘Misnogid’<b><a href="../Text/dipnot.xhtml#Footnote07" id="Feedback07"><sup>[7]</sup></a></b> misin? İvan Semyonoviç, lütfen tutuklunun verdiği cevapları titizlikle not ediniz.”</p>

  <p>Yakov, “Ne biri, ne de diğeri. İkisi de değilim,” diye cevap verdi. “Diğer yargıç beyefendiye de söylediğim gibi illa bir sıfat üstleneceksem özgür düşünceli biriyim. Bunu dindar bir adam olmadığımı anlamanız için söylüyorum.”</p>

  <p>Savcı aniden rahatsız olarak, “Bunun sana bir faydası olmaz,” dedi. “Böyle bir cevap vermeni bekliyordum. Sorgunun yönünü değiştirme girişimi bu. Şimdi bana dolandırmadan cevap ver, sünnet olmuş bir Yahudi misin, değil misin?”</p>

  <p>“Ben bir Yahudi’yim efendim. Bunu itiraf ederim, gerisi ise kişisel bir konu.”</p>

  <p>Bibikov, “Bu konuların üzerinden zaten geçtim Vladislav Grigorieviç,” dedi. “İfadesinin notlarında hepsi yer alıyor.İvan Semyonoviç, o bölümü okuyun lütfen, vakit kazanmış oluruz.”</p>

  <p>Grubeşov ters ters, “Sorgu yargıcından beni bölmemesini rica ediyorum,” dedi. “Zaman kazanma peşinde değilim. Hiçbir acelem yok. Faydasız bölünmeler olmaksızın işime devam etmeme müsaade ediniz.”</p>

  <p>Bibikov bir bardak su almak için sürahiyi eline aldı ama sürahi boştu.</p>

  <p>İvan Semyonoviç, “Doldurayım mı efendim?” diye fısıldadı.</p>

  <p>Bibikov, “Hayır,” dedi. “Susamış değilim.”</p>

  <p>Albay, “Şu özgür düşünceli olma meselesi nedir?” diye sordu.</p>

  <p>Grubeşov, “Şimdi değil Albay Bodyanski, sizden rica ederim,” diyerek onu susturdu. “Bir siyasi parti değil.”</p>

  <p>Albay Bodyanski bir sigara yaktı.</p>

  <p>Grubeşov, Yakov’a dönerek defterinden ağır ağır bazı kelimeler okudu. “Siz Yahudilerin arasında <i>Tzadik</i> denenler var, öyle değil mi? Bir Yahudi, sizin aranızda goy dediğiniz bir Hıristiyan’a zarar vermek istediği zaman <i>tzadike</i> gider ve ona <i>pidion</i> denen bir çeşit ücret öder. Tzadik de Hıristiyan’ın başına talihsizlikler gelmesi için kelimelerin gücünü kullanarak büyü yapar. Bu doğru değil mi? Bana cevap ver.”</p>

  <p>Yakov, “Lütfen,” diye yalvardı. “Benden ne istediğinizi anlamıyorum. Bu tür işlerin benimle ne alakası var?”</p>

  <p>Grubeşov kızardı. “Zaten bilmiyorsan da yakında öğreneceksin. Bu arada da sorularıma, kendin ağız dolusu alakasız soru sormak yerine, doğru düzgün cevaplar ver. Şimdi söyle bakalım, siz Yahudiler <i>afıkomen</i> kelimesiyle ne kastediyorsunuz? Cilalamadan gerçeği söylemeni istiyorum.”</p>

  <p>“Ama bütün bunların benimle ne ilgisi var? Bana bu sorduklarınızla ilgili ne bilirim ki? Ben de sizin gibi hiçbir şey bilmiyorum.”</p>

  <p>“Bir kez daha kendini sorularıma cevap vermekle sınırlandırmanı emrediyorum. Son bir kez sabır göstererek kişisel yorumlarınla ilgilenmediğimi ifade edeyim. Zaten başının çok ciddi bir belada olduğunu aklından çıkarma ve diline hakim ol.”</p>

  <p>Tamircinin cesareti kırılmıştı. “Bilgi sahibi değilim. Ama Hamursuz Bayramı töreni sırasında kötü ruhlar ve kötü insanlara karşı korunmak için kullanılan bir matzo (hamursuz ekmek) türü olduğunu sanıyorum.”</p>

  <p>“Bunların hepsini yazın İvan Semyonoviç. Bu büyü müdür?”</p>

  <p>“Benim düşünceme göre batıl inançtır, sayın savcı.”</p>

  <p>‘‘Yine de hamursuzlarla aynı şey olduğunu mu söylüyorsun?”</p>

  <p>“Sanırım pratikte aynı şeydir. Bu konularda uzman sayılmam. Doğrusunu istiyorsanız bu konularda fazla işinize yaramam. Geleneksel usulleri takip etmek isteyenlere karşı değilim ama kendi adıma dünyada yeni olan şeylere ilgi duyuyorum.”</p>

  <p>Yakov, sorgu yargıcına göz attı ama Bibikov camdan dışarı bakıyordu. Grubeşov parmaklarını dosyaya daldırarak içinden mendile sarılı bir şey çıkardı. Mendilin dört ucunu dikkatle ve yavaşça açarak üçgen şeklindeki kırık bir matzo parçasını zafer kazanmış edasıyla havaya kaldırdı. “Bunu tuğla fabrikasındaki ahırda, senin yaşadığın ortamda bulmuşlar. Şimdi ne diyeceksin bakalım.”</p>

  <p>“Ne diyebilirim ki sayın savcı. Bu bir matzo. Benim değil.”</p>

  <p>“Bu bir <i>matzo şmuro</i> mu?”</p>

  <p>“Olup olmadığını ben bilemem.”</p>

  <p>“Matzo şmuro koyu ve dindar Yahudilerce yenirmiş, öyle m!? ”</p>

  <p>“Sanırım öyle.”</p>

  <p>“Sıradan matzodan farkı nedir bunun?”</p>

  <p>“Bana sormayın efendim. Gerçekten bilmiyorum.”</p>

  <p>“Ne istersem sorarım. Gözlerin yuvalarından fırlayana kadar da soracağım. Beni anlıyor musun?”</p>

  <p>“Evet efendim.”</p>

  <p>“Bu matzoyu sen mi pişirdin?”</p>

  <p>“Hayır.”</p>

  <p>“O halde senin yaşadığın yere nasıl geldi? Polis bunu senin kaldığın yerde buldu.”</p>

  <p>“Bunu yaşlı bir adam getirmişti. Ben adamı tanımıyordum. Size içtenlikle söylüyorum. Bir gece mezarlığın yakınında yolunu kaybetmişti. Ben de kar durana kadar onu misafir ettim. Bazı oğlanlar ona taş atıyordu. Korkmuştu.”</p>

  <p>“Bu olay Lukianovski’deki mezarlığın yakınında mı oldu?”</p>

  <p>“Tuğla fabrikasının olduğu yerde.”</p>

  <p>“Bu adam bir tzadik miydi?”</p>

  <p>“Öyle bile olsa bunun benimle ne ilgisi var ki?”</p>

  <p>“Saygısızlık etmeden cevap ver!” Savcı elini masaya vurdu. Matzo parçası yere düştü. İvan Semyonoviç hızla matzoyu yerden kaldırdı. Herkesin görmesi için havaya kaldırdı. Matzo kırılmamıştı. Bibikov kuruyan dudaklarını ıslattı. “Saygılı cevap ver,” dedi.</p>

  <p>Yakov sersemlemiş bir halde başını salladı.</p>

  <p>Grubeşov bir kez daha sorgu yargıcını başıyla selamladı. “Derin teşekkürlerimi kabul ediniz.” Bir şeyler daha söyleyecekmiş gibi durakladı, sonra fikrini değiştirdi. “Bu tzadik arkadaşın ahıra sık sık gelir miydi?” diye Yakov’a sordu.</p>

  <p>“Sadece o seferinde gelmişti. Tanımadığım biriydi. Onu bir daha hiç görmedim.”</p>

  <p>“O senin yanından ayrıldıktan kısa bir süre sonra tutuklandın da ondan.”</p>

  <p>Yakov buna karşı çıkamadı.</p>

  <p>“Ahırda başka Yahudileri de sakladığın ve onlar aracılığıyla çalıntı mal kaçakçılığı yaptığın doğru mu?”</p>

  <p>“Hayır.”</p>

  <p>“İşverenin Nikolay Maksimoviç Lebedev’den sistematik bir şekilde çaldın mı?”</p>

  <p>“Tanrı şahidimdir ki tekbir kapik bile çalmadım.”</p>

  <p>“Bu matzoyu kendin pişirmediğinden emin misin? Kaldığın yerde yarım çuval un bulundu.”</p>

  <p>“Haddim olmayarak söyleyebilirim ki sayın savcı, o un hamursuz yapımına uygun değildir. Birkaç kapik tasarruf edeyim diye ekmek yapmayı denemeye kalkıştım ama başaramadım. Ekmeğim kabarmadı. Kaya gibi sert oldu. Un ziyan oldu. Ekmek yapmaya yeteneğim yokmuş. Genellikle marangozluk ya da boyacılık yaparım. Bu arada aletlerimin başına bir şey gelmediğini umuyorum, onlar dünyadaki tek malvarlığım. Yani aslında ben bir tamirciyim. Asla hamursuz pişirmedim. Kazancı az da olsa, tamir edilmesi gereken şeyleri tamir ederek yaşarım. Çalışma hayatında pek şanslı olamadım. Ama ben bir cani değilim sayın savcı.”</p>

  <p>Grubeşov sabırsızlıkla dinledi. “Sadece sorulanlara cevap ver. Matzoları şu tzadik mi pişirdi?”</p>

  <p>“O pişirdiyse bile benim evimde pişirmedi. Başka bir yerde pişirdiyse de bilmiyorum. Bana bu konuda bir şey söylemedi ama sanmıyorum.”</p>

  <p>“O halde başka bir Yahudi pişirdi.”</p>

  <p>“Muhtemelen doğrudur.”</p>

  <p>“Başka ne olacak.” Savcı, Yakov’a öfkeyle baktı. “Gerçek bu.”</p>

  <p>Yakov savcının yeniden o şeytani dosyasını incelediğini görünce kelepçeli ellerini masanın altına indirdi.</p>

  <p>Grubeşov bu sefer ağır ağır, uzun ve lekeli bir bez çıkardı. Bezi havada sallayarak, “Bunu daha önce görmüş müydün?” diye sordu.</p>

  <p>Dalgın dalgın gözlüğünün camlarını temizlemekte olan Bibikov havada sallanan bez parçasına baktı. İvan Semyonoviç de beze büyülenmiş gibi bakıyordu.</p>

  <p>Savcı, “Size anlatacağım,” dedi. “Bu bez, şu anda üzerinde olana benzer bir köylü gömleğinden koparılmış bir parça. Bu sana mı ait?”</p>

  <p>Yakov bezmiş bir ifadeyle, “Bilmiyorum,” dedi.</p>

  <p>“Daha dikkatli düşünmeni öneririm Yakov Bok. Sarımsak yemediysen nefesin kokmaz.”</p>

  <p>Yakov çaresizlik içindeydi. “Evet efendim. Sanırım benim. Gerçi endişe edilecek bir şey değil. Size sözünü ettiğim yaşlı adama taş atılmıştı, ben de kanını silmek için artık giymediğim eski bir gömleğin bir parçasını kullandım. Gömlek artık sırtımda paralanmıştı. Size tüm gerçeği söylüyorum, yemin ederim.”</p>

  <p>Savcı, “O halde bezin kan lekeli olduğunu itiraf ediyorsun,” diye bağırdı.</p>

  <p>Yakov bir an dili tutuldu sandı.</p>

  <p>“Tuğla fabrikasındaki fırınların orada oynayan çocukları hiç kovaladın mı? Özellikle de Jenya Golov adındaki on iki yaşındaki çocuğu?</p>

  <p>Yakov cevap veremedi.</p>

  <p>Grubeşov, Bibikov’a yan gözle baktıktan sonra yüzünde geniş bir gülümsemeyle Yakov’a döndü ve alaylı bir ifadeyle sordu:</p>

  <p>“Söyle bakalım görgüsüz Yahudi, neden titriyorsun öyle?“</p>

  <h3 id="sigil_toc_id_9">3</h3>

  <p>İnsan neden titrer?</p>

  <p>Tamirci yeniden hücresine kilitlendiğinde yerdeki pis şilteler üçe çıkmıştı. Bir tanesinin kendisine ait olduğunu fark etmek onu kahretmişti. Diğer iki şiltenin üzerinde iki tutuklu yatmaktaydı. Tutuklulardan biri üstü başı perişan, kıllı bir adamdı. Diğeri ise yaşayan bir iskelet gibiydi. İkisi de hücreyi yoksulluk ve pislik kokusuyla doldurmuştu. İkisi de onunla ilgilenmemişti. Üstü başı perişan olan gözlerini duvara dikmişti. Diğeri de horluyordu. Tamirci hücrenin en uzak köşesine çekildi. Kendini kaybolmuş, terk edilmiş hissediyordu.</p>

  <p>“Şimdi başıma ne gelecek?” diye kendi kendine sordu. Kötü bir şey gelirse kimin haberi olacaktı? Şimdiden ölmüş gibiyim. Kayınpederini ve karısını hatırladı, ikisini de yakınında hissedemiyordu. Hele karısını! Kendi anne ve babasını düşündü. Genç yaşta mezarlarında çürüdükleri geldi aklına. Onların akıbetini düşünmek moralini daha da bozmuştu. Masum olduğunu ispat edememek onu adeta çıldırtıyordu. Haksız şekilde suçlanıyordu, çaresizdi, ortaya kanıt koyamıyor, ona inanmalarını sağlayamıyordu. Acaba bundan sonra onu neyle suçlayacaklardı? “Beni tanısalardı da böyle şeyler söyleyebilirler miydi?” Neler olup bittiğini idrak etmeye ve bunu kendi kendine açıklamaya çalışıyordu. Ne de olsa aklı başında bir insandı. İnsan makul olmaya çalışmalıydı. Öte yandan ne kadar düşünürse o kadar anlayamaz oluyordu. Tanıdık olan şeyler kötülüğe dönüşüyordu. Bundan sonra neler olacağını kestiremiyordu. İsteyerek ya da istemeyerek Yahudi olması kaderini açıklamaya yetmiyordu. Geçmiş hayatını hatırlamak işlerin nasıl bir yola girdiğiyle ilgili içinin nefretle dolmasına yol açıyordu. Ben bir tamirciyim ama hayatım boyunca tamir etmekten çok bozdum, diye düşündü. Bundan sonra onu ne ile suçlayacaklardı? Kimse ona inanmak istemezken insan kendini bu kadar korkunç imalara, dokundurmalara, <i>suçlamalara</i> karşı nasıl savunabilirdi? Panik içini kemiriyordu. Ne yapması gerektiğini kestirememenin çaresizliği içindeydi. Bir şekilde hücresinden kurtulup Yahudi mahallelerinde yaşlı adamı bulmak ve yaşlı adamın da Ruslara, başına taşla vurulduğunu ve Yakov’un bu kanı sildiğini anlatmasını istiyordu.</p>

  <p>Tamirci evden eve dolaşır, her bir kapıyı çalarak tzadiki sorar. Ama tanıyan kimse çıkmaz. Derken uğradığı en son evde onu tanıyanlar çıkar. Aziz gibi bir adam olduğunu ama uzun bir yola çıktığını söylerler. Tamirci aceleyle Minsk’e giden trene yetişmeye çalışır, aylarca süren aramaların sonunda yaşlı adamı, haham şapkasının üzerine ay ışığı vurmuş halde, sinagogdan evine dönerken bulur.</p>

  <p>“Lütfen, Kiev’e geri gelip benim masum olduğumu ispatlamalısın. Yetkililere beni suçladıkları şeyleri yapmadığımı anlat.”</p>

  <p>Fakat yaşlı tzadik tamirciyi tanımaz. Ona uzun uzun bakar ama başını iki yana sallar. Şakağındaki yara iyileşmiştir ve Yakov’un ahırın üzerindeki odada onunla geçirdiğini söylediği geceyi artık hatırlayamamaktadır.</p>

  <p>Tamirci bir anda kendine gelip nerede olduğunu hatırlayınca tırnaklarıyla elini yüzünü tırmalamaya başladı.</p>

  <p>Horlayan mahkûm birden uyandı. “Akimiç,” diye bağırdı. “Eskiden bir terziydim, ben masumum,” diye mırıldandı. “Vurmayın bana.”</p>

  <p>Diğer mahkûm kıs kıs güldü.</p>

  <p>“Sigaran var mı Potseikin?” Eski terzi diğer şiltede yatmakta olana sordu. “Bir izmarit filan?”</p>

  <p>“Canın cehenneme.” Diğerinin gözleri kan çanağıydı.</p>

  <p>Akimiç, bu sefer Yakov’a sordu: “Sigaran var mı?”</p>

  <p>Yakov çantasını havaya kaldırdı. “Çantam bomboş.”</p>

  <p>Akimiç, “Neden burada olduğumu bilmediğine bahse girerim,” dedi.</p>

  <p>“Bilmiyorum.”</p>

  <p>“Ben de bilmiyorum zaten. Başka biriyle karıştırdılar herhalde. Yaptığımı söyledikleri şeyi yapmadım. Analarının sütü burunlarından gelsin inşallah. Beni anarşist sandılar.”</p>

  <p>Ağlamaya başladı.</p>

  <p>Potseikin, “Ben de bir düzine broşür ya da adına her ne deniyorsa işte, onun yüzünden buradayım,” dedi. “İnstitutski Caddesi’nde deli bakışlı, kalın paltolu herifin teki yanıma yanaştı, ‘Kardeş,’ dedi, ‘Tuvalete gitmem lazım, bir dakika şunu tutar mısın? Geri geldiğimde sana beş kapik vereceğim, söz veriyorum.’ İşemesi gereken bir adama ne diyebilirsin ki? Hayır diyebilir miydim? Ya sonra üzerime işeseydi? Ben de onun çıkınını tuttum ve iki dakika içinde domuz bakışlı bir dedektif koşarak caddeden karşıya geçti ve karnıma silahı dayadı. Sonra da ne söylesem dinlemeden beni Gizli Polis’e teslim etti. Oraya vardığımızda iri kıyım üç tanesi kemiklerimi kırana dek dövdüler. Sonra da bana broşürleri gösterip Çar’ı devirmek istemekle suçladılar. Aslında kişisel olarak İkinci Nikola ve kraliyet ailesine saygım sonsuzdur, özellikle de genç prenses ve zavallı hasta oğlanı kendi çocuğum gibi severim. Ama kimse bana inanmadığı için buradayım. Hepsi o lanet olasıca broşürlerin yüzünden.”</p>

  <p>Akimiç, “Benimki de kimlik yanılgısı yüzünden,” dedi. “Senin suçun ne dostum?”</p>

  <p>Yakov, “Aynısı,” diye cevap verdi.</p>

  <p>“Ne yaptın dediler?”</p>

  <p>Yakov onlara bunu söylememesi gerektiğini düşündü ama onu suçlayanları suçlamaktan geri duramadı.</p>

  <p>“Bir çocuğu öldürdüğümü söylediler. .. Bu çirkin bir yalan.”</p>

  <p>Hücrede derin bir sessizlik oldu. Yakov, söylemekle hata ettim, diye düşündü. Gardiyanı görebilmek için bakındı ama adam çorba karavanasını almaya gitmişti.</p>

  <p>Şiltelerde yatan iki tutuklu baş başa verip kulaktan kulağa bir şeyler fısıldadılar. İlk fısıldayan Akimiç oldu. Sonra da Potseikin bir şeyler söyledi.</p>

  <p>Akimiç, Yakov’a, “Öldürdün mü peki?” diye sordu.</p>

  <p>“Tabii ki hayır. Neden masum bir çocuğu öldüreyim ?”</p>

  <p>Bir kez daha fısıldaştılar. Potseikin kalın bir sesle, “Bize doğruyu söyle, sen bir Yahudi misin?” diye sordu.</p>

  <p>Yakov, “Ne fark eder ki?” dedi ama iki adam yine fısıldamaya başladıklarında korktu.</p>

  <p>“Bir şey yapmaya yeltenmeyin yoksa gardiyanı çağırırım.”</p>

  <p>Perişan kıyafetler içinde olanı ayağa kalktı ve küçümseyerek tamirciye yaklaşmaya başladı. “Demek o Hıristiyan çocuğu öldürüp kanını emen Yahudi sensin ha? Gazetede okumuştum.”</p>

  <p>Yakov, “Beni rahat bırak,” dedi. “Bırak on iki yaşında bir çocuğu, ben hiç kimseye öyle bir şey yapmadım. Tabiatımda yok.”</p>

  <p>“Sen kokuşmuş Yahudi yalancının tekisin.”</p>

  <p>“Nasıl istersen öyle düşün ama beni rahat bırak.”</p>

  <p>“Böylesi bir şeyi aşağılık bir Yahudi’den başka kim yapar ki?” Potseikin tamircinin üzerine çullandı ve çürük dişleriyle ensesini ısırmaya çalıştı. Yakov onu itti ama nefesi leş gibi kokan Akimiç de arkasından tamircinin kafasına ve yüzüne kemikli elleriyle yumruklar indiriyordu.</p>

  <p>“İsa’nın katili!”</p>

  <p>Yakov kollarını sağa sola savurarak, “Gevalt!” diye bağırdı. Ne kadar çabalasa ve yumruklarını sallasa da Potseikin ve Akimiç’in dayağından kurtulamadı. Tamirci acı içinde gözleri karararak kendinden geçti. İki adam ona vahşice vururken öylece yattı, bayılmakta olduğunu hissederken içinden korkunç bir öfke yükseldi.</p>

  <p>Şiltesinde uyandığında diğer ikisinin horladığını duyarak tiksindi. Cinsel organının üzerinden bir fare geçince dehşetle irkildi. Ama hücrenin tepesindeki ufak ve parmaklıklı pencereden ayın bir kısmı görünüyordu. Tamirci bir süre huzur içinde onu seyretti.</p>
</body>
</html>