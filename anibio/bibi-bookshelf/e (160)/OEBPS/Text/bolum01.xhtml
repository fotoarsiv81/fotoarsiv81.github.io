<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/mute.css" type="text/css" rel="stylesheet"/>
</head>

<body>
  <h2>BİRİNCİ KISIM</h2>

  <h3 id="sigil_toc_id_1">1</h3>

  <p>O sabah erken saatlerde Yakov Bok, tuğla fabrikasında, ahırın üzerindeki odasının küçük penceresinden bakarken, uzun paltolar giymiş insanların hızla koşuştuklarını gördü. Herkes aynı yöne doğru ilerliyordu. Eski İbranice dilinde, Vey <i>iz mir</i>, Vah başımıza gelenler, diye huzursuzca mırıldandı. Aksi bir şeyler olmuş olmalıydı. Tek tek veya gruplar halindeki Ruslar bahar karı altında mezarlığın çevresindeki sokaklardan çıkıp vadideki mağaralara doğru telaş içinde ilerliyor, bazıları parke taş döşeli çamurlu yolların ortasından koşuyordu. Yakov aceleyle gümüş rubleleri içinde sakladığı küçük teneke kutuyu sakladıktan sonra bu telaşın sebebini öğrenmek üzere hızla avluya indi. İsli tuğla ocağının yakınında dolanmakta olan ustabaşı Proşko’ya sordu ama Proşko tükürdü ve hiçbir şey söylemedi.</p>

  <p>Avludan çıktığında, üzerinde siyah bir şah ve kalın giysileri olan, yüzü kemikli bir köylü kadın ona yakınlarda bir yerde bir çocuk cesedi bulunduğunu söyledi. Yakov, “Nerede?” diye sordu. “Kaç yaşında bir çocuk?” Kadın bilmediğini söyleyerek aceleyle uzaklaştı. Ertesi gün <i>Kievlianin</i> gazetesi, öldürülen on iki yaşındaki Jenya Golov adlı çocuğun cesedinin tuğla fabrikasına en fazla bir, bir buçuk kilometrede uzaklıktaki vadide nemli bir mağarada her ikisi de on beş yaşında olan Kazimir Selivanov ve İvan Şestinski isimli çocuklar tarafından bulunduğunu yazdı. Öleli bir hafta olan Jenya’nın bedeni bıçak yaralarıyla kaplıydı, kanı bedeni bembeyaz kalana dek akıtılmıştı. Tuğla fabrikasının yakınındaki mezarlıkta yapılan cenaze töreninin ardından şoförlerden biri olan Richter, Yahudileri cinayetle suçlayan bir avuç dolusu el ilanı getirdi. Yakov ilanlardan birini alıp incelediğinde Kara Yüzler örgütlerince basıldıklarını gördü. Kapağın üzerine amblemleri olan çift başlı kartal basılmış, altına da: RUSYA'YI YAHUDiLERDEN KURTARIN yazılmıştı. Yakov o gece odasında, Yahudilerin bu kanı alarak Hamursuz Bayramı için yapılacak hamursuzlarda kullanılmak üzere sinagoga götürebilmesi için çocuğun dini amaçlar uğruna kanının akıtılarak öldürüldüğüne dair yazılanları büyük bir merakla okumuştu. Yazılanlar ne kadar komik de olsa, Yakov korkmuştu. Yerinden kalktı, sonra oturdu, sonra yeniden kalktı. Pencereye gitti, sonra aceleyle geri dönerek gazeteyi okumaya devam etti. Endişelenmişti çünkü çalıştığı tuğla fabrikası Yahudilerin yaşamasının yasak olduğu Lukianovski Bölgesi’ndeydi. Orada aylardır takma bir isimle yaşamaktaydı ve oturma izni yoktu. İlanda yapılmakta olan Yahudi katliamı tehdidinden de korkmuştu. Babası, Yakov’un doğumundan en fazla bir yıl sonra bir olayda ölmüştü. Olay bir Yahudi katliamı değildi, faydalı bir durum da değildi: İki sarhoş asker önlerine ilk çıkan üç Yahudi’yi vurmuştu. Babası ikinciydi. Fakat oğul bir katliamdan sağ kurtulmuştu, bir okul çocuğuyken üç günlük bir Kazak baskınından. Üçüncü günün sabahında evlerin dumanları hâlâ tüterken diğer çocuklarla birlikte saklandıkları bodrum katından çıktığında, ağzına beyaz bir sosis tıkıştırılmış halde kanlı bir tüy yığınının üzerinde siyah sakallı bir Yahudi’nin yattığını ve bir köylüye ait domuzun da adamın kolunu yalayıp yuttuğunu görmüştü.</p>

  <h3 id="sigil_toc_id_2">2</h3>

  <p>Beş ay önce, kasım ayı başlarında küçük kasabaya henüz ilk karın düşmediği yumuşak bir cuma gününde cılız ve endişeli bir adam olan Yakov’un kayınpederi, bir deri bir kemik atını koştuğu külüstür yük arabasıyla çıkagelmişti. Pejmürde kıyafetleri içindeki adam, sanki sopalar ve kabartılmış havadan yapılmış gibi görünüyordu. Buz gibi evde oturmuş, beraberce son son birer bardak çay içmişlerdi. Ev, sadakatsiz eş Raisl’ın gidişinden iki ay sonra perişan duruma gelmişti. Şmuel altmışını çoktan aşmıştı, ak sakalı karmakarışık, gözleri çapaklıydı. Alnında derin çizgiler vardı. Elini kaftanının cebine atıp sarı bir şeker parçası çıkardı ve Yakov’a uzattı. Yakov başını iki yana salladı. Seyyar satıcılık yapan yaşlı adam, kızının drahomasıydı. Verecek bir şeyi olmadığı için mümkün oldukça yardım ve hizmette bulunurdu. Şmuel çayını şekerin içinden emerken, damadı çayı tatlandırıcısız içti. Çayın tadı acıydı ve o bunun için varoluşu suçladı. Yaşlı adam ara sıra kimseyi suçlamaksızın hayat hakkında yorum yapıp zararsız sorular sordu ama Yakov kısa cevaplar verdi, bazen de sessiz kaldı.</p>

  <p>Şmuel çayını yarısına kadar içtikten sonra içini çekerek, “Kızım Raisl yüzünden beni suçladığını düşünmek için kâhin olmaya gerek yok,” dedi. Konuşurken üzüntü içindeydi. Komşu kasabada bir fıçının içinde bulduğu sert koruyucu başlığı kafasına geçirmişti, terlediğinde başlık kafasına yapışıyordu ama dindar bir adam olduğu için umursamıyordu. Üzerinde bir de kemikli ellerinin dışarı sallandığı yamalı bir kaftan vardı. Bir de ayaklarına hayli büyük gelen ayakkabılar giymişti.</p>

  <p>“Kimse sana bir şey demedi ki. Bir fahişe yetiştirdiğin için kendini suçluyorsun.”</p>

  <p>Şmuel tek kelime etmeden kirli bir mavi mendil çıkardı ve ağladı.</p>

  <p>“O halde, izin verirsen onunla aylarca neden yatmadığını sorabilir miyim? İnsan karısına böyle davranır mı?”</p>

  <p>“Aylarca değil de birkaç hafta diyelim, ama bir erkek kısır bir kadınla ne kadar sevişebilir ki? Denemekten yoruldum.”</p>

  <p>“Sana gitmen için yalvardığımda neden hahama gitmedin?”</p>

  <p>“Haham benim işime karışmasın, ben de onunkine. Hepi topu cahil bir adam.”</p>

  <p>Seyyar satıcı, “Merhametin her zaman kıttı zaten senin,” dedi.</p>

  <p>Yakov öfkeyle ayağa kalktı. “Bana merhametten bahsetme. Hayatım boyunca neye sahip oldum? Başkasına verebileceğim neyim oldu? Neredeyse bir öksüz olarak doğdum-annem ben doğduktan on dakika sonra öldü, zavallı babama da ne olduğunu biliyorsun. Birileri arkalarından ruhlarına dua etti mi bilmiyorum, ben ancak yıllar sonra edebildim. Cennetin kapısında bekledilerse, bu uzun ve soğuk bir bekleyiş olmuştur, tabii hâlâ beklemiyorlarsa. Çocukluğum sefalet içinde, leş gibi kokan bir yetimhanede varla yok arası bir halde geçti. Yemeği rüyalarımda yerdim ve rüyalarımı yemek gibi yedim. Tevrat’ı biraz bilirim, Talmud’u daha da az ama yine de İbranice öğrendim çünkü kulağım dile yatkındı. Yine de Mezmurları bilirdim. Bana bir zanaat öğrettiler ve on yaşıma bastıktan beş dakika sonra ustanın yanına verdiler. Pişman olduğumdan değil. Bu yüzden ellerimle çalışıyorum -tabii buna çalışmak denirse- bazıları bana ‘avam’ diyor ama işin doğrusu gerçek avamın kim olduğunu aslında çok az insan biliyor. Bir sınıfı varmış gibi görünenlere bir kez daha bak. Nogid Viskover benim gözümde avam bir adam. Sahip olduğu tek şey parası, ağzını açtığında sadece paraların şıkırtısını duyabiliyorsun. Kendi başıma türlü konular üzerinde çalıştım, hatta orduya alınmadan önce kendi kendime köylülerden kaptığımızdan çok daha düzgün Rusça konuşmayı öğrendim. Azıcık bildiğim ne varsa kendi kendime öğrendim. Biraz tarih ve coğrafya, biraz bilim, aritmetik ve Spinoza’nın iki kitabı. Çok değil, ama hiç yoktan iyidir.”</p>

  <p>“Çoğu turfa<a href="../Text/dipnot.xhtml#Footnote02" id="Feedback02"><sup>[2]</sup></a> olsa da yine de seni takdir ediyorum,” dedi Şmuel.</p>

  <p>“İzin ver bitireyim. Hayatımı tırnaklarımla kazanmak zorunda kaldım. İnsan sermayesi olmadan ne yapabilir? Ne yapılabilirse ben de onu yaptım ama çok bir şey değil bu. Kırılan ne varsa tamir ederim - yürek dışında. Bu kasabada her şey dökülüyor. Ama çatlakların arasından Tanrı’yı gözetliyorsa kim tavanının aktığından şikâyet eder ki? Diyelim ki tamir ettirmek istiyor, ki istemediklerini biliyoruz, bu kez de bunun parasını ödeyebilecek kim var ki? Çoğu zaman bedavaya çalışıyorum, şanslıysam bir tabak makarna veriyorlar. Bu yerde fırsat denen şey ölü doğmuş bir bebek gibi. Açıkçası kötü bir ruh hali içindeyim.”</p>

  <p>“Fırsatı bir de bana sor. ..”</p>

  <p>“Beni Rus-Japon Savaşı için orduya çağırdılar ama ben gidene kadar savaş bitti. Tanrı’ya şükür. Hastalanınca beni kovdular. Astımlı bir Yahudi için uğraşmaya değmezdi. Tanrı’ya şükür. Geri döndüğümde kırık tırnaklarımla yine kazımaya başladım. Onunla tanışmamla başlayan uzun bir oyalama sürecinden sonra, beş buçuk yıl içinde hamile kalamayan kızınla evlendim. Bana çocuk vermedi, insanların yüzüne nasıl bakacaktım? Şimdi de handa çalıştığı bir yabancıyla kaçıyor, adamın Musevi olmadığından eminim. O halde bu kadarı yeter, daha fazla sebebe gerek var mı? Asanların bana acımasını ya da ne yapıp da böylesine lanetlendiğimi düşünmesini istemiyorum. Hiçbir şey yapmadım. Bir armağandı. Masumum. Uzun süre bir yetim olarak yaşadım. Bu mezarlıkta geçirdiğim otuz yılın ardından kendi adıma kazandığım tek şey, sahip olduğum her şeyi satarak kazandığım on altı ruble. Bu yüzden rica ederim bana merhametten bahsetme çünkü kimseye merhamet edecek halim yok.”</p>

  <p>“Hiçbir şeyin olmasa da merhametli olabilirsin. Paradan söz etmiyorum, kızımı kastetmiştim ben.”</p>

  <p>“Senin kızın hiçbir şeyi hak etmiyor.”</p>

  <p>“Onu götürdüğüm her kasabada hahamlara danıştı ama kimse ona çocuk yapabileceğine dair umut veremedi. Eline para geçtiğinde doktorlara da koştu ama onlar da aynı şeyi söyledi. Hahamlara danışmak daha ucuzdu. O da kaçtı -Tanrı onu korusun. Bir günahkar bile O’na aittir. Kızım günah işledi ama çaresizdi.”</p>

  <p>“Ölene dek uğraşsın inşallah”</p>

  <p>“Yıllarca sana vefalı bir eş oldu. Senin bütün talihsizliklerini paylaştı.”</p>

  <p>“Kendi sebep olduğu sıkıntıları paylaştı. İster son dakikaya, ister son aya ya da ondan önceki aya kadar vefalı olsun, yaptığı şey onun vefalı bir eş olmadığını gösterir. Kara vebalara tutulsun inşallah!”</p>

  <p>Şmuel ayağa kalkarak, “Tanrı esirgesin,” dedi. “Sen tutul!”</p>

  <p>Gözlerinde ıstırapla tamirciye sağlam bir lanet savurarak evden kaçarcasına çıktı.</p>

  <p>Yakov, sırtındaki kıyafetlerin dışındaki her şeyi satmıştı. Kıyafeti köylülerin giydiği gibi paçaları kırışık, yüksek çizmelerin içine sokulan bir pantolon ve onun üzerinden kuşakla bağlanan işlemeli gömlekten ibaretti. Bir de yine köylülerin giydiği kahverengi koyun derisinden eski ve yamalı bir paltosu vardı. Palto bazen tıpkı bir koyun gibi kokabiliyordu. Aletlerini ve birkaç kitabını da saklamıştı: Smirnovski’nin <i>Rusça Gramer</i> kitabı, temel seviyeden bir biyoloji kitabı, <i>Spinoza’dan Seçmeler</i> ve en az yirmi beş yıllık hırpalanmış bir atlas. Düğümlenmiş kalın bir iple kitapları küçük bir paket haline getirmişti. Tırtıklı testeresi aletlerin içinde durduğu boğazından bağlanmış un çuvalından dışarı uzanıyordu. Gazeteden yapılmış külahın içinde de biraz yiyecek vardı. Kırık dökük birkaç parça mobilyasını geride bırakacaktı çünkü hurdacı onları almak için para istemişti. İki takım kırık dökük tabak çanak da satılabilecek durumda değildi. Hiçbir değeri olmayan bu eşyalarla Şmuel ne dilerse yapabilirdi; ister kullanır, ister baltayla parçalar, isterse de ateşe verirdi. Raisl babasının hatırına iki takım almıştı, ama umurunda değildi. Yine de seyyar satıcı atının ve at arabasının karşılığında güzel bir inek alıyordu. Kızından kalan küçük sütçülük işini devralabilirdi.Herhalde kazancı seyyar satıcılıktaki kadar az olmazdı. Şmuel, Yakov’un tanıdığı, parçalar ve dilimler halinde bir hiçliği gerçek kapikler<a href="../Text/dipnot.xhtml#Footnote03" id="Feedback03"><b><sup>[3]</sup></b></a> karşılığında satan tek seyyar satıcıydı. Bu hiçliği bazen domuz kılı, yün, tahıl, şekerpancarı karşılığında değiş tokuş eder, sonra köylülere küçük miktarlarda kurutulmuş balık, sabun, eşarp, şekerleme satardı. Adamın yeteneğiydi bu ve mucizevî bir biçimde böyle yaşıyordu. “Bize dişi veren, ekmeği de verecektir.” Yine de nefesi hiçlik kokuyordu. Ekmek değil, hiçlik.</p>

  <p>Üzerine bol gelen kıyafetleri ve sivri şapkasıyla, Yakov upuzun, endişeli bir adam görünümündeydi. Büyük kulakları, lekeli sert elleri, geniş bir sırtı, gri gözleri ve bir de kahverengimsi saçlarıyla bir miktar aydınlanabilmiş acı dolu bir yüzü vardı. Burnu bazen bir Yahudi’ninki gibi, bazen de değildi. Raisl evden kaçtıktan sonra kısa sakalını, kızılımsı saçını kesmesine kimse şaşırmamıştı. Şmuel onu, “Sakalını kesersen bizi yaratana benzediğini yitirirsin,” diyerek uyarmıştı. O günden beri birden çok Yahudi tarafından, Yahudi olmayanlara benzediğine dair uyarılmıştı ama bu durum onu ne üzmüş ne de sevindirmişti. Genç görünüyordu ama yaşlı hissediyordu, bunun için kimseyi suçladığı yoktu, karısını bile; kaderi suçlayıp kendini bağışlamıştı. Endişesi hareketlerinden anlaşılabiliyordu. Yapılacak ne kadar az iş olduğu düşünülecek olursa, genellikle gerektiğinden daha hızlı hareket ederdi ama daima bir şeyler yapıyordu. Ne de olsa o bir tamirciydi ve ellerini çalışır durumda tutmalıydı.</p>

  <p>Eşyalarını arka tekerlerinin arkasında paslı bir kovanın sallanmakta olduğu at arabasının üzerine atıverdi. İhtiyar, çıplak görünümlü, çırpı bacaklı atı görünce pek memnun olmamıştı. Kahverengi, kemikli bir gövdesi ve aptal aptal bakan kocaman gözleri olan hayvan Şmuel ile çok iyi geçiniyordu. At, çoğunlukla kendi bildiğini okur, Şmuel de onu şımartırdı. Alt tarafı azıcık bir gecikme şu çılgın dünyada nasıl bir fark yaratabilirdi ki zaten? Yarın daha zengin olmayacaktı.Tamirci, bu dermanı kalmamış hayvanı almaya karar verdiğine pek memnun değildi, ama ineğini ona göz dikmiş bir köylüye bedavaya vermektense pek de adil olmayan bu değiş tokuş ile Şmuel’e vermeyi tercih etmişti. Kayınpederine bağı ağır basmıştı. Yakınlarda bir tren istasyonu olmamasına ve yolcuları taşıyan arabacılar da sadece iki haftada bir gelmesine rağmen, Yakov bu atı ve arabayı almadan da Kiev’e varabilirdi. Otuz kilometreden fazla süren bu yola Şmuel onu kendi götürmeyi teklif etmişti ama tamirci kayınpederinden ayrılıp tek başına seyahat etmeyi tercih etmişti. Bir kez şehre vardığında atı ve şu araba bozuntusunu birkaç ruble karşılığında bir kasaba, o da olmazsa en azından bir eskiciye satabileceğini düşünmüştü.</p>

  <p>Kara memeli ineği Dvoria kulübenin arkasındaki tarlada, kel kalmış bir kavak ağacının altında otluyordu. Yakov ineğin yanına gitti. Beyaz renkli inek başını kaldırdı ve Yakov’un yaklaşmasını izledi. Tamirci onun zayıf sağrısını okşadı. “Hoşça kal, Dvoria, sana iyi şanslar. Neyin kaldıysa Şmuel’e ver. O da fakir bir adam.” Yakov daha konuşmak istiyordu ama yapamadı. Yerden bir avuç sararmış ot kopararak ineğe yedirdi. Sonra at arabasının yanına döndü. Şmuel geri gelmişti.</p>

  <p>Bu adam neden sanki beni terk eden oymuş gibi davranıyor?</p>

  <p>Şmuel, “Kimseyle kavga etmek için dönmedim,” dedi. “Kızımın yaptığını savunacak değilim - beni de seni incittiği kadar incitti. Hatta daha bile fazla. Yine de haham o artık öldü dediğinde sesimle kabul etsem de yüreğim kabul etmiyor. Her şeyden önce o benim evladım, hem ne zamandan beri ölülerin artmasını istiyoruz ki? Onu pek çok kez lanetledim ama Tanrı’dan bunları duymamasını da diledim.”</p>

  <p>Yakov, “Neyse, ben gidiyorum,” dedi. “İneğe iyi bak.”</p>

  <p>Şmuel gözlerinde kederle, “Henüz gitme,” dedi. “Kalırsan belki Raisl geri gelir.”</p>

  <p>“Gelse bile kimin umurunda?”</p>

  <p>“Biraz daha sabırlı olsaydın seni terk etmezdi.”</p>

  <p>“Evleneli beş yıl oldu, hatta neredeyse altı. Yeterince sabrettim. Yeter artık. Yasal süre olan on yılı da beklerdim ama o pis yabancının tekine kaçtı. O yüzden ben nasibimi aldım, bu kadarı bana yeter.”</p>

  <p>“Seni kim suçlayabilir ki?” Şmuel üzüntüyle içini çekti. Biraz geçtikten sonra, “Küçük bir sigara saracak kadar tütünün var mı Yakov?” diye sordu.</p>

  <p>“Çantam bomboş.”</p>

  <p>Seyyar satıcı kupkuru avuçlarını birbirine sürttü.</p>

  <p>“Boşsa boş. Benim anlamadığım neden Kiev’e gitme zahmetine katlandığın. Orası kiliseler ve Yahudi karşıtlarıyla dolu tehlikeli bir şehir.”</p>

  <p>Yakov acı acı, “Başından beri aldatıldım,” dedi. “Bizzat başıma gelenleri zaten biliyorsun, askerde geçirdiğim birkaç ay dışında hep burada yaşadığımı da söylememe gerek yok. Bu kasaba bir hapishane gibi. Hmelnitski zamanından beri hiçbir şey değişmedi. Giderek çürüyor ve Yahudiler de onun içinde çürüyor. Burada hepimiz birer mahkûmuz. Bunu sana söylememe bile gerek yok. Bu yüzden en sonunda başka bir yerde yaşamaya karar verdim. Hayatımı kazanmak istiyorum. Dünyanın en azından bir kısmıyla tanışmak istiyorum. Son yıllarda birkaç kitap okudum ve hiçbirimiz farkında olmadan neler olup bittiğini görmek çok şaşırtıcıydı. Tibet’e kadar gitmeyi kastetmiyorum belki, ama St. Petersburg’da gördüklerim ilgimi çekti. Gecelerin aydınlık olabileceği kimin aklına gelirdi? Ama bu bilimsel bir gerçek işte, orada aydınlık geceler yaşanıyor. Ordudan ayrıldığımda burayı en kısa zamanda terk edeceğimi düşünmüştüm ama kızın da dahil olan biten beni oyaladı.”</p>

  <p>“Onunla evlendiğiniz gün kızım buradan kaçmak istedi ama sen istemedin.”</p>

  <p>Yakov, “Bu doğru,” diye cevap verdi. “Bu benim hatam. Durum daha da kötü olamaz, o halde işler düzelecek dedim. Her ikisinde de yanıldım, öyleyse bu kadarı yeter. En sonunda yollara düşüyorum.”</p>

  <p>“Pale dışında sadece varlıklı Yahudiler ve meslek sahipleri oturma izni alabiliyor. Çar yoksul Yahudilerin topraklarına yayılmasını istemiyor. Ciğeri sökülesice Stolipin de onu teşvik ediyor. Tuu!” Şmuel iki parmağının arasından yere tükürdü.</p>

  <p>“Eğitimli olmadığım için meslek sahibi sınıfına giremeyeceğime göre, varlıklı olmaya hayır demezdim. Ne demişler, milyoner olabilmek için sırtımdaki son gömleği bile satarım. Belki de şansım yaver gider de dış dünyaya açılıp bir servet edinirim.”</p>

  <p>Şmuel, “Dünyada ne varsa, hepsi bu kasabada da var,” dedi. “İnsanlar, deneyimleri, endişeleri, koşulları. En azından burada, Tanrı bizimle birlikte.”</p>

  <p>“Tanrı, Kazaklar dörtnala çıkıp gelene dek bizimle. Ondan sonra ara ki bulasın! Bana sorarsan o buralara pek uğramıyor.”</p>

  <p>Şmuel yüzünü buruşturdu ama Yakov’un bu sözünü yanıtsız bıraktı. “Kiev’de neredeyse elli bin Yahudi yaşıyor,” dedi. ‘‘Yalnızca birkaç semtte yaşamalarına izin veriliyor ve bu semtler Yahudi düşmanlarının bir daha saldırıya geçtiklerinde ilk girecekleri yerler. Bu tür bölgeler büyük şehirlerde buralarda olduğundan daha çabuk yıkılır. Buralarda onların çığlıklarını duyduğumuzda ormana saklanıyoruz. Neden o dillerinden tavana asılasıca Kara Yüzlere kendi ayaklarınla gidip teslim olasın ki?”</p>

  <p>“Açık konuşmak gerekirse, asla tam olarak doyuramayacağı istekleri olan bir adamım. En azından burada. Buradan ayrılıp şansımı denememin zamanı geldi. Ne demişler, yerini değiştiren talihini değiştirir.”</p>

  <p>‘‘Yakov, geçen yıldan bu yana başka bir adam oldun sen. Bu denli önemli olacak ne gibi isteklerin var ki?”</p>

  <p>“Asla uyumayan, beni de uyutmayan türden istekler. Sana ne gibi istekler olduklarını söyledim ya: Artık karnımın doymasını istiyorum. Karın tokluğuna çalışmak değil, para kazandıran bir İş istiyorum. Becerebilirsem biraz eğitim görmek bile istiyorum ama işçilerin yaptığı gibi akşamları oturup Tevrat okumaktan söz etmiyorum. Bundan nasibimi aldım. Dünyada neler olup bittiğini bilmek istiyorum.”</p>

  <p>“Bunların hepsi Tevrat’ta var. Bunun sonu yok. Yanlış ve saf olmayan kitaplardan uzak dur Yakov.”</p>

  <p>“Yanlış kitap yoktur. Asıl yanlış olan kitaplardan korkmaktır.”</p>

  <p>Şmuel şapkasını çıkardı ve mendiliyle alnını sildi. ‘‘Yakov, madem yabancı yerlere gitmek istiyorsun, Türk olsun ya da olmasın neden Filistin gibi bir Yahudi’nin Yahudi ağaçlarını ve dağlarını görebileceği, Yahudi havasını soluyabileceği bir yere gitmiyorsun? Azıcık şansım olsaydı benim gideceğim yerler oralar olurdu.”</p>

  <p>“Bu sefil kasabada sahip olabildiğim tek şey dilenci gibi bir hayat oldu. Artık şansımı Kiev’de deneyeceğim. Becerebilirsem orada doğru düzgün yaşamak istiyorum. Beceremezsem de fedakârlık edeceğim, para biriktirip Amsterdam’a veya gemiyle Amerika’ya giderim. Uzun lafın kısası, elimde fazla bir şeyim olmasa da planlarım var.”</p>

  <p>“Planın olsun ya da olmasın, sen belanı arıyorsun.”</p>

  <p>Tamirci bu söze, “Bulmak için aramam hiç gerekmedi,” diye cevap verdi. “Her neyse Şmuel, sana iyi şanslar dilerim. Öğlen oluyor, ben artık yola koyulsam iyi olur.”</p>

  <p>Yakov arabaya tırmanarak dizginlere uzandı.</p>

  <p>‘‘Yel değirmenlerine kadar seninle geleyim.” Şmuel, Yakov’un yanındaki yere oturdu.</p>

  <p>Yakov, yaşlı adamın koltuğunun yanında bulundurduğu huş ağacı dalı ile atı dürttü. At hareketlenip kısa bir mesafeyi dörtnala gittikten sonra aniden durdu ve hareketsiz kaldı.</p>

  <p>Kayınpederi, “Ben o dalı asla kullanmam,” diye belirtti. “Sadece bir uyarı olarak orada bulundururum. Hayvan yavaşlarsa dalın orada olduğunu ona hatırlatırım. Bu dal hakkında konuşmamdan hoşlanıyor gibi sanki.”</p>

  <p>“Durum böyleyse yürüyerek gitsem daha iyi olacak.”</p>

  <p>“Sabırlı ol.” Şmuel dudaklarını şapırdattı. “Haydi, güzelim, deeh. Atım oldukça naziktir. Yapabildiğin zaman ona yulaf ver Yakov. Fazla ot yediğinde gaz yapıyor.”</p>

  <p>“Gaz yapıyorsa bırak yellensin.” Yakov dizginleri hafifçe vurdu.</p>

  <p>Yakov arkaya bakmadı.</p>

  <p>Yaşlı at, orada burada kümelenmiş koyu renkli ot yığınlarının göze çarptığı, sürülmüş kara tarlaların arasındaki engebeli yolda ilerlemeye başladı. Köylü kilisesi sol tarafta kalmıştı. Derken taşlı, dar mezarlık yolundan yukarı çıktılar, mezarların arasında birkaç ince, sararmış söğüt ağacı vardı. Daha sonra Yakov’un, yirmili yaşlarının başında ölmüş olan anne ve babasının yattığı mezarların da bulunduğu mezar taşı kaplı alçak tepenin etrafından dolandılar. Yakov anne ve babasının otlarla kaplı mezarlarını ziyaret etmeyi düşünmüş ama son dakikaya kadar cesaretini toplayamamıştı. Geçmiş, insanın kafasında bir yara gibiydi. Raisl aklına gelince kendini kötü hissetti.</p>

  <p>Tamirci sopayı yaşlı atın kemiklerine indirdi ama onu hızlandırmayı başaramadı.</p>

  <p>“Bu hızla gidersek Kiev’e ancak Hanuka Bayramı’nda varırım.”</p>

  <p>“Oraya varamazsan bu Tanrı’nın rızası olmadığındandır. Bir şey kaçırmazsın.”</p>

  <p>Eğri duran bir mezar taşının yanında dikilen pejmürde bir dilenci tamirciye seslendi. “HeyYakov, bugün günlerden cuma. Bu kutsal günün hayrına bana iki kapik versene? Sadaka vermek ömrü uzatır.”</p>

  <p>“Ölüm şu anda en son dert ettiğim şey.”</p>

  <p>Şmuel, “Bana bir iki kapik borç ver Yakov,” dedi.</p>

  <p>“Bugün tek kapik bile kazanmadım.”</p>

  <p>Çirkin ayaklı bir adam olan dilenci, Yakov’a Yahudi düşmanı diye söylenirken dudakları bükülmüş, gözleri öfkeyle parlamıştı.</p>

  <p>Yakov yola tükürdü.</p>

  <p>Şmuel şeytanı kovmak için bir dua okudu.</p>

  <p>Mezarlığı geçip yokuş aşağı inmeye başladıklarında at tırısa kalkmıştı. Arkada sallanan kova külüstür arabanın dingiline çarpıp duruyordu. Yıkık dökük yoksullar evinin önünden geçerlerken Yakov gözlerini binanın yetimlere ayrılmış ek binasından uzağa çevirdi. Oradan ahşap köprünün üzerine çıkıp kasabanın daha kalabalık olan bölgesine geçtiler. Şmuel’in evinin önünden geçerken ikisi de başlarını çevirip bakmadı. Dar bir derenin yanında durmakta olan, dışı is ile kaplanmış, tahta pencereli hamamı gördüklerinde Yakov aniden kuvvetli bir banyo yapma isteğiyle kaşınmaya başladı. Adeta yoğun buharın içinde olduğunu hissediyordu, yanlarını sabunlarken hamamdaki yardımcının da başından aşağı su döktüğünü görür gibi oldu. Tanrı sabun ve sudan razı olsun, derdi Raisl. Hamam birkaç saat içinde cuma akşamı için yıkanmaya gelen Yahudilerle dolup taşacak, duvarlarındaki çatlaklardan buharlar yükselecekti.</p>

  <p>Tekerlek izleriyle kaplı tozlu yolun bir kenarında sazlık evler, diğer tarafında ise otlara bürünmüş tarlalar uzanıyordu. Kafasında koca peruğuyla kapısının önünde oturmakta olan bir Yahudi kadın boynu kanlar içindeki tavuğu dizlerinin arasına almış tüylerini yoluyor, bir yandan da patates bahçesinin kalıntılarını didiklemekte olan bir köylü domuzuna söyleniyordu. Hendekte biriken kanlar katliamcının yaptığı törenin delili olarak göze çarpıyordu. Biraz ileride kavisli boynuzlarıyla sakallı, siyah bir keçi iple direğe bağlanmıştı. Keçi meleyerek ata meydan okudu fakat direği sallasa bile ipten kurtulamayarak sırtüstü düşüverdi.</p>

  <p>Köydeki evlerin birçoğunun kapıları menteşelerinden çıkıp gevşemiş, merdiven basamakları da çökmüştü. Çitler eğrilip bükülmüştü. Sanki kimse farkına varmadan kopuverecek gibiydiler. Her şeyin düzgün ve çalışır olmasından hoşlanan tamircinin sinirini bozmuştu bütün bunlar.</p>

  <p>Bu gece pencereler beyaz mumlardan yansıyan ışıkla aydınlanacaktı. Tamirci dışındaki herkes için.</p>

  <p>Yaşlı at yalpalayarak pazar yerine doğru ilerledi. Buralardaki evler biraz daha düzgün görünüyordu. Bazıları geniş ve güzeldi. Yaz mevsiminde çiçeklerle dolan bahçeleri vardı.</p>

  <p>Tamirci, “Hepsi de şu berbat zenginler için,” diye mırıldandı.</p>

  <p>Şmuel bir şey demedi. Sık sık zihninin artık bu konuyu tükettiğini söylerdi. Zenginleri kıskanmıyordu. Tek istediği onların varlığının küçük bir kısmını paylaşmaktı, bir yandan hayatını kazanmak için çok çalışmaya devam edecekti elbet.</p>

  <p>Pazar yeri geniş ve açık bir meydandı. İki yanında, bazılarının giriş katları dükkânlardan oluşan ahşap evler vardı. Köylülerin tahıl, sebze, odun, hayvan postu ve bilumum erzakla dolu arabaları bu alana doluşmuş durumdaydı. Tezgah ve sepetlerin etrafına kutsal cuma günü için alışveriş yapmaya gelen kadınlar toplanmıştı. Genelde pazarda takılmasına rağmen tamirci kimseye selam vermemiş, kimse de tamirciye selam vermemişti.</p>

  <p>Hiçbir pişmanlığım olmadan ayrılıyorum, diye düşündü. Yıllar önce gitmeliydim.</p>

  <p>Schmuel sordu, “Kimlere söyledin?”</p>

  <p>“Söyleyecek kimim var ki? Neredeyse hiç kimse yok. Üstelik kimseyi de ilgilendirmez. Doğrusunu istersen hüzünlüyüm ama bir yandan da buradan öyle bıktım ki.”</p>

  <p>İki yakın arkadaşı Leibiş Polikov ve Haskel Dembo ile vedalaşmıştı. İlki omuz silkmiş, diğeri ise hiç konuşmadan ona sarılmıştı, hepsi o. Kasabın biri, sarı tombul ayaklarından tuttuğu, kanatlarını çırparak gıdaklayıp duran tavuğu elinde tutarak müşterilerine nükteli bir şeyler söyledi. Müşteriler arasından genç bir kadın dönüp baktı ve Yakov’a seslendi ama at arabası o sırada yolun kenarında yuvalanmış bazı tavukları ve ördekleri ürkütüp kaçırarak pazar yerinden çıkmıştı bile.</p>

  <p>Kubbesindeki demir horozuyla sinagoga yaklaştılar. Sinagog şimdilik sessizlik içinde duran, delik deşik sarı duvarları ve meşe bir kapısı olan bir binaydı. Birden fazla kez yağmalanmıştı. Bankta oturmuş, güneşin alnında katlanmış gazetesini okumakta olan siyah şapkalı bir Yahudi’nin dışında avlu boştu. Yakov son yıllarda sinagogun içine pek nadir girmişti ama yine de çoğu boşa giden uzun saatlerini geçirdiği bu yüksek tavanlı, pirinç avizeli odayı, vitray camlı oval pencerelerini ve tabureli dua masalarıyla ahşap şamdanlarını kolayca anımsayabiliyordu.</p>

  <p>Yaşlı ata, “Deeh,” diye seslendi.</p>

  <p>Kasaba Rusya ile çevrelenmiş bir adaydı. Diğer tarafında yamalı pervaneleri ağır ve devasa bir devinimle dönmekte olan yel değirmeninin yanına vardıklarında tamirci dizginleri çekti ve at durdu.</p>

  <p>Kayınpederine, “Burada ayrılıyoruz,” dedi.</p>

  <p>Şmuel cebinden işlemeli, kumaş bir çanta çıkardı.</p>

  <p>Utana sıkıla, “Bunları unutma,” dedi. “Evden çıkmadan önce çekmecende buldum.”</p>

  <p>Çantada, içinde Yahudi muskaları olan bir kese vardı. Keseden başka da bir dua şalı ve bir de dua kitabı. Evlenmelerinden önce Raisl bu çantayı kendi elbisesinin bir parçasından dikmiş, üzerine de On Emir tabletlerinin resimlerini işlemişti.</p>

  <p>“Sağ ol.” Yakov çantayı arabadaki diğer eşyalarının arasına attı.</p>

  <p>Şmuel hararetle, ‘‘Yakov,” dedi. “Tanrı’yı unutma!”</p>

  <p>Tamirci sinirlenmişti, “Kim kimi unutuyor acaba? Tanrı kafama darbe indirmenin ve yüzüme işemenin dışında bir şey mi yapmıyor bana! Bunun nesine iman edeyim?”</p>

  <p>“Dönmeler gibi konuşma. Yahudiliğini koru Yakov. Tanrı’na inanmaktan vazgeçme.”</p>

  <p>“Dönme diye bir dini bırakıp başka bir dine dönene derler. Ben hiçbirini istemiyorum. Yaşadığımız dünyada zaman hızlı geçiyor. Tanrı ise zamanın olmadığı bir dağın tepesinde gökyüzünü seyrediyor. Bizi görmüyor ve umurunda da değil. Ben bir lokma ekmeğimi bugün istiyorum, cennete gittiğimde değil.”</p>

  <p>“Dinle beni Yakov, nasihatime kulak ver. Yaşım senden fazla. Kiev Podol’de bir sinagog var, oraya git. Şabbos’a git. Kendini daha iyi hissedeceksin. ‘Ne mutlu ona sığınanlara’.”</p>

  <p>“Benim gitmem gereken yer sinagog değil, Yahudi Sosyalist Partisi Bund toplantıları. Benim gitmem gereken yer orası. Doğrusunu istersen politikadan hoşlanmıyorum ama neden diye sorma. Eylemci olmadıktan sonra neye faydası var? Sanırım doğam böyle. Hiçbir konuda fazla bilgi sahibi olmama rağmen felsefi olana eğilim gösteriyorum.”</p>

  <p>Şmuel rahatsız olmuştu. “Dikkatli ol. Düşmanlarımızın tam ortasında yaşıyoruz. Güvende olmanın en iyi yolu Tanrı’nın koruması altında kalmaktır. Unutma, Tanrı mükemmel değilse, biz de değiliz.”</p>

  <p>Hızlıca kucaklaştılar ve Şmuel arabadan indi. Sonra atına, “Elveda tatlım,” diye seslendi. “Güle güle Yakov. Dua ederken seni de düşüneceğim. Raisl’ı görecek olursan ona babasının onu beklediğini söyle.”</p>

  <p>Şmuel ağır adımlarla sinagoga doğru yürümeye başladı. İyice uzaklaştığında Yakov ona bir iki ruble vermediğine pişman olmuştu.</p>

  <p>Atı bir kez daha dehledi. At kulağını ona verdi, kısa bir tırısa kalktı ama sonra yeniden yorgun bir yürüyüş tutturdu.</p>

  <p>Yakov, “Zorlu bir yolculuk olacak,” diye düşündü.</p>

  <p>Önünden bir tarla faresinin geçmesiyle birlikte at aniden durdu.</p>

  <p>“Haydi lanet olasıca hayvan.” At yerinden kıpırdamıyordu.</p>

  <p>Yanlarından uzun boynuzlu bir öküzü sopasıyla dürterek yürüten bir köylü geçiyordu.</p>

  <p>Yolun karşısından Rusça, “Atın anladığı kamçıdır,” diye seslendi.</p>

  <p>Yakov sopayla atın sırtına kanatana kadar vurdu. At inlese de yerinden kıpırdamayı reddediyordu. Köylü bir süre onları seyrettikten sonra yoluna devam etti.</p>

  <p>“Seni aşağılık hayvan. Bu gidişle Kiev’e asla varamayacağız.”</p>

  <p>Tam ümitsizlik içine düşmüştü ki, yolun kenarındaki ağaçlardan birinin altından, dökülmüş yaprakları hışırdatarak fırlayan bir köpek ata havlamaya başladı. At aceleyle ileri doğru fırladı. Yakov dizginleri güçlükle yakalayabilmişti. Köpek atın toynaklarına doğru sertçe havlayarak onları kovalamayı sürdürdü, sonra yolun dönemecinde gözden kayboldu. Araba ise kovayı tıngırdatarak yoluna devam ediyordu. Yaşlı at olabildiğince hızlı koşuyordu.</p>

  <p>Çıkardığı nal sesleri sert toprak yolda yankılanıyordu. Yolun bir kenarında yamacın altında usul usul bir akarsu akıyor, diğer kenarında ise çürüyen samandan çatılarıyla köylülerin kütük evleri dağınık bir biçimde uzanıyordu. Yoksulluğuna ve bir sürü domuzun talan etmişliğine rağmen köy evleri yine de kasabadaki evlerden daha iyi görünüyordu. Sakallı bir köylü odun kırıyordu. Bir kadın köyün kuyusundan su çekiyordu. İkisi de durup Yakov’a baktı. Kendi kasabasından daha bir kilometre uzaklaşmıştı ama şimdiden yeryüzünde bir yabancı oluvermişti Yakov.</p>

  <p>At tırısta ilerlemeyi sürdürürken Yakov da tarlaları seyrediyordu. Sürülmüş kısımlarında yulaf, şeker pancarı ve samanlar büyümüştü, ot yığınları ormanın önünde karanlık yığınlar oluşturuyordu. Bir buğday tarlasının üzerinden ağır ağır bir karga uçuyordu. Tamirci de, tembel tembel duran koca bulutların altında uzanan çayırlarda otlayan koyunları ve keçileri saymaya başlamıştı. Nemli ve kasvetli bir sonbahar olmuşu. Tarlaların etrafındaki ağaçların yarısında hâlâ ölü yapraklar asılıydı. Oysa geçen yıl bu zamanlar çoktan kar yağmıştı bile. Yakov genellikle doğa manzarasını sevmesine rağmen üzerinde bir ağırlık hissediyordu. Yaz mevsiminin tazeliği ve neşesi kaybolup gitmişti. Menekşe rengi ufuklarda bozkır, melankolik ve uçsuz bucaksız uzanıyordu.</p>

  <p>Atın sağrısındaki kesikten hâlâ kan sızıyordu. Biraz pıhtılaşmasına rağmen yaradan hâlâ kırmızı damlacıklar süzülüyor, sinekler üzerine üşüşüyordu. Yakov hayvana dokunmadan sinekleri kovdu. Kasabadan ayrılır ayrılmaz moralinin biraz düzeleceğini sanmıştı ama henüz bir rahatlama hissetmiyordu. İtiraf etmek istemese de gitmekten başka şansı olmadığını içten içe biliyordu. Arkadaşları geride kalmıştı. Alışkanlıkları, şöyle ya da böyle en iyi hatıraları hep kasabada kalmıştı. Ama utancı da onlarla birlikte geride kalmıştı. Geçinmekte, kendinden daha az akıllı ve daha az yetenekli birçok kişiden daha başarısız olduğu için gidiyordu. Tevrat böyle bir adamı yaşayan ölü olarak tanımlıyordu. Çocuk sahibi olamamış bir koca olduğu için gidiyordu. Üstelik terk edilmiş ve hayata küsmüş bir kocaydı. Karısı ona sadık olsaydı yine de kalırdı. O halde sadık olmadığı isabet olmuştu. Verimsiz bir hayattan kaçıp kurtulduğu için karısına müteşekkir olmalıydı Yakov. Yine de yabancılarla dolu bir şehre gitmenin düşüncesi onu ürkütüyordu. İster Yahudi olsun ister Hıristiyan, yabancı yabancıydı ve sanki yasak bir yere gidiyor gibiydi!</p>

  <p>Kutsal Kiev, Rus şehirlerinin anası! Yakov birçok kenti biliyordu ama Kiev’e sadece bir kez, yaz mevsiminde bir hafta için gitmişti. Yabancılığın o hoşnutsuzluğunu içinde hissetti. Neyin nerede olduğunu bilmemek, tahmin yürütememek ve net bir şekilde gözünde canlandıramamak rahatsızlık veriyordu. Tek düşünebildiği Podol’deki kalabalık ve pejmürde apartmanlardı. Kendisi kadar fakir Yahudilerin arasında bir işe yaramayan aynı yoksulluğuna ve sıkıcı deneyimine devam mı edecekti yoksa daha iyi bir yaşamı bir şekilde bulabilecek miydi? Bu yaşta nasıl olacaktı? Çoktan otuzu bulmuştu. Ona uygun işler her zaman kısıtlıydı. Cebindeki birkaç rubleyle açlıktan ölmeden ne kadar dayanabilirdi? Yarın neden bugünden daha iyi olsundu ki? Bir imtiyaz mı kazanmıştı?</p>

  <p>Bir sürü korkusu vardı, şimdiye dek pek nadir uzun yolculuklara çıktığı için yolculukla ilgili korkuları da vardı. Tabanlarının altı kaşınıyordu. Kocakarılar buna, uzun yola gideceksin, diye yorum yapardı. Öyleyse, bu iyi haberdi. Acaba gideceği yere varabilecek miydi? At yine yavaşladı, kahrolasıca hayvan. Şu bulutlar da giderek yoğunlaşıp koyu bir renge bürünüyordu. Yarılıp yeryüzüne bir kar boca etseler bu at buna dayanabilir miydi? Yoğun bir kar yağdığını hayal etti; birkaç dakika içinde hem yollar hem de tarlalar bembeyaz olurdu ve yolun nerede başlayıp nerede bittiğini göremez olurdunuz. Arabanın içi karla dolardı. At dururdu. Yakov onu kan içinde bırakana kadar kamçılayabilirdi ama at ona rağmen usulca karın üzerine uzanacak türdendi. “Yorgunum birader. Bu fırtınada gitmek istiyorsan yolun açık olsun ama ben yokum. Bir uyku çekeceğim, hatta bu uyku sonsuza dek olursa daha da iyi olur. En azından kar sıcak.” Tamirci kendini kar yığınları arasında donana kadar yalpalayarak yürürken hayal etti.</p>

  <p>Atın ise bir şey dediği yoktu, üstelik kar yağacağa da benzemiyordu. Yağmur bile yok gibiydi. Serin bir gündü. Esmeye başlayan rüzgar atın yelelerini uçuruyordu. At acele etmese de istikrarlı bir şekilde ilerliyordu. Yine de karanlık dallı ağaçların Yakov’un tepesinde birleştiği bir korunun içinden geçtikleri sırada küçük ormanlık ürkütücü bir görünüme büründü ve tamirci yine havada bir değişiklik olacağı endişesine kapıldı. Acayip ışığa karşı ellerini gözüne siper ederek ileri doğru baktı, yol kıvrılarak uzanıyordu ama kar yoktu. Bir şeyler yesem iyi olur, diye düşündü. At sanki düşüncelerini okumuş gibi, Yakov dizginleri bile çekmeden durdu. Yakov arabadan indi, atın dizginlerinden tutarak arabayı yolun kenarına çekti. At arka bacaklarını açarak yola sarı bir akıntı bırakıverdi. Yakov da kenardaki kahverengi eğrelti otlarının üzerine işedi. Kendini biraz daha iyi hissetmeye başlayan Yakov yerden bir tutam kuru ot alarak ata yedirdi. Arabada bir yem torbası görmemişti. At, tamircinin verdiği otları aşınmış sarı dişleriyle köpürene kadar çiğniyordu. Tamircinin karnı guruldadı. Güneşin aydınlattığı bir ağacın altına oturdu. Koyun derisi paltosunun yakasını kaldırdı ve yiyecek çantasını açtı. Haşlanmış patatesin bir parçasını yavaşça çiğneyerek yedi. Sonra da üzerine kalın tuz dökülmüş salatalığın yarısını bir parça kara ekmeğe katık ederek yedi. Keşke biraz çay olsaydı, diye düşündü. Çay olmasa da en azından biraz tatlandırılmış sıcak bir su. Sırtını ağaca yaslamış halde uykuya daldı. Telaşla uyandığında hemen arabaya tırmandı.</p>

  <p>“Geç oluyor, kahretsin, haydi yürü.”</p>

  <p>At elbette kımıldamayacaktı. Tamirci değneğe uzandı. Neden sonra bir şey düşünerek yeniden arabadan aşağı indi ve paslı kovayı arabadan sökerek su aramaya gitti. Ufak bir dere bulup su doldurdu. Kova su sızdırıyordu ama Yakov yine de içinde kalan suyu ata uzattı. At içmedi.</p>

  <p>“Benimle oyun oynama.” Yakov suyu döktü. Kovayı yine arabanın arkasına astı ve yerine oturdu. Değneği havada ıslık çalana dek salladı. At kulaklarını indirerek ilerlemeye başladı. Buna ilerleme denebilirdiyse tabii. Tamirci değneği bir kez daha havada sallayınca at kısa bir tereddütten sonra tırısa kalktı. Araba tangır tungur ilerlemeye başlamıştı.</p>

  <p>Bir süre gittikten sonra yaşlı bir kadına rastladılar. Kadın elindeki uzun bastona dayanarak yolda ağır ağır ilerliyordu. Siyahlar giymişti, ayağına erkek ayakkabıları geçirmişti. Sırtında bir çanta, başının etrafında da kalın bir şal vardı.</p>

  <p>Yakov onu geçmek için arabayı kenara çekti ama geçtiği sırada da seslendi: “Atlamak ister misin nine?”</p>

  <p>“İsa senden razı olsun.” Üç çürük dişi vardı kadının.</p>

  <p>Yakov’un İsa’ya ihtiyacı yoktu. Uğursuzluk bu, diye düşündü. Kadının arabaya çıkmasına yardım ettikten sonra atı değnekle dürttü. At şaşırtıcı bir şekilde hemen tırısa kalktı. Dönemece geldiklerinde arabanın sağ tekerleği bir kayaya çarparak büyük bir çatırtıyla kırıldı. Araba yalpaladı ve arkaya doğru göçtü. Sol tekerlek içeri doğru eğilmişti.</p>

  <p>Yaşlı kadın haç çıkardıktan sonra yavaşça arabadan indi ve ağır bastonuyla yürüdü. Arkasına bakmadı.</p>

  <p>Yakov, bu arabayı başına sardığı için içinden Şmuel’e saydırdı. Yere atlayarak kırılan tekerleği kontrol etti. Yıpranmış metal halkası çıkmıştı. Tahta kasnak çökmüş, iki tekerlek çubuğunu kırmıştı. Ayrılan göbekten dingil yağı sızıyordu. Yakov inledi.</p>

  <p>Beş dakika boyunca ne yapacağını bilemedikten sonra arabadan alet çantasını çıkardı. Aletleri yola yaydı. Fakat elindeki aletlerle kırılan tekerleği tamir etmesi mümkün değildi.En iyi koşullarda bu tekerleği tamir etmek bir gününü alırdı. Uyan bir tane bulabilirse köylülerden bir tekerlek satın almayı düşündü ama o köylüler neredeydi ki? ihtiyacın olmadığında dibinde biterlerdi. Yakov kırık tekerin parçalarını arabaya attı. Aletlerini toparladı ve çaresizce birilerinin gelmesini bekledi. Kimse gelmedi. Kasabaya dönmeyi düşündü ama oradan kendine düşeni almıştı artık. Rüzgar giderek daha soğuk ve kuvvetli esmeye başlamışı. Paltosundan içeri girip kürek kemiklerinin arasını üşütüyordu. Güneş batıyor, gökyüzü kararıyordu.</p>

  <p>Belki yavaş gidersem üç teker üzerinde bir sonraki köye varmayı başarabilirim, diye düşündü.</p>

  <p>Denedi. Mümkün olduğunca arabanın soluna doğru oturmaya çalıştı ve ata yavaş olması için adeta yalvardı. İlerleyebildiklerini görünce rahatlamıştı. Arka tekerlek gıcırdaya gıcırdaya ilerlediler ve yaşlı kadına yetiştiler. Tamirci tam kadına, “Bu kez binemezsin,” diyecek oldu ki arka sol tekerlek de dingilin üzerine çöktü ve arabanın arkası büyük bir gürültüyle yola oturdu. Kova ezildi. At önce öne doğru fırladı, kişnedi ve şaha kalktı. Vücudu oldukça tehlikeli bir açıyla yana yatan tamirci donup kalmıştı.</p>

  <p>En sonunda oturduğu yerden kalkıp yere indi. “Nereden geldim şu hayata yahu?” Arkasında ağaçsız bir bozkır uzanıyordu. Önünde de şu yaşlı kadın durmaktaydı. Kadın yolun kenarındaki tahtadan haçın önünde durup haç çıkardı. Sonra yavaşça dizlerinin üzerine oturdu ve başını yere vurmaya başladı. Yakov’un kendi başı ağrıyana kadar başını vurmayı sürdürdü. Karanlığın çökmekte olduğu bozkır ıssızdı. Yakov sisten ve sertleşen rüzgardan korkuyordu. Atı çözüp arabadan ayırdı. Dizginleri topladı. Atı arabaya yanaştırdı ve oturma yerine çıkıp oradan atın üzerine bindi. Biner binmez tekrar yere indi. Alet çantasını, kitaplarını ve diğer paketleri yana yatmış oturma yerinin üzerine yerleştirdi. Dizginleri sağ elinde yeniden topladı ve tekrar atın üzerine çıktı. Alet çantasını omzuna atarken diğer eşyaları atın sırtına dayayıp sol eliyle destekledi, sağ eliyle dizginleri tutmaya devam ediyordu. At dörtnala ilerlemeye başladı. Yakov düşmediğine şaşıyordu.</p>

  <p>Haçın önünde secdede duran kadının arkasından dolaştılar. Yakov atın üzerinde kendini aptallaşmış ve güvensiz hissediyordu ama düşmemeyi başardı. At biraz yavaşlayarak tırısa geçti, sonra da yavaş yavaş yürümeye karar verdi. Derken kütük gibi olduğu yerde durdu. Yakov hayvana lanetler yağdırınca, at yeniden canlandı ve ilerlemeye başladı. Hareket halinde oldukları sırada, daha önce herhalde hiç atı olmadığından hiç at sırtına binmemiş olan Yakov iyi bir talihin, başarının ve refahın hayalini kuruyordu. Rahat bir evi, iyi bir işi -küçük bir fabrika ya da o türden bir şey-, sadık bir karısı, koyu renk saçlı, sevimli ve sağlıklı üç çocuğu olduğunu düşünüyordu. At hareketsizleştiğinde ise düşünceleri karanlıklaşıyor, acı acı kayınpederini düşünüp, kendini gelecekte de işe yaramayan biri gibi görmeye başlayıp atı yumrukluyordu. İşe yaramayınca hayvana hızlanması için yalvarıyordu. Karanlık bastırmıştı. Bozkırda rüzgar acımasızca esiyordu. At ise arabadan kurtulunca etrafını incelemeye merak salmıştı. Arada durup otluyor, dişleriyle ses çıkara çıkara otları çiğniyordu. Arada bir toparlanıp birkaç adım tırıs gidiyordu. Yakov çılgına dönerek onu sopayla tehdit ediyorsa da ikisi de ortada bir sopa olmadığını biliyordu. Yakov çaresizlik içinde atı topuklayınca hayvan canlanıyor, Yakov birkaç dakika boyunca kendini dalgalı bir denizin üzerinde bir teknede gibi hissediyordu. Bunun tehlikeli olduğunu fark edince topuklamayı kesti. Yükünü atmayı düşündü. Hafifleyince at daha hızlı gidebilirdi. Ama cesaret edemedi.</p>

  <p>“Ben acımasız bir adamım, seni adi beygir. Kendine gel yoksa pişman olursun.”</p>

  <p>Bu tehdit hiçbir fayda sağlamamıştı.</p>

  <p>Ortalık artık zifiri karanlıktı. Rüzgar iyice sertleşmişti. Bozkırlar garip seslerle dolu kapkara bir denizi andırıyordu. Burada kimse İbranice konuşmuyordu. Belki de bunun garipliğini hisseden at tırısa kalktı, çok geçmeden uçacak kadar hızlanmıştı. Tamirci batıl inançlı bir adam olmamasına rağmen aklına çocukluğunda dinlediği Kötü Ruhlar Kraliçesi Lilith ve bir de yolculara ya yardım eden ya da boğazlarını keserek onları öldüren Balık-cadı gelmeye başlamıştı. Ukrayna’da ruhlar duman gibi yükselirdi. Zaman zaman arkasında bir şeyin varlığını hissediyorsa da dönüp bakmıyordu.</p>

  <p>Ay, büyümekte olan sarı bir çiçek gibi yavaş yavaş yükseldi ve bozkırı soluk bir ışıkla aydınlattı. Önlerindeki mesafe parıldıyordu. Tamirci, uzun bir gece olacak, diye düşündü. Dörtnala bir köyün içinden geçtiler. Köyün kilisesi ve evlerin damları ayın ışığında sarıya boyanmıştı. Hiçbir yerde ışık yanmıyordu. Tamirci odun kokusu alıyordu ama hiçbir yerden yükselen bir duman da görünmüyordu.</p>

  <p>Yakov attan inip tanımadığı evlerden birinin kapısını çalıp bir gecelik konaklama için yalvarmayı düşündü. Ama attan bir kez inerse bir daha binemeyeceğinden korkuyordu. Azıcık parasını çaldırmaktan da korkuyordu. Bu yüzden at sırtında zorlukla da olsa yoluna devam etti. Gökyüzü yıldızlarla doluydu. Buz gibi rüzgar yüzüne çarpıyordu. Bir anlığına uykuya daldı, korkunç bir kabusun ürpertisiyle ter içinde uyandı. Bir daha bulunamamak üzere kaybolduğunu sanıyordu ama tam karşısında soluk ay ışığında parlayan bir tepe, bu tepenin dibinde de yarım ayı yansıtan bir nehir gördüğünde şaşkınlığa düştü. At koşmayı bırakınca bu nehre varmaları neredeyse bir saat sürdü.</p>

  <h3 id="sigil_toc_id_3">3</h3>

  <p>Hava buz gibi soğuktu, rüzgar Dinyeper’in üzerine inmişti. Kayıkçı feribot olmadığını söyledi. “Kapandı. Kapalı. Açık değil.” Yakov onunla Rusça konuşmuş olmasına rağmen kayıkçı bir yabancıyla konuşuyormuş gibi kollarını sallamıştı.Feribotun çalışmadığını öğrenmek tamircinin nehrin diğer kıyısına geçme isteğini kamçılamıştı. Bir handa oda kiralayıp ertesi gün iş aramak için erkenden kalkmayı umuyordu.</p>

  <p>Kayıkçı, “Bir ruble karşılığında seni karşıya geçiririm,” dedi.</p>

  <p>“Çok fazla.” Yakov aslında ölümcül derecede yorgundu. “Köprüye nereden gidiliyor?”</p>

  <p>“Altı veya sekiz kilometre kadar. Fazla uzun bir yol.”</p>

  <p>“Bir ruble,” diye homurdandı tamirci. “Kimin bu kadar çok parası var ki?”</p>

  <p>“Canın isterse. Kapkaranlık havada bu tehlikeli nehri geçmek kolay iş değil. İkimiz de boğulabiliriz.”</p>

  <p>“Atımı ne yapacağım?” Tamirci daha çok kendi kendine konuşuyordu.</p>

  <p>“Bu beni ilgilendirmez.” Omuzları bir ağacın gövdesini andıran kır sakallı kayıkçı önce bir burun deliğinden sonra da diğerinden kayaların üzerine sümkürdü. Sağ gözünün beyazına kan oturmuştu.</p>

  <p>“Bak arkadaşım, neden başını gereğinden fazla derde sokuyorsun ki? Atı karşıya geçirsem bile, ki geçiremem ya, hayvan zaten ölmek üzere. Bunu anlamak hiç de zor değil. Baksana nasıl da titriyor. Yaralı boğalar gibi nefes alıyor.”</p>

  <p>“Onu Kiev’de satmayı umuyordum.”</p>

  <p>“Bu yaşlı kemik torbasını hangi aptal alır ki?”</p>

  <p>“Belki bir at kasabı ya da başka biri. En azından derisi için belki.”</p>

  <p>“Sana bu at ölmüş diyorum. Ama akıllıysan rubleni kurtarabilirsin. Atı bu yolculuk karşılığında senden alırım. Benim için de dert tabii, ölüsüne yarım ruble verirlerse ne âlâ. Ama sen madem buralarda yabancısın, senin için bu iyiliği yaparım. ”</p>

  <p>Tamirci, bu at benim başımı derde sokmaktan başka bir işe yaramadı, diye düşündü.</p>

  <p>Sırtındaki aletleri, kitapları ve diğer paketleriyle kayığa bindi. Kayıkçı ipi çözdü ve yola koyuldular.</p>

  <p>Bir direğe bağlanmış at, ay ışığının altında uzaklaşmalarını izliyordu.</p>

  <p>Tamirci, tıpkı yaşlı bir Yahudi’ye benziyor, diye düşündü.</p>

  <p>At kişnedi, işe yaramadığını görünce de gürültüyle gaz çıkardı.</p>

  <p>“Konuştuğun aksanı çıkaramadım, Rusça olmasına Rusça ama hangi ildensin?”</p>

  <p>Tamirci, “Letonya’da ve daha birçok yerde yaşadım,” diye geveledi.</p>

  <p>“İlk başta seni o kahrolası Polonyalılardan sandım.” Kayıkçı kahkaha attı. Sonra da kıs kıs güldü, "Yaa da o aşağılık Yahudilerden biri. Sen bir Rus gibi giyinmene rağmen Almana benziyorsun. Hepsinin canı cehenneme, sen hariç tabii!”</p>

  <p>Tamirci, “Letonyalı,” dedi.</p>

  <p>“Her neyse, Tanrı bizi o kahrolası Yahudilerden kurtarsın.” Kayıkçı bir yandan konuşuyor, bir yandan kürek çekiyordu. “O uzun burunlu, çopur yüzlü, sahtekar, kan emici parazitler. Yapabilecek olsalar bizi gündüz gözüyle soyup soğana çevirirler. Leş kokuları ve sarımsak kokulu nefesleriyle yeryüzünü ve havayı kirletiyorlar. Bunun sonunu getiremezsek Rusya bunların yaydığı hastalıklarla bitecek. Yahudilerin hepsi birer şeytandır. Bu bilinen bir gerçek. Bir tanesinin leş kokulu çizmesini çıkardığına denk gelirsen ayaklarının çift toynaklı olduğunu göreceksin. Bu doğru. Yemin ederim, bir tanesine kendim şahit oldum. Kimsenin bakmadığını sanıyordu ama toynağını gözümle gördüm.”</p>

  <p>Kan oturmuş gözlerini Yakov’a dikti. Tamircinin ayağı kaşınıyordu ama ona dokunmadı.</p>

  <p>Bırak konuşsun, diye geçirdi içinden, ama yine de ürpermişti.</p>

  <p>Kayıkçı, “Günbegün anayurdu kirletiyorlar,” diye durmadan konuşmayı sürdürdü. “Kendimizi kurtarmanın tek yolu onların kökünü kurutmak. Arada bir bir tanesini yumrukla ya da kafasına sıkarak öldürmekten bahsetmiyorum. Topunu birden silmek gerek, bazen bunu yapmayı denedik, ama bir türlü tam olması gerektiği gibi yapamadık Tüm erkeklerimizi toplayıp silahlandıracaksın, bıçak, kazma kürek, bir Yahudiyi öldürebilecek ne varsa. Sonra kilisenin çanları çalmaya başladığında Yahudi mahallesine gideceksin, leş gibi kokusundan anlarsın zaten neresi olduğunu, sonra da bunları saklandıkları yerden çıkaracaksın. Artık tavan arası mı olur, kiler mi, sıçan deliği mi bilmem, nerede saklanıyorlarsa tutup çıkaracaksın, sonra da beyinlerini dağıtacaksın, kurdu bağırsaklarını deşeceksin, o sümüklü burunlarını koparacaksın. Yaşlı ya da genç demeyeceksin çünkü birini bırakırsan fareler gibi çoğalıverirler, sonra bu işi bir daha yapmak gerekir.</p>

  <p>“Rusya’nın tüm şehirlerindeki bu lanetli topluluğu katlettikten sonra onları temizleyeceğiz. Zaten çoğunu Pale’ye kapamış durumdayız. Cesetleri üst üste yığıp üzerlerine benzin döküp ateş yakacağız ki tüm dünya da sevinebilsin. Bu iş bittikten sonra leş kokulu küllerinin üzerine hortum tutup temizleyeceğiz. Geriye kalan rubleleri, mücevherleri, gümüşleri, kürkleri ve çaldıkları her şeyi yoksullarımıza dağıtacağız. Bana inanabilirsin - söylediğim her şeyi yapacağımız gün çok uzak değil. Çünkü çarmıha gerdikleri İsa peygamberimiz artık haklı intikamının alınmasını istiyor.”</p>

  <p>Kayıkçı küreğin tekini elinden bırakarak haç çıkardı.</p>

  <p>Yakov aynı şeyi kendi de yapmamak için kendini zor tuttu. Dua ve muskalarının durduğu çanta Dinyeper Nehri’ne lop diye bir ses çıkararak düştü ve kurşun gibi dibe battı.</p>
</body>
</html>