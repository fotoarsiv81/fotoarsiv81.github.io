<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/mute.css" type="text/css" rel="stylesheet"/>
</head>

<body>
  <h2>ALTINCI KISIM</h2>

  <h3 id="sigil_toc_id_19"><b class="calibre7">1</b></h3>

  <p>Karanlığın berraklığı içinde Bibikov’un hayaleti belirdi. Büyük beyaz bir şapka giymişti. Burnunun üzerinde gözlükleri yoktu. Gözlükler kaybolmuştu. Bibikov burnunun kemiğini utangaçlıkla sıvazladı.</p>

  <p>“Korkunç bir şey oldu Yakov Şepsoviç. Bu adamlarda hiç ahlak yok. Korkarım seni de öldürecekler.”</p>

  <p>Yakov “Hayır, hayır,” diye bağırdı. “Hurafelere inanmam ben.”</p>

  <p>Sorgu yargıcı gül yaprağına sarılı bir sigara yaktı ve sessizlik içinde oturdu. Sonra bir şey söylemeye çalıştı ve giderek silikleşıneye başladı.</p>

  <p>Karanlığın içinde ağır ağır kayboldu. Bembeyaz görüntüsü, sanki önce akşaın bastırınış, oradan da geceye kavuşmuş gibi gölgelendi. Sigarasının kor alevi de sönmeden Bibikov’la birlikte silinip gitti. Geriye sadece pencereden sarkan karanlık hatırası, yerde duran ezilmiş gözlüğüne bakan patlak gözlerinin görüntüsü kaldı.</p>

  <p>Tamirci bütün gece hücrenin bir köşesinde büzülüp oturdu. İçi ölüm korkusuyla doluydu. Kısa bir an uykuya daldığında uykusu hemen ölümün tadı, kokusu ve dehşetiyle doluyordu. Mezarlıkta hareketsiz, kaskatı ve korku içinde yatıyordu. Kapkara gökyüzünde yıldızlar da kapkaraydı. Yerinden kıpırdarsa, açık bir mezarın içine, çürüınüş cesetlerin, eriyen kemiklerinin arasına düşüverecekti.</p>

  <p>Aslında ölümden daha çok, işkenceden korkuyordu. Ölmeden önce lime lime edilip kemiklerinin kırılmasından korkuyordu. Hücreye korkunç aletler getirdiklerini gördü, insanın bedenini çekiştirip ezen canavara benzeyen tahta makineler. Bedeninden arta kalanları pencere parmaklığından aşağı sallandıracaklardı.</p>

  <p>Gün ağarırken, kapının deliğinden yine o kem gözün bakışını üzerinde hisseden Yakov hayatının bağışlanması için yakararak karanlık uykusundan sıyrıldı. Kapı gürültüyle açıldığında korkuyla bağırdı ama gardiyanlar ona saldırmadı. Gardiyanlardan biri, içinde hamam böceği olmayan bir kase lapayı içeri doğru ayağıyla itti.</p>

  <p>Tamirci bütün gün bir aşağı bir yukarı hücresini arşınladı. Bazen de koştu. Beş adım, üç, beş, üç, derken arada kendini duvara vuruyor, metal kapıya yumruklarını indirerek acı acı bağırıyordu.</p>

  <p>Büyük bir üzüntü ve derin bir kederle Bibikov’un yasını tuttu. Haftalardır düşüncelerinde bu adil ve kibar adamın onu kurtarma olasılığı ile yaşamıştı. Bibikov’un onu bir yolunu bulup bu hapisten, ona hazırlanan bu tuzaktan, bu korkunç suçlamadan kurtaracağına güvenmişti.</p>

  <p>Bulabildiği bir parça huzur sadece bu düşüncelerden gelebiliyordu. İyi bir adamın onun yanında olduğu düşüncesinden. Onun sayesinde mahkeme günü geldiğinde suçlu bulunmayacaktı. Serbest kaldığını, kasabasına geri döndüğünü ya da gerekli parayı bulabilirse Amerika’ya kaçtığını hayal etmişti.</p>

  <p>Ne var ki bu ümitler ve beklentiler, yani Yakov’un tüm umudunu bağlayarak yaşadığı hayaller ona hiçbir uyarıda bulunulmadan sökülüp alınmıştı. Şimdi ona kim yardım edecekti? Yakov ne ümit besleyebilirdi? Bibikov artık ümitsiz bir boşluğa dönüşen zihnindeydi sadece. Şimdi gerçek katili, Marfa Golov’u ve işbirlikçilerini kim deşifre edecek, kim Yakov’un masum olduğunu gazetelere haber verecekti?</p>

  <p>Marfa Golov Kiev’i terk edip başka bir şehre ya da ülkeye kaçmışsa onun peşine düşen biri olacak mıydı? Dünya masum bir adama yapılan bu adaletsizliği nasıl öğrenecekti? Nerede olduğunu onu buraya atanlardan başka kimse bilmezken ona kim yardım edebilirdi? Yakov Bok kimseye bir şey ifade etmiyordu. Sanki yaşamıyordu. Onu hemen öldürmeyi planlamıyorlarsa da o halde onu sonsuza dek hapishaneye gömerek yavaş yavaş öldüreceklerdi.</p>

  <p>“Anneciğim, babacığım,” diye haykırdı, “kurtarın beni! Şmuel, Raisl, biriniz olsun kurtarın beni!” Olduğu yerde daireler çizerek dört dönüyordu, yürüdüğünün farkında bile değildi. Kaçmak için planlar icat ediyor, bu planların her biri imkansız olduğu için yüreğini burkuyordu. Bütün gün, gece olana dek, ayakkabıları yırtılana dek yürüyordu. Ayakkabıları parçalandıktan sonra bile pürüzlü zemin üzerinde yürümeye devam etti. Gidecek hiçbir yeri olmaksızın, sıcakta su içinde kalarak daireler çizmeye, kısıldığı kapan içinde yürümeye devam etti. Dövüne dövüne, başına, göğsüne, yüzüne vura vura, kendini paralaya paralaya yürümeye, hayatına ağlamaya devam etti.</p>

  <p>Çarpık çurpuk ayakları dayanılmaz derecede acıyordu. Yakov bitap halde yere uzandı. Kendi eliyle işkence çekiyordu, bedeni derin bir depresyona girmenin acısını yaşıyordu. Etli ayakları, tabanlarındaki taze kabuklar ve akan cerahatleriyle patlayacak kadar şişmiş torbaları andırıyordu.</p>

  <p>Şişkinlik bacaklarına doğru çıkınca ayak bilekleri görünmez oldu. Zorlukla ve gürültüyle nefes alabilen tamirci sırtüstü yatıyordu. En azından hava bu kadar sıcak olmasaydı. Buna ne kadar dayanabilirdi? Ayakları sanki zincire vurulmuş ve ateşe tutulmuş gibiydi. Her iki bacağı da dizlerine kadar şişmişti. Sırtüstü yatarken ölmeyi diledi.</p>

  <p>Derken üzerinde buz gibi bir gözün bakışını hissetti. Yüzünü deliğe dayamış bakan bu göz, Yakov’un cerahatli ayaklarına bakıyordu. Ne var ki söyleyecek bir şeyi yoktu.</p>

  <p>Yakov, “Zavallı ayaklarıma yardım edin,” diye haykırdı. “Berbat bir acı bu.” Gözetleyen her kim idiyse, onu duyduysa bile hiçbir şey söylememişti. Sonra da oradan ayrıldı.</p>

  <p>Tamirci ateşler içinde titriyordu. Üzerindeki kıyafetler sırılsıklam olmuştu. Bir gece daha acı içinde inleyerek geçirdi. Sabah olduğunda kapının kilidi açıldı ve Müdür Grizitskoy içeri girdi.</p>

  <p>Tamirci, Bibikov’u düşünerek ondan çekindi. Ne var ki şaşı gözlü müdür gerçekti, hatta insan gibi görünüyordu. Ve yan hücrede gördüğü şey de rüya gibi geliyordu, gerçek dışıydı sanki. Yakov bazen gördüklerinden emin olamıyordu. Cesaret edip sorgu yargıcı hakkında bir şey soramadı. Bildiğini bilseler onu anında öldürürlerdi.</p>

  <p>Müdür, “Şimdi ne numaralar peşindesin?” diye sordu.</p>

  <p>Yakov, “Lütfen,” dedi. “Ayaklarım ayakkabının içindeki çivilerden mikrop kaptı. Bana doktor gerek.”</p>

  <p>“Senin gibiler için doktor moktor yok.”</p>

  <p>Tamirci bitkin bir halde gözlerini kapattı.</p>

  <p>Müdür çıktı. Öğleden sonra hapishane revirinden bir yardımcıyla birlikte hücreye geri döndü.</p>

  <p>Yardımcı, “Ayaklarını zehirlemiş,” diye açıkladı.</p>

  <p>Müdür, “Ciddi bir durum mu?” diye sordu. ‘‘Yoksa kendi kendine geçer mi?”</p>

  <p>“İki ayağı da cerahat dolu. Kangren olabilir.”</p>

  <p>Müdür, “Hak ettiğini bulmuş olur, işte,” diye cevapladı. Yakov’a döndü: “Pekâlâ, aşağı, revire in. Burada çürümene izin verirdim ama hücreyi daha fazla leş kokutmanı istemiyorum. Yoksa mikroplarını hücreye de bulaştıracaksın. Çabuk kalk şimdi.”</p>

  <p>Yakov, “Nasıl yürüyeceğim?” diye sordu. “Fetyukov ya da başka biri bana yardım edebilir mi?”</p>

  <p>Müdür, “İşte bir katile yakışacak bir arkadaş,” diye cevap verdi. “Fetyukov artık yok. Emirlere itaatsizlikten ve gardiyana karşı koymaktan vuruldu.”</p>

  <p>Tamirci afallamıştı. “Vuruldu mu?”</p>

  <p>“İtaatsizlikten. Gardiyanlardan birine hakaret etti. Bu sana ders olsun. Şimdi çabuk kalk.”</p>

  <p>‘‘Yürüyemiyorum. Yürüyemezken nasıl gideyim?”</p>

  <p>‘Yürüyemiyorsan, sürünebilirsin. Şeytan sana yardım eder.”</p>

  <p>Yakov, tıpkı bir köpek gibi, diye düşündü. Elleri ve dizlerinin üzerinde ilerleyerek koridora çıktıktan sonra acı içinde merdivenlere açılan kapıya ilerledi. Ağır ağır sürünmesine rağmen dizleri acıyordu. Ayaklarının yere sürünmesine engel olamıyordu. Yine de bağırmamak için kendini tuttu. Müdür ve revir görevlisi gitmişlerdi. Beton zeminde sürünürken tamirciye elindeki tüfekle bir gardiyan eşlik ediyordu.</p>

  <p>Ahşap basamaklardan aşağı inerken vücudunun ağırlığı tamircinin kollarını titretmeye başlamıştı. Ayakları her bir basamakta yere vuruyordu. Birkaç kez başının üzerine yuvarlanma tehlikesi atlattı.</p>

  <p>Durakladığında gardiyan onu tüfeğinin kabzasıyla dürtüyordu. Yakov merdivenlerin sonuna ulaştığında hem elleri sıyrık içinde kalmış hem de iki dizi birden kanamaya başlamıştı. Sırtı terden simsiyah olmuştu. Koridor boyunca sürüne sürüne ilerleyerek hapishane kapısından geçip avluya çıktığında, artık boynundaki damarlar dışarı fırlayacak gibi şişmişti.</p>

  <p>Revir, hücrelerin bulunduğu bölümün karşısındaki yönetim bölümündeydi. Öğleden sonraki on dakikalık gezinme saatine denk gelmişlerdi. Mahkûmlar tamircinin sürünerek çamurlu avludan geçişini izlerken söylenmeye başladılar.</p>

  <p>Topal olan, ‘‘Yahudi eşeğine beş kapik bahis koyarım,” dedi. Paltosu olan bir diğeri ise dönüp onun ağzına bir tokat patlattı. Gardiyan da mahkûmu dövdü.</p>

  <p>Yaşarsam bunu başarabilecek miyim? Midesi bulanıyordu, Yakov bayılmak üzereydi. Avlunun ortasına vardığında titreyen kolları pes etti ve Yakov yere yığıldı. Mahkûmlardan bazıları sıralarından çıktılar ama bir gardiyan elindeki kamçıyı şaklatarak bunun yasak olduğunu haykırdı. Avluyu kolaçan eden nöbetçiler tüfeklerini onlara doğrultunca mahkûmlar da sıralarına geri döndüler. Bir tek o bulaşık kovasını taşıyan, kırık gözlüklü adam dönmedi. Avlunun köşesindeki çöp yığınından birkaç paçavra bularak Yakov’a doğru koştu. Aceleyle paçavraları tamircinin el ve ayaklarına sardı. Gardiyan bir küfür savurdu ama başka bir şey yapmadan izlemekle yetindi. Paçavralar bağlanınca Yakov’u ayağıyla dürttü.</p>

  <p>Tamirci acıyan elleri ve kanayan dizlerinin üzerine kalkarak gözleri bir şey görmez halde avluyu geçmek için sürünmeye devam etti. Revire giden taş basamakları tırmandı.</p>

  <p>Kel kafalı cerrah, üzerine karbolik asit ve tütün kokan, lekeli beyaz keten bir önlük giymişti. Yakov’un ayaklarını muayene etti. Tabanlarına teneke kutudan aldığı koyu sarı bir merhem sürdü, iki ayağını da kirli sargılarla sardıktan sonra ellerini ve dizlerini alkolle yıkadı ve sonra yatağa yatmasını emretti. Tamirci tutuklandığından beri ilk kez bir yatak görüyordu. Bir buçuk gün boyunca uyudu. Uyandığında, puro içmekte olan cerrah sargılarını çözerek ayaklarını ameliyat etti. Anestezi kullanmadan, bir neşter yardımıyla yaralarını kesiyordu. Mahkûm sessiz kalabilmek için dudaklarını ısırıyordu ama her bir neşter darbesinde bağırmasına engel olamadı.</p>

  <p>Cerrah, “Bu senin iyiliğin için Bok,” dedi. “Artık dinin için o çocuğu bıçaklayıp kanını akıtırken, Jenya’nın neler hissettiğini biliyorsun.”</p>

  <p>O gece revirde yatarken Yakov nefes almakta zorlandı. Her ne kadar ağzından büyük büyük nefesler alıyorsa da hava ona yetmiyordu. İlk başta astımdan korkmamıştı çünkü stres altında kaldığında genellikle nefes almakta zorlandığını biliyordu. Öte yandan uzun yıllardır hiç ciddi bir kriz geçirmemişti. Fakat soluduğu hava birden ağır ve bayat gelmeye başladı. Sanki bir metali solumaya çalışır gibiydi. Göğsü sıkıştı. Ciğerleri kaya gibi ağırlaşmıştı. Solukları hırıltıyı andırmaya başladı. Yakov kendini kötü hissediyordu. Yatakta doğruldu.</p>

  <p>“Yalvarırım, daha fazlasını kim ister? Yeterince çektim.” Yardım gelsin diye bekledi ama kimse gelmedi. Yakov yataktan kalktı. Sargılı ayaklarından kanlar sızarak sendeleye sendeleye parmaklıklı pencereye gitti. Ciğerlerine biraz hava çekme çabasıyla pencerenin altında yattı. Bu çabaları sırasında bitkin düşerek yarı uyur yarı uyanık bir halde kendinden geçti. Rüyasında penceresiz bir hücrede son nefesini veriyordu. Giderek derinlere gömülen rüyalarında çocukluğunu geçirdiği o yıkık dökük kulübeyi, o içler acısı kimsesizler yurdunu, sanki onu bir et satırıyla tehdit etmişçesine kendisinden dehşet içinde koşarak kaçan Raisl’ı ve cesedinin yüzü hâlâ gözlerinin önünden gitmeyen çocuğu öldürmekle suçlanarak Sibirya’da geçireceği mahkûmiyet hayatını görüyordu.</p>

  <p>Çocukla ormanda karşılaştığını gördü. Çocuğun elinde okul kitapları vardı. Yakov içgüdüsel bir hareketle çocuğu tutup boğazladı, sonra hâlâ can çekişerek yerde yatmakta olan çocuğu Proşko’nun yardımıyla on üç kez bıçakladığını ve beş litre parlak kanını akıttığını gördü. Muhteşem bir sıvıydı bu.</p>

  <p>Grubeşov bütün gece boyunca sarı çamurlu ayakları ile Yakov’un göğsüne basarak o kalın sesiyle kurbanına nutuk attı. Tamirci çılgınca Bibikov’un yardım etmesi için yalvardıysa da, sorgu yargıcı başka bir odadaki masasındaydı ve rahatsız edilmemişti. Daha doğrusu rahatsız edilmesi mümkün değildi.</p>

  <h3 id="sigil_toc_id_20">2</h3>

  <p>Müdür onu yeni bir hücreye yerleştirdi. Hapishanenin güney binasındaki sessiz yapı bloğunun bodrum katında, idare ve revirin sağ tarafında yer alan yeni hücre geniş ve rutubetliydi.</p>

  <p>“Burada daha çok gözümün önünde olacaksın,” diye açıkladı müdür. ‘‘Yahudi yandaşlarının yardımıyla kaçmaya çalışabileceğini söylüyorlar. Seni uyarıyorum çünkü kaçmaya kalkışırsan kesinlikle vurulursun.”</p>

  <p>Duvardaki uyarı yazısını gösterdi:</p>

  <p><i>Bütün kurallara ve yönetmeliklere, sorgulamadan itaat et. Mahkûm itaatsizlik ediyorsa, gardiyanlara ya da hapishane görevlilerine hakaret ediyorsa veya herhangi bir şekilde bu hapishanenin güvenliğini tehdit etmeye kalkışırsa görüldüğü yerde öldürülecektir.</i></p>

  <p>“Ayrıca,” diye devam etti yaşlı müdür, “gardiyan yönetmelikleri savunduğu için para ile ödüllendiriliyor, o nedenle hareketlerine dikkat et. Akıllı bir köpek kırbacı tanırsa cezadan kurtulur.”</p>

  <p>Sonra bir çimdik enfiye çekerek iki kez hapşırdı.</p>

  <p>Yakov, arkadaşlık etmek üzere hücresine aklı başında bir tutuklu daha getirilip getirilemeyeceğini sordu.‘‘Yapayalnız bir şekilde yaşamak çok zor efendim. İnsan yalnızlığını başka nasıl hafifletebilir?”</p>

  <p>Müdür, “Bu benim hiç umurumda değil,” diye cevap verdi.</p>

  <p>“En azından bir hayvanım olsa, bir kedi ya da bir kuş mesela?”</p>

  <p>“Payına düşen yiyeceklerle kedi mi besleyeceksin? İkiniz de açlıktan ölürsünüz. Ya sen onu yersin ya da o seni. Her neyse, burası suçlular için yapılmış bir hapishane, çay bahçesi ya da kulüp evi değil. Burada iyi vakit geçirmek ya da dinlenmek için değil zararsız bir çocuğu öldürmek suretiyle işlediğin alçakça cinayetin cezasını ciddi şekilde çekmek için bulunuyorsun. Bir tek senin gibi Yahudi mahkûmlar böyle taleplerde bulunmaya cüret edebilir. Bu saçmalığı yeterince dinledim.”</p>

  <p>Sonbaharda havalar kötüydü. Yağmurlu ve soğuktu. Yakov hücrenin içinde nefesinin buharını görebiliyordu. Üşütünceye kadar astımı pek sorun çıkarmadı ama sonra tekrar tekrar yineledi. Genellikle de ağır geçiyordu. Bazı sabahlar hücrenin hapishane avlusuna bakan dış duvarı ayazdan yer yer buzlanıyordu. Kalın tuğla, kırık taşlar ve çimentodan örülmüş olan otuz santim kalınlığındaki iç duvarlar kırık dökük ve çatlaktı. Kuvvetli bir yağmurun ardından taş kaplı zemin, toprağın neminden ıslanıyordu. Tavanın pencerenin üzerine denk gelen bölümünden sular damlıyordu. Güneşli günlerde ise, her ne kadar kirli de olsa, tamircinin başının bir metre kadar üzerinde kalan pencereden ışık süzülüyordu. İçeri giren ışık sönüktü, yağmurlu günlerde karanlığın içinde kayboluyordu.</p>

  <p>Akşam yemeğinden sonra Yakov’a cam bacası olmayan ve kötü kokular saçan küçük bir gaz lambası veriliyor, sabahları geri alınıyordu. Bir gece bu lamba verilmedi çünkü hapishane müdürü gazın parayla alındığım söylemişti. Tamirci bunun yerine bir mum istedi, müdür bunu düşüneceğini söyledi ama o mum tamirciye hiç verilmedi. Hücre tüm gece boyunca zifiri karanlıkta kaldı. Yakov, mumu ancak iddianame verildiğinde alacağım, diye düşündü.</p>

  <p>Dışarıda rüzgar kuvvetli estiğinde ise soğuk hava kırık pencereden hücrenin içine doluyordu. Yakov bir merdiven ve bir parça macun verilirse pencereyi tamir edebileceğini söyledi ama kimse ilgilenmedi. Hücre soğuktu ama en azından içinde bir şilte vardı. İçi saman dolu, incecik ve topaklı bir yataktı bu. Küçük gözlü, kara parmaklı gardiyan Jitnyak’ın dediğine göre son sahibi hapishane hummasından ölmüştü. Tamirci şilteyi hücrenin kuru tarafında tutuyordu. İçinde tahtakuruları vardı ama bazılarını bulup öldürmeyi başarmıştı. Üzerinde uyuduktan sonra beli ağrıyordu ve içindeki samanlar küf kokuyordu ama yine de taş zeminde uyumaktan daha iyiydi.</p>

  <p>Kasım ayı geldiğinde ona lime lime olmuş bir battaniye verdiler. Üç ayaklı bir taburesi ve yağlı, küçük bir masası olmuştu. Masanın bir ayağı diğer üç ayağından kısaydı. Hücrenin bir köşesinde bir sürahi dolusu suyu vardı. Diğer köşede ise içine idrarını ve dışkısını yaptığı kötü kokulu tenekeyi tutuyordu. Tabii içinde dışkılayacak bir şeyi olduğu zaman... Günde bir kere de bu tenekeyi başka bir tutuklunun iterek dolaştırdığı varillere boşaltmasına izin veriliyordu. Bu tutuklunun tamirci ile konuşması da, Yakov’un ona bir şey söylemesi de yasaktı. Yakov varilleri taşıyan el arabasının durduğu yerlerden kendi hücresinin iki tarafındaki hücrelerin boş olduğunu anlayabiliyordu. Yalnızlığının içinde iyice yalnızdı.</p>

  <p>Sürgülü hücre kapısı üç kat çelikten yapılmıştı. Bir zamanlar siyaha boyalı olduğu anlaşılıyordu ama artık büyük bölümü paslanmıştı. Göz hizasında bir deliği vardı. Bu delik, gardiyanın içeri bakmak için kenara ittiği metal yuvarlak bir kapakla örtülüydü. Gün boyu neredeyse her saat başı tek bir göz tüm hücreyi kolaçan ediyordu. Jitnyak genellikle gündüzleri geliyor, geceleri ise Kogin nöbet tutuyordu. Bazı günler ikisinin saatleri çakışıyor, ara sıra da vardiyalarını değiştiriyorlardı. Yakov gizlice kapağı kenara itip gözetleme deliğinden baktığında Zhitniyak’ın duvara dayanmış büyük bir iskemlede oturduğunu, elindeki çakısıyla bir sopayı yonttuğunu, bir derginin resimlerine baktığını ya da uyukladığını görüyordu. Geniş omuzlu, burun delikleri kıllı biri olan Zhitniyak’ın parmak uçları sanki bir zamanlar makine yağı ya da lamba isiyle çalışmış da lekesi hâlâ çıkmamış gibi siyahtı.</p>

  <p>Hücreye girdiği zaman ter ve lahana karışımı kokardı.Jitnyak’ın cildi çiçek bozuğuydu ve sabırsız bir tavrı vardı. Suratsız ve ne yapacağı belli olmayan biriydi. Bazen tamirciye vururdu.</p>

  <p>Gece nöbetçisi Kogin ise uzun boylu, sıska yüzlü, endişeyle bitap düşmüş sulu gözleri olan bir adamdı. Öyle derin bir sesle konuşurdu ki ses toprağın altından geliyor sanırdınız. Fısıldaması bile yoğun ve ağırdı. Genellikle kendisi de bir tutukluymuşçasına koridorda bir ileri bir geri turlardı. Yakov onun botlarının betonda çıkardığı sesi duyardı. Kogin geceleri gözetleme deliğini açar ve tamircinin astımlı soluklarını, uykusunda konuşmasını ya da bağırmalarını dinlerdi. Yakov onun orada olduğunu bilirdi çünkü kâbus görüp uyandığında delikten süzülen ışığı görür, gözedeme deliğinin usulca yerine kapatıldığını fark ederdi. Bazen de gardiyanın hücrenin kapısında ağır ağır nefes alıp verdiğini duyardı.</p>

  <p>Zhitniyak iki gardiyandan daha konuşkan olandı. Gerçi pek konuştuğu da söylenemezdi. Kogin ilk başlarda tamirciyle konuşmazdı, fakat bir defasında içki içtikten sonra oğlunun işe yaramaz biri olduğundan yakınmıştı. Kalın ve derinden gelen sesiyle, “Asla sabit bir işi olmuyor,” demişti. “Ne zaman düzgün bir işe girecek? Adam olsun diye otuz yıl bekledim ama hâlâ bekliyorum. Kendi kendime, ‘Bekle,’ diyorum, ‘düzelir. Büyüyüp olgunlaşır.’ Ama adamın büyüdüğü falan yok. Hatta benden para bile çalıyor. Ben onun babasıyım. Karım bunun benim suçum olduğunu söylüyor. Çocukken dövmemişim, sert davranmamışım diye. Ama benim huyum değil. Kendi babamdan yeterince dayak yedim. Kemikleri sızlasın. Üstüne üstlük kızım da hiç akıllı uslu değil ama bu mevzuya girmeyeceğim. Oğlan da senin gibi kendini hapishanede bulacak, o zaman aklı başına gelir. Bir babanın sevgisine işte böyle karşılık veriliyor.”</p>

  <p>Ekim ayında Yakov gardiyanlara hücredeki tuğla sobayı yakmaları için yalvarmış ama müdür yardımcısı ilk başta odun vermeyi reddetmişti. Sonra kasım ayında bir gün Jitnyak kapıyı açtı ve Yakov’a sinsi bakışlarla bakan, saçları kısacık kesilmiş iki tutuklu tamirciye demetler halinde bağlanmış odun getirdi. Yakov üşütmüştü ve astımı tutmuştu. Gardiyanlardan biri bunu müdüre haber vermiş olabilirdi. Müdür de büyük ihtimalle tutukluyu sağ tutması gerektiğine karar vermişti. Yakov’un gördüğü kadarıyla müdür kötü biri değildi. En iyi ihtimalle disiplin düşkünü biriydi, en kötü ihtimalle de aptaldı. Müdür yardımcısı ise bambaşka bir konuydu. Tamirci adamın dibi görünmeyen gözlerine, dar yüzüne, dört parmaklı eline bakınca ürperiyordu. Adam gözlerinin dokunduğu her şeyi kemiriyordu sanki. Küçük ağzı kurnaz ve gizliden gizliye aç birininkini andırıyordu. Postallarını her neyle cilalıyorsa köpek pisliği gibi kokuyordu. Gardiyanlar silahlarını kılıflarında taşıyorlardı ama müdür yardımcısının kalçasının iki yanında da büyük birer silahı vardı. Yakov’a odun verilmesine izin vermek için acele etmemişti. Tamirci bu adamdan hoşlanmıyor ve ondan, hapishanedeki herkesten daha çok korkuyordu.</p>

  <p>Uzun, dimdik duran sarı soba üst tarafındaki kırık bir tuğladan duman sızdırıyordu ama Yakov dumanı soğuğa tercih ederdi. Duvardaki buzlanmanın erimesi için sobanın sabah erken saatte yakılmasını istemişti. Gerçi hücre ısındığında yerde küçük bir göl oluşuyordu. Tamirci bir de yemeğini rahatça yiyebilmek için sobanın akşam yemeğinden önce de yakılmasını istedi. Hücre fazla soğuk olduğunda çorbasındaki birkaç parça lahananın tadını alamıyordu. Hücre sıcak olduğunda ise her lokmasının tadını alıyordu. Odundan tasarruf etmek için sabahın ilerleyen saatlerinde sobayı söndürüyordu. Sonradan parmaklarıyla soğumuş külleri eşeliyor, birkaç parça odun ve çıra koyup hazırlıyor, Zhitniyak da yemekten önce sobayı yeniden yakmak için geliyordu. Zhitniyak bunu yapmaktan gocunmasa da arada sırada yakarken küfür ettiği oluyordu.</p>

  <p>Yakov’un saçları hâlâ kazınmamıştı ama bir keresinde hapishane berberi tarafından kısaltılmıştı. Tıraş olmasına izin verilmiyordu, bu yüzden sakalı uzamıştı.</p>

  <p>Jitnyak gözetleme deliğinden, “Seni iyice Yahudi’ye benzetmek için,” demişti. “Müdür sana birYahudi kaftanı ve bir haham takkesi giydirecekmiş. Kulaklarının üzerinden de saçlarını bukle yapıp sarkıtacaklar, böylelikle tam koşer gibi görüneceksin. Müdür yardımcısı böyle yapacaklarını söyledi.”</p>

  <p>Koridorun sonundaki tecrit hücrelerinde kalan diğer tutukluların bir lokma yiyecekleri, diğer tutuklular tarafından dağıtılıyordu ama bu tutukluların Yahudi’ye yemek götürmesi yasaktı.</p>

  <p>Yakov’un yemeğini Jitnyak’a ya da Kogin’e vermek zorundaydılar. Bu durum Jitnyak’ın gücüne gidiyordu. Bazen Yakov’un lapasını ya da lahana çorbasıyla ekmeğini getirdiğinde, “İsa’nın kanından oluşan yemeğini buyur, afiyetle ye dostum,” diyordu.</p>

  <p>Görevli gardiyan hücreye gireceği zaman bazen elinde tüfekle başka bir gardiyan da arkasında koridorda bekliyor, görevli, Yakov hücreye getirildiği gün kapıya takılan üç halkalı altı sürgüyü açıyordu. Altı sürgünün tek tek geri çekilişini günde dört ya da beş kez duymak tamircinin sinirlerini bozuyordu.</p>

  <p>Sonbaharın sonlarında Yakov müdürü pek görmedi. Derken bir gün müdür “resmi bir iş için” hücreye geldi. “Jenyuşka’nın kemerinde parmak izleri bulmuşlar, bu yüzden senin parmak izini almamız gerekiyor.”</p>

  <p>Bir dedektif elinde ıstampa ve kağıtla hücreye girip Yakov’un parmak izini aldı.</p>

  <p>Bir hafta sonra müdür elinde büyük bir makasla yeniden hücreye girdi. “Çocuğun vücudunda saçlar buldular, seninkilerle karşılaştırmamız gerekiyor.” Yakov huzursuz olarak müdürün saçını kesmesine izin verdi.</p>

  <p>Müdür Grizitskoy, “Sen kes,” dedi. “Altı ya da sekiz tane kes ve bu zarfın içine koy.” Makası ve zarfı Yakov’a uzattı.</p>

  <p>Tamirci saçından epeyce bir parça kesti. “Bu saçları alıp çocuğun üzerine koymayacağınızı, sonra da bunları önceden orada bulduğunuzu söylemeyeceğinizi nereden bileceğim?”</p>

  <p>Müdür, “Şüpheci bir tipsin,” diye cevap verdi. “Bu bütün ırkınız için geçerli.”</p>

  <p>“Kusura bakmayın ama bir hapishane müdürü neden bir suçun delillerini aramaya kalkıyor? Siz polis misiniz?”</p>

  <p>Müdür, “Bu seni ilgilendirmez,” dedi. “O kadar masumsan ispatla da görelim.”</p>

  <p>Saçlarla birlikte bir bit de zarfın içine düştü ama Yakov onu çıkarmadı.</p>

  <p>Bir sabah müdür elinde bir hokka siyah mürekkeple hücreye geldi. Yakov’un el yazısından örnekler almak için birkaç kağıt da getirmişti. Yakov’a Rusça, “Adım Yakov Şepsoviç Bok. Yahudi olduğum doğrudur,” yazmasını emretti.</p>

  <p>Sonra yeniden hücreye döndü ve tamirciye yerde yatarak bazı kelimeler yazmasını istedi. Sonra Jitnyak’tan tutuklunun bacaklarını yukarıda tutmasını, Yakov’un baş aşağı durduğu halde adını yazmasını istedi.</p>

  <p>Yakov, “Bunu neden yapıyorum?” diye sordu.</p>

  <p>“Değişik pozisyonlarda yazında değişiklik olup olmadığını görmek için. Bütün olasılıklardan örnek istiyoruz.</p>

  <p>Bu hücreye girdiğinden beri günde iki kere tamircinin vücudu aranıyordu. Bu yapılana “arama” diyorlardı. Kapının sürgüleri açılıyor,Jitnyak ile birlikte müdür yardımcısı kokuşmuş botlarıyla hücreye giriyordu. Tamirciye soyunmasını emrediyordu. Yakov üzerindekileri çıkarmak zorundaydı; paltosunu, hapishane ceketini, yıkamak için izin istemesine rağmen asla yıkanmayan düğmesiz gömleğini ve pantolonuyla iç çamaşırını.</p>

  <p>Muhtemelen donarak ölmesin diye pamuklu fanilasının üzerinde kalmasına izin veriliyordu. Yırtık çoraplarını ve cerrah ayaklarındaki yaraları deştiğinden beri giydiği tahta takunyaları da çıkarttırıyorlardı. Jitnyak aralarını inceleyebilsin diye parmaklarını ayırmasını istiyorlardı.</p>

  <p>Yakov ilk arama sırasında, “Bunu neden yapıyorsunuz?” diye sormuştu.</p>

  <p>Jitnyak, “Kapa çeneni,” diye cevap vermişti.</p>

  <p>Müdür yardımcısı, “Kıçına ya da kıyafetlerine silah benzeri bir şey saklamadığından emin olmak için,” diye açıklamıştı. “Seni korumak zorundayız.”</p>

  <p>“Ne gibi bir silah saklayabilirim ki? Her şeyim benden alındı.”</p>

  <p>“Kurnaz bir tipsin ama senin gibileri daha önce de gördük. Küçük eğeler, törpüler, iğneler, kibrit ya da onun gibi şeyler saklıyor olabilirsin. Yahudilerin sana intihar etmen için verdiği zehirli haplar bile olabilir.”</p>

  <p>“Bende bu dediklerinizin hiçbiri yok.”</p>

  <p>Müdür yardımcısı, “Kıçını aç,” diye emretmişti.</p>

  <p>Yakov öncelikle kollarını havaya kaldırmak ve bacaklarını açmak zorunda kaldı. Müdür yardımcısı dört parmağıyla Yakov’un koltuk altlarını ve testislerini kontrol etti. Tamirci daha sonra ağzını açıp dilini çıkarttı. Jitnyak parmaklarıyla ağzının içini araştırırken Yakov iki yanağını tutup çekmek zorundaydı. En sonunda da öne eğilip kalçalarını iki yana ayırdı.</p>

  <p>Jitnyak, “Kıçını temizlemek için biraz daha gazete kağıdı kullan,” dedi.</p>

  <p>“Kullanmam için gazete kağıdım olması gerek.”</p>

  <p>Kıyafetleri de kontrol edildikten sonra giyinmesine izin veriliyordu. Yakov’un başına gelen en kötü şeydi bu, üstelik günde iki kere tekrarlanıyordu.</p>

  <h3 id="sigil_toc_id_21">3</h3>

  <p>Derin bir kasvete kapılmıştı. Sonsuza dek burada kalacağım. İddianame hiçbir zaman gelmeyecek. Kırık dizlerimin üzerine çöküp yalvarsam da bunu bana vermeyecekler. Beni asla mahkemeye çıkarmayacaklar.</p>

  <p>Aralık ayı geldiğinde dört duvar da buz tutmaya başladı. Bir keresinde uyandığında eli duvara yapışmıştı. Hava buz gibiydi. Tamirci donmamak için bütün gün yürüdü. Astımı iyice azmıştı. Gece olunca şiltenin üzerine paltosuyla yatıyor, üzerine battaniyeyi de çekiyordu. Zorlukla soluk alıyor, derin derin horluyor, ümitsizce nefes almaya çalışırken hırıltılı sesler çıkarıyordu. Gözetleme deliğinden onu dinleyen kişi kapağı kapadı ve uzaklaştı.</p>

  <p>Bir sabah Jitnyak, yeni gelen odunları dış duvara neredeyse göğüs hizasına gelecek şekilde dizmesine yardım etti. Akşam olduğunda ise lahana çorbasının içinde yüzen et parçaları ve birkaç yuvarlak yağ lekesi vardı.</p>

  <p>Tamirci, “Neler oluyor?” diye sordu.</p>

  <p>Gardiyan omuz silkti. “Üsttekiler onların elinde ölmeni istemiyor. Bir cesedi mahkemeye çıkaramazsın, derler.” Göz kırptı ve hafiften güldü.</p>

  <p>Yakov, bu yoksa iddianamenin yolda olduğu anlamına mı geliyor, diye heyecanlandı. Mahkemede bir iskelet gibi görünmemi istemiyorlar.</p>

  <p>Düzelen tek şey yiyecekler değildi. Daha fazlası da vardı.Sabahleyin fazladan ekmek veriliyordu, lapa da daha koyulaşmış, sıcak sütle sulandırılmış ve arpayla yapılmıştı. Üstelik verilen yarım kesme şeker, çayındaki küflü tadı biraz olsun bastırıyordu. Tamirci ağır ağır çiğneyerek yediklerinin tadına varıyordu. Kâsenin içindeki bir hamam böceği artık onu rahatsız etmiyordu. Böceği kâseden çıkararak yemeye devam ediyor, sonra da kaseyi yalıyordu. Jitnyak yemeği hücreye getirip hemen çıkıyordu. Ama bazen, Yakov yemek yerken tabureye genellikle sırtı demir kapıya dönük olarak otursa da, gardiyan yine de arada sırada delikten Yakov’un yemek yiyişini seyrediyordu.</p>

  <p>Delikten, “Çorba nasıl?” diye sordu.</p>

  <p>“İyi.”</p>

  <p>“Afiyet olsun.” Yakov yemeğini bitirdiğinde gardiyan gitmişti.</p>

  <p>Artık daha fazla yiyecek verilmesine rağmen Yakov hâlâ daha fazlasına açlık çekiyordu. Yemeğini bitirdikten hemen sonra yeniden acıkıveriyordu. Jitnyak’ın günlerden bir gün elinde içinde kalın sarı şehriyeleriyle lezzetli bir tavuk çorbası, bir tabak dolusu et dolgulu, Yahudi mutfağında kreplach denen mantı benzeri hamur işi ve yarım somun ekmek getirdiğini hayal ediyordu. Yumuşacık ekmekten kopardığı parçalar ağzında eriyecekti. Raisl’ın pek güzel pişirdiği pirinçli, üzüm ve tarçınlı tatlının hayalini kuruyordu. Ekşi kremayla yenen her şeyi hayal ediyordu; pufböreği, peynir, haşlanmış patates, turp, pırasa, dilimlenmiş çıtır salatalık Viscover’in mutfağında gördüğü kocaman sulu domatesler de aklındaydı. Olgun bir domatesi alıp ağzının kenarından damlayınca kadar suyunu emiyor, sonra uykuya dalmadan önce de geri kalanını tuzlayıp bir parça beyaz ekmekle birlikte mideye indiriyordu.</p>

  <p>Böylesi fantezilerden sonra gardiyanın kahvaltısını getirmesini sabırsızlıkla bekliyordu; sonunda kahvaltı geldiğinde ise kendini çok yavaş yemeye zorluyordu. Ekmeğini önce dokusu ve tahıl tadı kaybolana dek çiğniyor, sonra da parça parça yutuyordu. Genellikle yemeğinin bir kısmını gece vakti yatağından büyük bir açlıkla kalktığı zamanlarda yemek için ayırıyordu.</p>

  <p>Ekmeğin arkasından lapaya geçiyordu. Her bir arpa tanesini ağzında eriyene kadar emiyordu. Geceleri gelen çorbayı ufak yudumlarla içiyor, her aldığı kaşığı diliyle ağzında dolaştırıp her bir lahana parçasını ve her bir et lifini çiğnemeye çalışıyor, en sonunda da kararmış kaşığıyla kasenin dibini sıyırıyordu. Artık öncekine nazaran daha tatmin edici hale gelmiş öğünler için şükran duyuyordu ama yine de her an açlık hissediyordu. Gerçi biraz daha iyi ve bol yiyecek verilmesi sayesinde açlığı eskisine oranla biraz daha azalmıştı.</p>

  <p>Ne var ki bir hafta sonra açlığı kayboldu. Bir sabah midesi bulanarak uyandı ve gün boyu bulantının geçmesini bekledi. Fakat bulantı geçmek bilmiyor, giderek daha da şiddetleniyordu. Ağzında, gözlerinde ve bağırsaklarında bir rahatsızlık vardı. Bu astım değil, diye düşündü. Astım değilse neyim var benim? Koltuk altları ve kasıkları sızlıyordu. İçi üşüyordu. Ayakları buz gibiydi. İshal de olmuştu.</p>

  <p>Jitnyak sabah hücreye girdiğinde, “Neler oluyor?” diye sordu. “Dün gece çorbanı içmemişsin.”</p>

  <p>Paltosunu giyip saman şiltenin üzerine yatmış olan tamirci, “Hastayım,” diye cevapladı.</p>

  <p>Tutuklunun yüzünü dikkatle inceleyen gardiyan, “Hapishane hummasına tutulmuş olabilirsin,” dedi.</p>

  <p>“Revire gidemez miyim?”</p>

  <p>“Hayır, revir hakkını kullandın ama görürsem, müdüre haber verebilirim. Bu arada sen de arpa lapasını yesen iyi edersin. Arpayla birlikte içinde süt de var, hastalığına iyi gelir.”</p>

  <p>“Biraz hava almak için avluya çıkamaz mıyım? Hücre kokuyor ve uzun zamandır hiç hareket etmedim. Belki çıkarsam iyi gelir.”</p>

  <p>“Hücre kokuyor, çünkü sen kokuyorsun. Avluya çıkamazsın çünkü hücre cezasına çarptırıldığın için bu kurallara aykırı.”</p>

  <p>“Daha ne kadar böyle tutacaklar beni?”</p>

  <p>“Soru sormayı kesersen iyi edersin. Bu üst makamların bileceği iş.”</p>

  <p>Yakov lapayı yedi ama sonra çıkardı. Aşırı derecede terliyordu. Şilte sırılsıklam olmuştu. Öğleden sonra hücreye bir doktor geldi. Seyrek sakalları vardı. Kahverengi bir fötr şapka giymişti. Tutuklunun ateşini ölçtü, vücudunu muayene etti ve nabzını dinledi.</p>

  <p>“Ateş yok,” dedi. “Zararsız bir mide rahatsızlığı. İsilik de olmuşsun. Çayını iç ve bir-iki gün katı yiyecekler yeme. Sonra eski düzenine geri dönebilirsin.”</p>

  <p>Ardından hızla oradan ayrıldı.</p>

  <p>İki gün oruç tuttuktan sonra tamirci biraz toparlanmıştı. Tekrar lapa ve lahana çorbası yemeye başladı ama esmer ekmeği yemiyordu. Çiğnemeye hali yoktu. Parmaklarını başına götürdüğünde saçları elinde kalıyordu. Kendini çok bitkin ve umarsız hissediyordu.</p>

  <p>Jitnyak onu delikten gözetliyordu. İshal giderek sıklaşmıştı. Sonrasında da Yakov bitap düşerek şiltenin üzerinde nefes nefese yatıyordu. Oldukça zayıf olmasına rağmen sobayı bütün gün yanar durumda tutuyor, Jitnyak da buna ses çıkarmıyordu. Ama tamirci hâlâ üşüyordu. Sanki hiçbir şey onu ısıtmayacak gibiydi. Olanların tek iyi yanı artık aramaların yapılmamasıydı.</p>

  <p>Bir kez daha revire gitmek istedi ama müdür yardımcısı hücreye gelerek, “Yemeğini ye ve hasta numarası yapmayı bırak,” dedi. “Seni hasta eden şey açlık.”</p>

  <p>Yakov kendini yemeye zorladı. Birkaç kaşık aldıktan sonra iyi gelmeye başlamıştı ama sonra kustu. Midesinde bir şey kalmayana kadar arka arkaya kusmuştu. Gece korkunç rüyalar gördü. Uykusunu kaçırıp inlemesine neden olan kitle katliamları görmüştü. Yeniden uykuya daldığında insanların Kazakların kılıçlarıyla kesildiklerini gördü. Yakov ormana kaçarken vurulmuştu. Kulübesinde bir masanın altına saklanırken zorla dışarı çıkarılmış ve başı uçurulmuştu. Tekerlek izleriyle dolu bir yolda koşarak kaçıyordu. Kolu kopmuştu, gözü çıkmıştı, testislerinden kan akıyordu. Raisl ise toz toprak içinde yerde yatıyordu, tecavüze uğramıştı, kısır karnı deşilmişti. Şmuel’in paramparça olmuş bedeni bir pencerede sallanıyordu.</p>

  <p>Tamirci mide bulantısıyla uyandı, hücrenin leş gibi kokusu kabuslarından çok daha berbat olmasına rağmen yeniden uykuya dalmaya çekiniyordu. Sık sık ölmeyi arzular olmuştu.</p>

  <p>Bir gece rüyasında Bibikov’un başının üzerinde asılı olduğunu gördü. Uyandığında ağzında çok ağır bir tat vardı. Sanki dili teneke olmuştu.</p>

  <p>Dehşet içinde doğruldu. “Zehir! Tanrım, beni zehirliyorlar!”</p>

  <p>Bir süre ağladı.</p>

  <p>Sabah olduğunda Jitnyak’ın getirdiği yemeğe ve çaya dokunmadı.</p>

  <p>Gardiyan, ‘‘Ye,” diye emretti. ‘‘Yoksa iyileşemezsin.”</p>

  <p>Tamirci acıyla, “Beni neden vurmuyorsun?” diye sordu. “İkimiz için de şu boktan zehirdense böylesi daha kolay olurdu.”</p>

  <p>Jitnyak bembeyaz oldu ve aceleyle hücreden çıktı.</p>

  <p>Geri döndüğünde yanında müdür yardımcısı vardı.</p>

  <p>Müdür yardımcısı, “Neden lanet olasıca bir Yahudi ile bu kadar zaman harcamak zorunda kalıyorum?” diye söylendi.</p>

  <p>Yakov boğuk bir sesle, “Beni zehirliyorsunuz,” dedi. “Elinizde bana karşı gerçek bir delil yok ve bu yüzden beni öldürmek için yemeğime zehir katıyorsunuz.”</p>

  <p>Müdür yardımcısı, ‘‘Yalan bu,” dedi. “Sen aklını kaçırmışsın.</p>

  <p>Yakov bağırdı: “Bana verdiklerinizi yemeyeceğim. Oruç tutacağım.”</p>

  <p>“Geberene kadar tut bakalım. Oruç da seni öldürecek.”</p>

  <p>“O zaman sizin cinayetiniz olur bu.”</p>

  <p>“Kim kimi cinayetle suçluyormuş hele. On iki yaşındaki Hıristiyan çocuğun kanlı katili mi?”</p>

  <p>Müdür yardımcısı Jitnyak’a dönüp, “Seni aptal,” diyerek çıktı.</p>

  <p>Çok geçmeden müdür telaşla içeri girdi. “Şimdi şikayet edecek ne buldun Bok? Yiyeceğini reddetmek hapishane kurallarına aykırıdır. Bu inatçı tutumuna devam edersen ağır şekilde cezalandırılacağın konusunda seni uyarıyorum.”</p>

  <p>Yakov, “Burada beni zehirliyorsunuz,” diye bağırdı.</p>

  <p>Müdür ters ters, “Ben zehir mehir bilmem,” dedi. “Bizi gülünç duruma düşürmek için uyduruyorsun bu hikayeyi. Doktor mideni üşüttüğüne dair rapor verdi.”</p>

  <p>“Zehir bu. İçimde hissedebiliyorum. Vücudum hasta düştü ve küçüldü, saçlarım dökülüyor. Beni öldürmeye çalışıyorsunuz.”</p>

  <p>Şaşı bakışlı müdür, “Canın cehenneme,” diyerek hücreyi terk etti.</p>

  <p>Yarım saat sonra geri dönmüştü. “Benim işim değil,” dedi. “Asla böyle emirler vermem. Bir zehirleme söz konusuysa, o da bu konuda pek usta olan Yahudi kardeşlerinin işidir. Hem bu hapishanede kalkıştığın işleri unuttum sanma. Gronfein’e mahkemede senin aleyhine ifade veremesin diye Marfa Golov’u zehirlemesi için rüşvet verdin. Şimdi Yahudi yandaşların yaptıklarını itiraf edeceksin de bütün ülke birbirine karışacak diye korkup seni zehirlemeye çalışıyor. Aşçı yamaklarından birinin kılık değiştirmiş bir Yahudi olduğunu tespit ettik ve adamı polise teslim ettik. Yemeğine zehri koyan oymuş.”</p>

  <p>Yakov, “Buna inanmıyorum,” dedi.</p>

  <p>“Senin ölmeni neden isteyelim ki? Müebbet hapis cezası aldığını görmek istiyoruz. Yahudi ihaneti ortaya çıksın ve ibret olsun istiyoruz.”</p>

  <p>“Bana verdiklerinizi yemeyeceğim. İsterseniz vurun beni ama yemeyeceğim.”</p>

  <p>“Yemek istiyorsan, bulduğunu yiyeceksin. Yemeyeceksen açlıktan ölürsün.”</p>

  <p>Yakov sonraki beş gün aç durdu. Onu hasta düşüren zehirlenmenin yerini şimdi açlık almıştı. Şiltenin üzerine yatıp düzensiz uykular uyuyordu. Jitnyak onu kamçılamakla tehdit ettiyse de bir sonuç alamadı. Altıncı gün, müdür bir kez daha hücreye geldi. Şaşı gözleri sulanmış, yüzü kızarmıştı. “Sana yemeni emrediyorum.”</p>

  <p>Yakov cılız sesiyle, “Sadece ortak yemekten yerim,” diye cevap verdi. “Diğer tutuklular ne yiyorsa o yemekten yerim.Mutfağa gidip kendi lapamla çorbamı ortak kazandan almama izin verin."</p>

  <p>Müdür, “Buna izin verilemez,” diye karşı çıktı. “Hücrenden dışarı çıkamazsın. Hücrede tecrit cezasına çarptırıldın. Diğer tutukluların sana bakmalarına bile izin yok. Bütün bunlar tüzükte yazıyor.”</p>

  <p>“Ben yemeğimi alırken başlarını diğer tarafa çevirebilirler.”</p>

  <p>Müdür kabul etmedi. “Hayır.”</p>

  <p>Ne var ki Yakov orucuna bir gün daha devam edince razı oldu. Tamirci günde iki kere silahını ona doğrultmuş olan Jitnyak eşliğinde hapishanenin batı kanadındaki mutfağa gitmeye başladı. Sabahları, mutfakta çalışan tutuklular o sırada başlarını çevirip duvara bakarken, Yakov ekmeğini alıyor, kasesini ortak kazandan dolduruyordu. Kasesini fazlaca doldurmuyordu çünkü doldurduğu zaman Jitnyak birazını geri döküyordu.</p>

  <p>Böylece yarı aç haline geri dönmüş oldu.</p>

  <h3 id="sigil_toc_id_22">4</h3>

  <p>Yapacak bir şeyi olması için adeta yalvarıyordu. Elleri boş kalmaktan ağrıyordu ama olumlu bir cevap alamadı. Mobilyaları tamir etmeyi önerdi, masa sandalye yapabilirdi. Ya da ihtiyaçları olan herhangi bir şey. Tek istediği birkaç tahta plaka ve alet çantasıydı. Tutacak yerini banda tutturduğu bıçkısını, küçük Alman bıçağını, çekicini ve marangoz gönyesini özlemişti. Her bir aleti hâlâ parmaklarında hissedebiliyor, nasıl çalıştıklarını hatırlıyordu. Keskin testeresi on beş santimlik bir tahtayı on saniyede kesebiliyordu. Ahşap talaşın dokusunu da, kokusunu da seviyordu. Düşüncelerinde testeresinin iki tınılı sesini, çekicinin sorumlulukla çalışmasını duyduğu zamanlar oluyordu. Aletleriyle imal ettiği şeyleri hatırlıyor, bazen de düşüncelerinde bunları yeniden imal ediyordu. Aletleri olsa, hatta kendi aletleri değil, herhangi bir alet de olsa, biraz da ahşap verseler kendine birkaç parça çamaşır, bir yün fanila ve sıcak bir çift çorap gibi ihtiyacı olan şeyleri alacak kadar para kazanabilirdi. Azıcık para kazanırsa birine gizlice para vererek bir mektup yazdırabileceğini, mektup olmasa bile Aaron Latke’ye bir mesaj gönderebileceğini ümit ediyordu. Ne var ki alet vermeyi de tahta vermeyi de kabul etmemişlerdi. Yakov da elleriyle bir şey yapabilmek için sürekli parmaklarını çıtlatıyordu.</p>

  <p>Yaşadığı bunalımı unutabilmek için bir gazete, bir kitap ya da okuyabileceği herhangi bir şey istedi. Jitnyak ona müdür yardımcısının okumanın kurallara karşı gelen tutuklulara yasak olduğunu söylediğini aktardı. Kâğıt ve kalem de yasaktı. “O sinsi mektupları yazmamış olsaydın, şu anda hücre cezasında olmayacaktın.”</p>

  <p>“Peki nerede olurdum?”</p>

  <p>“Daha iyi durumda olurdun. Belki de hâlâ genel koğuşta olabilirdin.”</p>

  <p>“Benim için yazılacak iddianamenin ne zaman geleceğini biliyor musun?”</p>

  <p>“Hayır, kimse de bilmiyor. Bu yüzden bana sorma.”</p>

  <p>Yakov bir defasında, “Beni neden zehirlemeye çalıştın Jitnyak, ben sana ne yaptım?” diye sordu.</p>

  <p>Gardiyan huzursuzlanarak, ‘‘Yemeğin içinde zehir olduğunu kimse söylemedi,” diye cevap verdi. “Bana tek söyledikleri yemeği sana vermemdi.” Daha sonra ise, “Benim suçum değil. Kimse senin canını yakmak istemedi. Müdür yardımcısı hastalanırsan daha çabuk itiraf edeceğini düşündü. Müdürden sağlam bir fırça yedi,” diye anlattı.</p>

  <p>Ertesi sabah Jitnyak tutukluya tahta saplı bir süpürge getirdi. ‘‘Süpürge burada kalsın istiyorsan, bundan sonra çeneni kapatacaksın. Müdür yardımcısı benimle sürekli konuşmandan bıkmış. Bundan sonra seni dinlememem gerekiyor.”</p>

  <p>Süpürge uzun bir sopanın ucuna iple bağlanmış ince çalılardan ibaretti. Yakov her sabah bu süpürgeyle hücresini süpürüyordu. İlk başlarda çok ağır çalışmadı çünkü hâlâ hastalıktan ötürü halsizdi. Yine de gücünü korumak için harekete ihtiyacı vardı. Arada sırada yine avluya çıkmasına izin vermelerini istiyordu ama tahmin ettiği gibi isteği reddediliyordu.</p>

  <p>Her gün taş zeminin hem kuru hem de ıslak yerlerini iyice süpürüyordu. Hücrenin köşelerini süpürüyor, şiltesini kaldırıp altını da temizliyordu. Taşların arasındaki yarı kiarı da süpürüyordu. Bir keresinde buradan bir kırkayak çıktı. Kırkayağı kapının altından kaçarken gördü ve başına ağrılar girdi. Süpürgenin sapını şilteyi dövmek için de kullanıyordu ama şiltenin incecik yüzü her iki tarafından yırtılıp içindeki rengi uçmuş samanlar görünmeye başlayınca bundan vazgeçti. Zaten şilteye süpürgenin sapıyla vurduğunda kötü bir koku yayılıyordu. Yakov o yüzden her sabah şilteye sanki kabartmak istercesine hafifçe ve sadece elleriyle vuruyordu.</p>

  <p>Uzayıp giden zamanın monotonluğunu kırmak için elinden geldiğince bir şeyler yapmaya çalışıyordu. Sabah saat beşte koridordaki zil çaldığında buz gibi karanlığın içinde doğruluyor, elleriyle sobanın içindeki külleri hızlıca temizliyor, küçük kül tepeciğini ona verdikleri kutunun içine süpürüyordu. Daha sonra sobaya kuru dal, çıra ve daha büyükçe odun parçaları koyup Jitnyak’ın ya da bazen Kogin’in gelip yakmasını beklemeye koyuluyordu. Gardiyan önceleri sobayı, tutuklunun kahvaltısını getirdiğinde yakıyordu ama artık Yakov kahvaltı için mutfağa gittiğinden, sobayı o dönünce yakıyordu. Yakov’un günde iki kez mutfağa gitmesine izin veriliyordu, ancak istediği zaman değil, müdür izin verdiğinde gidebiliyordu. Hücresinden birkaç dakikalığına da olsa ayrılma lüksünden, müdür diğer tutukluların getireceği yemeğin “tamamen sağlıklı” olacağını temin etmesine rağmen vazgeçmek istememişti.</p>

  <p>“Bizden korkmana gerek yok Bok, savcının da tüm diğer görevliler gibi seni mahkemeye çıkarmak için çok istekli olduğunu temin ederim. Kimse seni öldürmek istemiyor. Başka planlarımız var.”</p>

  <p>“Mahkemem ne zaman olacak?”</p>

  <p>Müdür Grizitskoy, “Bunu söyleyemem,” dedi. “Hâlâ delil topluyorlar. Vakit alır.”</p>

  <p>“O halde sizin için uygunsa mutfağa gitmeye devam etmeyi tercih ederim.”</p>

  <p>Bunu sürdürebildiğim kadar sürdürmeliyim, diye kendi kendine düşündü. Bu ayrıcalığın bedelini ödedim. Mutfağa gitmeye devam etmesine sadece onu zehirlemeye çalıştıklarını bildiği için izin verdiklerini düşünüyordu Yakov.</p>

  <p>O konuşmadan sonra Yakov’a yapılan aramaların sayısı günde üçe çıktı. Bu aramalardan sonra kalp atışları çok hızlanıyor, içindeki nefret büyüyor ve sakinleşmesi oldukça uzun sürüyordu. Bazen aramalardan sonra içindeki aşağılık duygusunu atabilmek için hücreyi ikinci kez, bazen de üçüncü kez süpürüyordu. Ya da sobadaki külleri topluyor, Jitnyak onu yemeğini almak üzere mutfağa götürmek için gelmeden çok önce yakılacak yeni odunları hazırlıyordu. Soba tütmesine rağmen yemeğini sobanın yanında yiyor, son çayını içtikten sonra sobaya bir-iki dal parçası daha atıp, soba sönüp de oda dondurucu derecede soğumadan önce uyuyabilmeyi ümit ederek içini çekip uzanıyordu. Bazen içme suyu sabahları donmuş oluyor ve Yakov suyu çözmek zorunda kalıyordu.</p>

  <p>Ufak su dökmek de vakit geçirmenin başka bir yoluydu. Sık sık çiş yapıyordu. Teneke kutunun içinde yükselen suyun çıkardığı sesi dinliyordu. Bazen de çişini kendini zorlayarak son ana kadar tutuyor, sonra da akışının şiddetiyle canını acıtıyordu. İçine işediği tenekenin boşaltılma zamanı da anlık oyalanmalarından biriydi. İki günde bir gardiyanlardan biri su içmekte ve yıkanmakta kullandığı sürahiyi dolduruyordu. Hiç havlu yoktu. Yakov ellerini lime lime olmuş paltosuna silerek ya da sobaya tutarak kurutuyordu.</p>

  <p>Fetyukov ona kırık bir tarak vermişti. Tamirci saçını ve sakalını bununla tarıyordu. O güne dek iki kez, diğer tutukluların olmadığı bir sırada, gardiyan eşliğinde banyo yapmasına, vücudunu tahta bir kovadaki ılık suyla yıkamasına izin verilmişti. Ne kadar zayıfladığını görmek onu endişelendirmişti. Saçına dokunmuyorlardı ama bir keresinde başı çok kötü bir hale geldiğinde hapishane berberi kafasını gaz yağıyla ıslatmış ve ölü bitleri ince bir tarakla taramasına izin vermişti. Sakalı da kesilmiyordu ama kimse de taramasına karşı çıkmıyordu.</p>

  <p>Yakov tırnaklarının çok uzadığından yakındığında, arada sırada Jitnyak onun için tırnaklarını kesiyordu. Tamircinin makası eline almasına ise izin vermiyordu. Sonra da kesilen tırnakları toplayıp muşamba bir kesenin içine koyuyordu.</p>

  <p>Yakov, “Bunu neden yapıyorsun?” diye sordu.</p>

  <p>Gardiyan, ‘‘Yapmak istedikleri bir analiz için,” diye cevap verdi.</p>

  <p>Bir sabah Yakov’un hücresinde yeni bir şey belirdi. Mutfağa yemeğini almaya gittikten sonra hücreye eski bir dua örtüsüyle bir çift Yahudi muskası bırakılmıştı. Yakov muskaları inceledikten sonra onları bir kenara bıraktı ama dua şalını ısınmak için paltosunun içine giydi. İlk geldiğindekinden daha kalın bir hapishane üniforması giyiyordu. Geçmişte başka mahkûmlar tarafından o kadar çok kullanılmıştı ki, kalın da olsa artık lime lime olmuştu. Bir de kulaklıkları olan küçük bir kalpağı vardı. Başına tam uymuyordu ama Yakov onu kulaklarını korumak için giyiyordu. Paltosunun dikişleri bazı yerlerden atmıştı. Jitnyak ona dikmesi için bir iğne ile biraz iplik ödünç verdi, daha sonra Yakov iğneyi kaybettiğini söylediğinde ise gardiyandan suratına bir tokat yedi. Aslında kaybetmemiş, iğneyi sobanın içine saklamıştı. Şimdi palto yine sökülmüştü ama bu kez de iplik yoktu. Tahta takunyalarını geri almışlardı, artık bağcıkları olmayan hasır bir ayakkabı giyiyordu. Kemer takmasına izin verilmiyordu.</p>

  <p>Yakov dua şalını üzerine geçirdiğinde Jitnyak onu delikten izliyordu. Genellikle tamirciyi dua ederken yakalamayı ümit edermiş gibi beklenmedik zamanlarda bakıyordu. Yakov asla dua etmiyordu.</p>

  <p>Saatlerce hücreyi arşınlıyordu. Sibirya’ya kadar yürüyüp gelmiş kadar olmuştu. Günde altı ya da sekiz kere hapishane yönetmeliğini okuyordu. Bazen sallanan masada oturuyordu. Yemeğini masada yiyebilirdi ama başka yapacak bir şey aklına gelmiyordu. Biraz kâğıt ve kalemi olsa belki bir şeyler yazabilirdi. Bir bıçağı olsa biraz odun yontabilirdi ama ona kim bıçak verirdi ki? Sürekli ellerine üflüyordu. Hiçbir şey yapmamaktan aklını kaçıracak diye korkuyordu. Keşke okuyacak bir kitabı olsaydı. Tuğla fabrikasındaki odasında nasıl çalışıp yazılar yazdığını hatırladı. Aletleriyle yaptığı masasında çalışırdı o zamanlar. Bir keresinde, Jitnyak delikten baktıktan hemen sonra tamirci hızla odunları üst üste koyarak üzerine çıktı ve pencereden hapishane avlusunu görüp göremediğine baktı. Mahkûmların hava almak üzere dışarıda olabileceğini düşünmüştü. Acaba aralarında halâ tanıdıkları var mıydı yoksa çoktan çıkıp gitmişler miydi? Ne var ki elleriyle pencerenin parmaklıklarına erişemedi. Tek görebildiği kurşuni gökyüzünün bir parçasıydı.</p>


  <h3 id="sigil_toc_id_23">5</h3>


  <p>Jitnyak ona kendini temizlemesi için verilen gazete şeritlerini okumasını yasaklasa da, Yakov biraz okumayı başarmıştı.</p>

  <p>Gardiyan gözetleme deliğinden, “Sen devletin düşmanısın da ondan,” diye seslendi. “Hükümet düşmanlarının bir şey okumasına izin yoktur.”</p>

  <p>Sonu gelmek bilmeyen ve bomboş geçen günler sırasında, tamirci perişanlığını unutmak için eskiden okuduğu şeyleri hatırlamaya çalışıyordu. Spinoza’nın hayatından bazı olayları hatırladı: Yahudilerin onu sinagogda nasıl lanetlediklerini, fikirleri yüzünden bir suikastçının onu sokakta nasıl öldürmeye çalıştığını, küçücük odasında çalışarak, yazarak, geçimini sağlamak için ciğerleri cama dönene dek mercek yontarak nasıl öldüğünü düşündü. Spinoza genç yaşında, yoksul, mazlum ama en özgür insanlardan biri olarak ölmüştü. Düşüncelerinde özgürdü, zorunluluk kavramını nasıl anlamak istiyorsa öyle anlamakta ve felsefesini İnşa etmekte özgürdü. Tamircinin düşünceleri ise özgürlüğüne hiçbir şey katmıyordu. Adeta bir hiçti. Bir hücrede mahpustu, belki de geçmişte zaman zaman özgür gibi görünse de hayatı boyunca yaşadığı olaylar sanki onu bu tutsaklığa götürmüş gibi geliyordu şimdi. Zorunluluk, Spinoza’yı özgürleştirmiş ama Yakov’u tutsak etmişti. Spinoza evreni düşünmüştü ama Yakov’un zavallı düşünceleri bir hücreye kapatılmıştı.</p>

  <p>Ben kimim de kendimi onunla karşılaştırıyorum?</p>

  <p>Öğrendiği biyolojiyi hatırlamaya çalıştı, aklına getirebildiğince tarih üzerine düşündü. Tanrı’nın tarihte ortaya çıktığını ve tarihi kendi amaçları için kullandığını söylerlerdi, durum böyleyse Tanrı’nın insanlara hiç acıması yoktu. Tanrı merhamet diye bağırır ve göğsünü yumruklardı ama merhamet yoktu, çünkü acıma yoktu. Şimşekten acıma mı umulurdu? İnsan değilseniz hiçbir şeye acıyamazdınız. Tanrı için merhamet şaşırtıcıydı. Onun icadı değildi. Yakov bir de Peretz’in hikâyelerini hatırlıyordu. Biraz da Sholem Aleichenı’den okuduğu parçaları ve Rusçasından okuduğu Çehov’un bazı küçük hikâyelerini hatırladı. Kutsal metinleri hatırlıyordu, özellikle de eski parşömen kâğıttan okuduğu İbranice ilahiler aklına geliyordu. Bir anlamda bu ilahileri duyabiliyor, kokularını alıyordu. Tanrı’yı yüceltmek ve kasabalarını korumak için her hafta sinagogda söylenir ama hiçbir zaman işe yaramazlardı. Yakov da bu ilahileri söyler, çoğu zamanda söylendiğini duyardı. Şimdi de bu hatırlama döneminde, bildiğinin hiç farkına varmadığı ilahilerin sözlerini, dörtlüklerini mırıldanıyordu. Onları tümüyle hatırlayamıyordu ama aklında kalan parçalarını bir araya getirip, unutmamak için hücresinde yüksek sesle söylüyordu. Sabahları İbranice söylüyor, gece karanlık olduğundaysa şiltesinde yatarken bu dörtlükleri Rusçaya çevirmeye çalışıyordu.</p>

  <p>Geceleri yüksek sesle bu ilahileri söylerken Kogin’in onu dinlediğini biliyordu.</p>

  <p><br/></p>

  <p>“İşte, kötü insan kötülük sancıları çekiyor;</p>

  <p>Fesada gebe kalmış,</p>

  <p>Yalan doğuruyor.</p>

  <p>Bir çukur açıp kazıyor,</p>

  <p>Kazdığı kuyuya kendisi düşüyor.”</p>

  <p><br/></p>

  <p>“İnleye inleye bittim;</p>

  <p>Döşeğim su içinde bütün gece ağlamaktan;</p>

  <p>Yatağım sırılsıklam gözyaşlarımdan.”</p>

  <p><br/></p>

  <p>“Çünkü günlerim duman gibi yok oluyor,</p>

  <p>Kemiklerim ateş gibi yanıyor,</p>

  <p>Yüreğim kırgın yemiş ot gibi kurudu,</p>

  <p>Ekmek yemeyi bile unuttum.”</p>

  <p><br/></p>

  <p>“Kötü niyetli tanıklar türüyor,</p>

  <p>Bilmediğim konuları soruyorlar.”</p>

  <p><br/></p>

  <p>“Birçoğunun fısıldaştığını duyuyorum,</p>

  <p>Her yer dehşet içinde;</p>

  <p>Bana karşı anlaştılar,</p>

  <p>Canımı almak için düzen kurdular.”</p>

  <p><br/></p>

  <p>“Kalk, ya RAB, kaldır elini, ey Tanrı!</p>

  <p>Mazlumları unutma.”</p>

  <p>“Kötünün haksızın kolunu kır.”</p>

  <p><br/></p>

  <p>“Öfkelendiğin an, ya RAB,</p>

  <p>Kızgın fırına döndüreceksin onları.”</p>

  <p><br/></p>

  <p>“Kara buluta basarak</p>

  <p>Gökleri yarıp indi.”</p>

  <p><br/></p>

  <p>“Savurup oklarını düşmanlarını dağıttı,</p>

  <p>Şimşek çaktırarak onları şaşkına çevirdi.”</p>

  <p><br/></p>

  <p>“Kovalayıp yetiştim düşmanlarıma,</p>

  <p>Hepsi yok olmadan geri dönmedim.”</p>

  <p><br/></p>

  <p>Yakov düşmanlarının peşine düştüğünü ve bunu yaparken Tanrı’nın yanında olduğunu düşündü ama Tanrı’ya baktığında gördüğü ya da duyduğu tek şey yüksek sesle Ha Ha diye bir gülüştü. Bu gülüş kendi hapsolmuş kahkahasıydı.</p>


  <h3 id="sigil_toc_id_24">6</h3>


  <p>Hafızamı zorluyorum. Raisl’ı düşünüyorum. Ne de olsa hapishanedeyim, ne fark eder ki? Onu ilk gördüğümde bir deri bir kemik atlarının çektiği babasının külüstür arabasındaydı. Birkaç parça ev eşyalarının ortasında hasta annesiyle birlikte oturuyordu. Şmuel sürücü koltuğunda oturmuş, kendi kendine ya da atın kuyruğuyla konuşuyordu. Kim bilir belki de Tanrı’yla konuşuyordu. At nereye çekerse oraya gidiyordu ama nereye giderse gitsin hep geri gidiyordu. Bilmediğim bir yerden geliyorlardı. Gerçi Pale’de geldiğin yer gittiğin yerden pek de farklı değildir ne de olsa. Her yerde daha iyi bir hayat kurmaya çalışmış, hiçbirinde bunu başaramamıştı, o yüzden şimdi başka bir yeri deniyordu. Bizim kasabaya gelmişlerdi. Karısı ise maceradan yorulmuştu ve burada öldü. Karısının mezarı Şmuel’in bir yerde kalmasını sağladı. Bu kadar şanssız bir babadan nasıl bir kız çıkması beklenir ki, ben de bu yüzden kızından uzak durdum. Doğal olarak orduda olduğum süre boyunca zaten uzaktaydım ama döndükten sonra da ondan uzak durdum. Gerçi bu çok uzun sürmedi. (Ben uzaktayken evlenmiş olsa bana iyilik yapmış olurdu.)</p>

  <p>Her neyse, güzel bir kızdı, akıllı ve memnuniyetsizdi. O zamanlar bile yüzünde hüzün vardı. En azından sağ gözü üzgün bakıyordu, sol gözü ise tarafsızdı, beni yansıtıyordu. Konuşmaya cesaret edene kadar onunla pazar yerinde defalarca karşılaştım. Beni korkuturdu. Ona istediklerini verebileceğimden emin değildim. Geleceğimde başımı ağrıtmasından korkuyordum. Her neyse, başka genç adamların da ona baktığını görünce ben de baktım. Zayıf, uzun boylu, küçük göğüslü bir kızdı. Ördüğü koyu renk saçlarını, derin bakışlarını ve uzun boynunu hatırlıyorum. Sabahları, geceden yıkadığı kıyafetlerini giyerdi. Bazen üzerindekiler nemli olurdu. Babası hizmetçilik yapmasını istiyordu ama o razı olmuyordu. Köylü bir kadından birkaç yumurta getirip pazarda küçük bir tezgah kurmuştu. Ne zaman param olsa ondan bir yumurta alırdım. Hamamın yakınında, yol kenarındaki küçük kulübede Şrnuel ile birlikte yaşıyordu. Ziyarete gittiğimde beni gördüklerine sevinmiş gibi görünürlerdi. Özellikle de babası. Kızına bir koca arıyordu ve verecek drahoması yoktu. Olsa bile komik bir şeydi. Ne var ki benim gibileri tanırdı, soru sormayacağımı bildiği için o bahsi açmazdı.</p>

  <p>Birlikte nehrin kenarındaki ormanda yürürdük, Raisl ve ben. Ona aletlerimi gösterirdim, bir keresinde testeremle küçük bir ağacı kestim. Kulübelerini biraz tamir ettim. Bir kenara ayırdığım birkaç parça suntayla bir bank, bir dolap ve birkaç rafda yaptım.</p>

  <p>Yiyecek küçük bir parça tavuk varsa cuma akşamları da giderdim. Raisl mumları takdis ettikten sonra yemekleri dağıtırdı. Çok güzeldi. Birbirimizden hoşlanıyorduk ama ikimizin de şüpheleri vardı. Sanırım benim için, yerinden kımıldamaz, azimli değil, sonsuza dek burada kalacak, diye düşünürdü. Ben de kendi kendime, karmaşık bir kız ve tatmin etmesi kolay olmayacak, istediklerini elde etmem için beni zorlayacak, diye düşünürdüm. Yine de onunla olmaktan hoşlanıyordum. Bir gün ormanda karı koca olduk. Hayır dedi ama sonra denedi. Sonra da bu onu rahatsız etti. Bir gün bir çocuğu olduğunda sakat ya da yedi parmaklı olmasından korkuyordu. “Batıl inançlara kapılma,” dedim. “Özgür olmak istiyorsan, önce zihnini özgür bırakmalısın.” O ise ağlamaya başladı.</p>

  <p>Bir süre sonra ona, ‘‘Yeter artık ağladığın,” dedim. “Bir daha olmadan gel evlenelim. Benim bir kadına, senin de bir kocaya ihtiyacın var.” Bu sözlerim karşısında gözleri iri iri açıldı ve yeniden yaşlarla doldu. Bana cevap vermedi.</p>

  <p>“Neden konuşmuyorsun?” diye sordum. “Evet ya da hayır de.”</p>

  <p>“Neden aşktan söz etmiyorsun?” dedi.</p>

  <p>“Bu kasabada aşktan söz eden kim var?” diye sordum ona. “Biz kimiz? Milyoner mi?” Bunu söylemedim ama o kelime beni tedirgin ediyordu. Benim gibi bir adam aşktan ne anlar?</p>

  <p>“Beni sevmiyorsan seninle evlenemem,” diye cevap verdi. Öte yandan babası başıma dikilmişti. “Bebek gibidir, o harika bir kız. Yanılmazsın. Çok çalışır ve ikiniz birlikte rahatça geçinirsiniz.”</p>

  <p>Böylece sevdiğimi söyledim, o da evet dedi. Belki de benim zavallı geleceğim onunkinden daha iyi görünüyordu.</p>

  <p>Evlendikten sonra, tek konuştuğu konu Rusya’yı terk etmemiz gerektiğiydi. Babası da bizimle gelecekti çünkü işler kötüye gidiyordu. Düzelmiyordu. Hem bizim için, hem de Ruslar için durum kötüleşiyordu. “Her şeyi satalım ve hâlâ gidebiliyorken gidelim buralardan.”</p>

  <p>“Her şeyi satacak olsam da,” dedim, “elimize bir şey geçmez ki. İnan bana bu koskoca dünyada gidecek bir sürü yer var ama önce çalışacağım. Birkaç ruble biriktirelim, o zaman nereye gideceğimize bakarız. Belki bir-iki yıl sürer, ama sonra gideriz.”</p>

  <p>O ise bana sinirli bir suratla baktı. “Bir yıl geçtikten sonra sen hiçbir yere gitmezsin; buradan ayrılmaya korkuyorsun.”</p>

  <p>Belki de haklıydı ama ben yine de şöyle dedim: “Baban soluk alıp verir gibi yer değiştirmiş ve havadan başka bir şey biriktirememiş. Ben tek bir yerde kalıp biraz sermaye biriktireceğim, ondan sonra gitmeyi düşünürüm.”</p>

  <p>Aslında pek de dürüst davranmamıştım. Başka bir ülkeye gitmek için hiç acelem yoktu. Bazı insanlar doğuştan gezgindir, ben ise aynı gökyüzünün altında kalanlardandım. Hele hava yağışlıysa, aynı çatının altında kalmayı yeğlerdim. Zaten yabancı bir dünyaydı yaşadığımız, onu ne diye daha da yabancılaştırmalıydı ki? Çar’ın ordusunda bulunduğum günlerde dünyadan daha az korkardım ama eve döndüğüm zaman göreceğimi görmüştüm artık. Başka bir deyişle, o günlerde birinin beni kımıldatması için itmesi gerekiyordu. Raisl da itti. O bir-iki yıl geçene kadar aramız o kadar da kötü değildi ama sonrasına hâlâ ne sermayemiz ne de çocuğumuz olmuştu. Raisl bunalımdaydı ve ya hiç konuşmuyor ya da ağlıyordu. Şikâyetlerine hiç ara vermiyordu. Kulübemiz iki küçük odaya bölünmüştü. Geceleri o yatakta yatarken ben de mutfakta oturuyordum. O zamanlarda kendimi okumaya daha çok verdim. Oradan buradan kitaplar topluyordum. Birkaçını da çalıyordum ve lambanın yanında okuyordum. Çoğu zaman okuduktan sonra mutfaktaki sıranın üzerinde uyuyordum. Spinoza’yı okurken geceler boyu uyumadım. Fikirlerden heyecan duymuştum ve kendime ait birkaç fikir toparlamaya çalışıyordum. Başka bir Yakov’un başlangıcıydı. Daha önce düşünmediğim şeyler hakkında düşünüyordum. Biraz tarih, bir de Çar’ın babası I. Nikola hakkında yazılmış bir kitapçığı okumaya başladığımda kendi kendime, “Raisl haklı, buradan ne kadar çabuk gidersek o kadar iyi,” dedim.</p>

  <p>Fakat hayatını kazanamadıktan sonra nereye gidebilirsin ki? Hiçbir yere gitmedik Evleneli artık neredeyse altı yıl oluyordu ve hâlâ çocuğumuz olmamıştı. Bir şey söylemiyordum ama yüreğimde hayal kırıklığına uğramış bir adamdım. İnsanların yüzüne nasıl bakardım? Raisl’ın da iç dünyası karmakarışıktı. Suçu günahlarında buluyordu. Ya da benim günahlarımda.</p>

  <p>Başında o kocaman perukasıyla yine hahamlara koşuyordu. Bizim kasabadaki hahamlar işe yaramayınca diğer kasabalardakilere gidiyordu. Büyü yaptırmayı bile denedi. Kutsal kitaplardan dörtlükler ezberledi, balık ve tavşanlardan hazırlanan iksirler içti. Ben böyle işlere inanmam. Her neyse, tahmin edileceği gibi, hiçbir şey olmadı. “Tanrı beni neden lanetledi?” diye ağlardı.</p>

  <p>“Hangi Tanrı?” diye sordum.</p>

  <p>Çaresiz bir kadındı. “Babam gibi, asla hiçbir şeye sahip olamayan biri mi olacağım? Babam kadar bile olamayacak mıyım?”</p>

  <p>Artık bir fırtınanın içinde yaşamaktan yorgun düşmüştüm. Karım bir o tarafa bir bu tarafa koşturup ağlıyor, hayatına lanet ediyordu. Giderek daha az konuşup, daha çok kitap okumaya başladım. Kitaplar onları satmadığım sürece tek bir kapik kazanmama yaramıyorlardı. Raisl’ı Kiev’de iyi bir doktora götürmeyi düşündüm ama parasını nasıl ödeyecektim? Böylece hiçbir gelişme olmadı. O kısır, ben de fakir kaldık. Her gün şansımız dönsün diye başka bir yere gitmemiz için bana yalvarıyordu.</p>

  <p>“Gitmek mi?” dedim. “Kimin kanatlarına binip de gideceğiz?” Sonra da, “Babanın talihinin değiştiği gibi mi değişecek bizimki de?” diye ekledim. Bana nefretle baktı. Evden uzak durmaya başladım. Geceleri geldiğimde ise mutfakta uyuyordum. Daha sonra onun hakkında meyhanelerde gezdiğini konuşmaya başladıklarını duydum. Sonra da günün birinde gidivermişti. Kapıyı açtım ve ev boştu. Başta onu İncil’de fahişe gibi davranan karısını lanetleyen bir karakter gibi lanetledim. “Döl tutmayan rahmi ve kuru memeleri onun olsun,”dedim. Ne var ki şimdi olaya şöyle bakıyorum: Raisl kendini yanlış bir geleceğe bağlamıştı.</p>




  <h3 id="sigil_toc_id_25">7</h3>



  <p>Beklersin. Ümit dolu dakikalar ve ümitsizlik dolu günler boyunca beklersin. Bazen sadece beklersin, bundan daha aşağılayıcı bir şey daha yoktur. Düşüncelerine gömülür, hapishane hücresini yok etmeye çalışırsın. Şanslıysan hücre çözülür gider ve sen açık havaya çıkıp, kapıların, duvarların ve kendine duyduğun nefretin ötesinde bir yarım saat geçirebilirsin. Şanslı değilsen düşüncelerin seni zehirleyebilir. Şanslıysan kasabaya gider bir arkadaşını ziyaret edersin, onu bulamasan bile kulübesinin önündeki bankta tek başına oturursun. Çimen ve çiçek kokusunu içine çeker, oradan geçen bir iki kıza denk gelirsen onlara bakarsın. Yapacak iş varsa, sabahtan akşama çalışabilirsin de. Bugün biraz marangozluk işi var. Ahşabı testereyle kesip parçalara ayırdıktan sonra çekiçle birleştirirken terlersin. Yemek zamanı geldiğinde yiyecek çıkınını açarsın. Fena değil. Yiyeceğin güzel olanı, canın istediğin anda az da olsa açıp yiyebildiğindir. Katı bir yumurta, bir çimdik tuz ekince çok lezzetli olur. Ayrıca biraz ekşi krema ve parçalara ayrılmış bir patates. Ekmeğini taze süte batırıp yutmadan önce emersen bu tam bir ziyafet olur. Limon ve bir parça şeker katılmış sıcak çay. Akşam olunca ıslak çimlerin üzerinde yürüyerek ormanın ucuna gidersin. Parlak gökyüzündeki ayı seyredersin. Taptaze havayı içine çekersin. Bir amaç seni dürter, hâlâ bir geleceğin vardır. Ne de olsa hayatta ve özgürsündür. Pek o kadar özgür olmasan bile olduğunu düşünürsün. Bu tür düşüncelerin en kötü tarafı seni bırakıp gittiklerinde kendini yeniden hücrende bulmandır. Senin ormanın ve gökyüzün hücredir.</p>

  <p>Yakov sayıyordu. Her ne kadar saymamaya çalışsa da zamanı sayıyordu. Sayınca sayılı günlerin biteceği düşünülürdü, en azından onun gibi sadece küçük rakamlara alışık biri için böyleydi. Hayatında yüze kadar kaç kez saymıştı ki? Kim sonsuza dek saymaya devam edebilirdi? Böyle saymak zamanı adeta bir yığın haline getiriyordu. Tamirci yakılacak odunlardan uzun sopalar ayırmıştı. Uzun sopalar aylar, kısa olanlar günleri ifade ediyordu. Bir gün bile ona yeterince eziyet verecek kadar uzundu ama biriktikçe gün içindeki dakikalar bile zarar verebiliyordu. İnsanın yapacak bir şeyi olmadığında sahip olacağı en kötü şey bitmek tükenmek bilmeyen dakikalardı. Milyonlarca küçük şişeye bir hiçi doldurmaya çalışmaya benziyordu.</p>

  <p>Gün, sabah beşte başlıyor ve asla bitmiyordu. Akşamın ilk karanlığında Yakov şiltesine yatıp uyumaya çalışmaya çoktan başlamış oluyordu. Bazen bütün gece uyumaya çalıştığı olurdu. Gündüzleri ise gözetleme deliğinden düzenli kontrollerin yanı sıra, o utanç verici arama da üç kez yapılıyordu. Küllerin temizlenmesi ve sobanın hazırlanıp yakılması vardı. Bir de hücreyi süpürmek, teneke kutunun içine işemek, saymaya başlayana kadar ileri geri yürümek, yapacak bir şey olmaksızın masada oturmak... Yemeklerini almaya gitmek ve bunları yemek vardı. Hatırlamaya çalışmak, sonra da unutmaya çalışmak vardı.</p>

  <p>Her günün sayılması vardı, bir araya getirdiği ilahilerin ezberden okunması vardı. Bir de havanın aydınlanmasını ve kararmasını seyretmek vardı. Sabahın karanlığında biraz tazelik, bir miktar beklenti oluyordu. Gerçi Yakov neyi beklediğini pek bilemiyordu. Gece karanlığı ise ağırdı ve içinde gölgeler barındırıyordu. Sabah olduğunda bu gölgeler dağılıyor, geriye sadece tek bir tanesi kalıyor, bütün gün hücrenin içinde dolanıp duruyordu. Güneşin parladığı günlerde, saat on bir civarında güneş ışığı Yakov’un şiltesinin üzerinde kalan yıpranmış hücre duvarına vurduğunda bu gölge bir dakikalığına ortadan kayboluyor, altından ışık demeti birkaç dakika sonra yine gözden kayboluyordu. Yakov bir keresinde duvara vuran bu ışığı öptü. Bir keresinde de diliyle yaladı. Güneş gittikten sonra pencereden giren ışık daha loş oluyordu. Yakov okumak için bir gazete kağıdı şeridi aşırdığında, karanlık, kağıdın üzerine çöküyordu. Aralık ayında öğleden sonra saat üç buçukta gece oluyordu.</p>

  <p>Yakov sobayı hazırlıyor ve birlikte yemek almaya gittikten sonra Jitnyak sobayı yakıyordu. Yakov yemeğini ya karanlıkta ya da kapağını ardına kadar açık bıraktığı sobanın ışığında yiyordu. Hâlâ ne bir lamba ne de bir mum verilmişti.</p>

  <p>Tamirci yiten günü işaretlemek için küçük bir dalı kenara koyuyor ve şiltesine kıvrılıyordu. Uzun dallar aylar içindi. Ocak ayında olduklarını hesaplamıştı. Jitnyak da, Kogin de ona bilgi vermiyordu. Böyle sorulara cevap vermelerinin yasak olduğunu söylüyorlardı. Tuğla fabrikasında tutuklanışı nisan ayının ortasındaydı ve Bölge Adliyesi’nin hapishanesinde iki ay kalmıştı. Bu cezaevinde de yedi aydır kaldığını hesaplayınca toplamı dokuz ay, belki de daha fazla ediyordu. Yakın zamanda hapishanede tam bir yıl kalmış olacaktı. Yakın zamanda mı? Bir yılı geçireceğini düşünmüyor, düşünemiyordu. Gelecekte bir gelecek öngöremiyordu. Geleceği düşündüğü zamanlarda tek düşünebildiği şey iddianamesiydi. Müdürün kapının altılı kilidini açarak iddianameyi kahverengi kalın bir zarfta getirdiğini hayal ediyordu. Ne var ki bu düşüncenin içinde, müdür gittikten sonra, iddianame hâlâ gelmemiş oluyor ve Yakov da zamanı saymaya devam ediyordu. Ne kadar bekleyecekti? Ağırlaşan başıyla aylarca, günlerce, dakikalarca; aydınlık ve karanlığın kısa ve uzun zaman parçalarının üzerine yığıldığı sürekli tekrar eden bir döngü içerisinde beklemişti. Can sıkıntısı parmaklarını boğazına geçirirken o bekliyordu. Bilinmeyen bir zamanı, aklındaki tüm zamanlardan farklı bir zamanı bekliyordu. Asla olmayabilecek bir şey için bitmek tükenmek bilmez bir bekleyiş gibiydi bu.</p>

  <p>Kışın da zaman, parmaklıklı pencerenin kırık camından içeri düşen kar taneleri gibiydi ve kar yağışı aralıksız sürüyordu. Kar etrafında yığılırken Yakov da bu yığının içinde ayakta durup bekliyor, ne var ki boğulmanın sonu gelmiyordu.</p>

  <p>Bir kış günü, zamandan bunalmış bir halde üzerindeki kıyafetleri parçaladı. Parçalar ellerinde lime lime ayrılmıştı.</p>

  <p>Gözetleme deliğinden gardiyanlara, hapishane görevlilerine, Grubeşov’a ve Kara Yüzlere “Piçler!” diye bağırdı. ‘‘Yahudi düşmanları! Caniler!”</p>

  <p>Onu çıplak bıraktılar. Jitnyak sobayı yakmıyordu. Hücrenin dondurucu soğuğunda deli gibi yürürken tamircinin vücudu mosmor olmuştu. Üzerine dua şalını ve yırtık pırtık battaniyeyi almış, şiltenin üzerinde titriyordu.</p>

  <p>Gardiyanla birlikte günün son aramasını yapmak üzere gelen müdür yardımcısı, “Sabah olunca kıyafetlere artık ihtiyacın kalmamış olacak,” dedi. “Donarak kaskatı kesileceksin. Ayır şu pis kıçını.”</p>

  <p>Ne var ki müdür gece olmadan gelerek hücrede çıplak bir Yahudi’nin dolanıp durmasının uygunsuz olduğunu söyledi.“Bundan çok daha hafif bir suç için bile kurşuna dizilebilirdin.”</p>

  <p>Yakov’a bir hapishane kıyafeti ile yine eski püskü bir palto daha fırlattı. Jitnyak da sobayı yaktı ama tamircinin buz tutan kemiklerini yeniden ısıtması için bir hafta geçmesi gerekti. Soğuk artık eskisinden daha çok canını yakıyordu.</p>

  <p>Sonra yeniden beklemeye koyuldu. Bekliyor işte.</p>



  <h3 id="sigil_toc_id_26">8</h3>



  <p>Müdür, üniformaları içinde Yakov’un hücresine gelerek Savcı Grubeşov’dan haber getirdi.</p>

  <p>“Sokak kıyafetlerini giyerek Plosski Adliyesi’ne gideceksin. İddianamen hazır.”</p>

  <p>Şaşkına dönen tamirci gözlerini kapadı. Gözlerini açtığında müdür hâlâ oradaydı.</p>

  <p>“Nasıl gideceğim efendim?” Sesi çatlamıştı.</p>

  <p>“Bir dedektif sana eşlik edecek. Uzak mesafe olmadığı için tramvayla gidebilirsiniz. Bir buçuk saatten fazla dışarıda kalmana izin yok. Savcının senin için istediği izin süresi bu.”</p>

  <p>“Bacaklarımın yeniden zincire vurulması gerekecek mi?”</p>

  <p>Müdür sakalını kaşıdı. “Hayır, ama ellerin kelepçelenecek ve en ufak ters bir hareketinde vurulmana yönelik kesin talimat var. Ayrıca yandaşlarının seninle iletişim kurmaya çalışması olasılığına karşın Gizli Polis’ten iki memur seni ve dedektifi takip ediyor olacak.”</p>

  <p>Yarım saat içinde Yakov hapishaneden çıkmış, dedektifile birlikte tramvay bekliyordu. Kasvetli ve soğuk bir gün olsa da, sokakların hepsi bembeyaz olsa da, yapraksız kalmış ağaçlar buz kesmiş gökyüzüne doğru kapkara uzanıyor olsa da Yakov ne tarafa baksa gözleri yaşlarla doluyordu. Dünyanın nasıl dokunup bir araya getirildiğini sanki ilk defa görüyor gibiydi.</p>

  <p>Tramvayda giderken sokaklardaki dükkânları, yoldan geçenleri sanki yabancı bir ülkedeymiş gibi seyretti. Bir köylünün dükkânlardan birine girdiğini görmek ne kadar da etkileyiciydi. Yanında oturan dedektifin bir eli paltosunun cebindeydi. Göbekli ve gözlüklü bir adamdı. Gri bir kalpak giymişti. Sessizce oturuyordu. Tamirci adliyeye giden yol boyunca iddianamenin ne söyleyeceği konusunda endişelenip durdu. Acaba onu sadece cinayetle mi suçlayacaktı yoksa ‘ayin amaçları için’ cinayet işlemekle mi? Delil yoktu, en iyi olasılıkla ikinci dereceden deliller söz konusuydu ama Yakov yine de onların yapabileceklerinden korkuyordu.</p>

  <p>Amaç bir çerçeve çizmek olunca, delil ayarlamak mümkündü. Öte yandan iddianame ne derse desin Yakov için o sırada sadece o iddianameye kavuşmak önemliydi çünkü böylece bir avukatla konuşabilecekti. Bunu bir yapabilse belki onu artık tek kişilik hücrede tutmazlardı. Onu bir katille aynı hücreye koysalar bile o denli çaresiz bir yalnızlık içinde olmaktan iyiydi. Avukat herkese Yakov’un kim olduğunu anlatırdı. Onlara, “Bu adam düzgün bir adam, asla bir çocuğu öldürmüş olamaz,” derdi.</p>

  <p>Tamirci uygun avukatı bulma konusunda endişeliydi. Bibikov’un aklındaki ismin kim olduğunu merak ediyordu. Bibikov, “Mükemmel bir üne sahip güçlü ve cesur bir adam,” demişti. Acaba İvan Semyonoviç bilir miydi? Ona sormasına izin verirler miydi? Avukat Rus mu yoksa Yahudi mi olurdu? Hangisi daha iyi olurdu? Yakov onun parasını nasıl ödeyecekti? Verecek parası olmayınca avukat yine de onu savunabilir miydi? İyi bir avukatı olsa bile, Bibikov’un dosyaları Kara Yüzler’in eline geçtiyse onu hâlâ savunabilir miydi?</p>

  <p>Bütün bu endişelerine ve ellerinin sıkıca kelepçelenmiş olmasına rağmen, hapishaneden birkaç dakikalığına çıkmış bir tutuklu olarak Yakov tramvay yolculuğundan hoşlanmıştı. Etrafındaki insanlar ve aracın hareket edişi bir özgürlük yanılsaması yaratmıştı.</p>

  <p>Bir sonraki durakta tramvaya iki adam bindi. Tamircinin yanından geçerken kelepçeli ellerini gördüler. Birbirleriyle fısıldaştılar. Oturduktan sonra ise diğer insanlara bir şeyler fısıldadılar. Yolculardan bazıları başlarını çevirip Yakov’a baktı. Yakov bunu fark edince gözlerini kapattı.</p>

  <p>Başında yün bir örgü şapka olan adam “Hıristiyan çocuğu öldüren piç bu,” dedi. “Onu tutuklandıktan sonra bir kere Marfa Golov’un evinin önünde bir arabanın içinde görmüştüm.”</p>

  <p>Tramvaydaki adamların bazıları kendi aralarında mırıldanmaya başladı.</p>

  <p>Dedektif sakin bir sesle konuştu. “Her şey kontrol altında dostlarım. Boş yere galeyana gelmeyin. Tutukluyu adliyeye götürüyorum. İşlediği suçun cezası orada verilecek.”</p>

  <p>Başlarına geniş şapkalar giymiş iki sakallı Yahudi sonraki ilk durakta telaşla indi. Bir üçüncüsü ise Yakov’la konuşmaya çalıştı ama dedektif onu eliyle uzaklaştırdı.</p>

  <p>Yahudi Yakov’a bağırdı: “Seni mahkûm ederlerse, ‘Şema Yisrael, Tanrımız tektir,’ diye bağır!” Sonra da hareket halindeki tramvaydan atladı. Ayağa kalkmış olan iki gizli polis de yerlerine oturdu.</p>

  <p>Kadife çiçekli bir şapka giymiş bir kadın yanından geçerken tamirciye tükürdü. Tükürüğü Yakov’un sakalından aşağı aktı. Çok geçmeden dedektif Yakov’u dürttü ve bir sonraki durakta tramvaydan indiler. Karla kaplı kaldırımda ilerlerlerken dedektif sokak satıcısından bir elma almak için durdu. Elmayı tamirciye verdi. Yakov elmayı üç ısırıkta mideye indirdi.</p>

  <p>Adliye binasında Grubeşov daha büyük bir büroya taşınmıştı. Bekleme odasında altı masa vardı. Yakov dedektif ile birlikte bekledi. İddianameyi görmek için gergin bir heyecan içindeydi. Çok garip, diye düşündü, bir cinayet iddianamesinin bu kadar kıymetli olması çok garip. Ne var ki iddianame olmadan kendini savunmak üzere ilk adımı atamıyordu.</p>

  <p>Onu iç ofise aldılar. Şapkasını eline almış olan dedektif onu içeri kadar takip etti, tamircinin arkasında hazır olda bekledi ama Grubeşov başıyla işaret ederek onu dışarı gönderdi. Savcı yeni masasında dimdik oturmuş, gözlerini kısarak tutukluyu inceliyordu. Görünüşünde pek az şey değişmişti. Biraz daha yaşlı görünüyordu ama o bile yaşlandıysa kim bilir Yakov ne kadar yaşlanmış görünüyordu. Tamircinin saçı başı dağılmış, sakalı uzamıştı; üzerindeki kıyafetlerin içinde yüzüyor ve korku içinde görünüyor olmalıydı.</p>

  <p>Grubeşov ciddiyetle öksürdü ve başka tarafa baktı. Yakov adamın masasının üzerinde hiç kağıt göremedi. Her ne kadar bu Yahudi düşmanı adamın karşısında kendini kontrol etmeye karar verdiyse de titremesine engel olamıyordu. Zaten şimdiye kadar içinden titremiş ama bunu bastırmıştı. Ne var ki Grubeşov yüzünden Bibikov’un başına gelenleri, kendisine nasıl davranıldığını ve neler çektiğini düşününce boğazı nefretle düğümlendi ve vücudu sarsıldı. Öyle şiddetli titriyordu ki sanki zehirli bir maddeyi içinden atmak ister gibiydi. Bu adamın karşısında sanki donuyormuş ya da ateşler içindeymiş gibi titrediği için utanmasına rağmen titremesini durduramıyordu.</p>

  <p>Savcı bir an şaşkınlıkla baktı. “Üşüyor musun Bok?” Kalınca sesi, anlayışlı olmaya çalışmıştı. Tamirci titremeye devam ederek üşüdüğünü söyledi.</p>

  <p>“Hasta mıydın?”</p>

  <p>Yakov adama duyduğu nefreti gizlemeye çalışarak başını salladı.</p>

  <p>Savcı, “Yazık,” dedi. “Neyse, otur ve kendini kontrol etmeye çalış. Biz de diğer meselelere bakalım.”</p>

  <p>Masasının kilitli çekmecesini açarak içinden daktiloda sık aralıklarla yazılmış bir tomar uzun mavi kağıt çıkardı. Tomarda yirmi sayfa kadar vardı.</p>

  <p>Yakov, Tanrım, bu kadar çok mu? diye düşündü. Titremesi hafifledi ve endişeyle öne doğru eğildi.</p>

  <p>Grubeşov sanki meseleyi yeni anlıyormuş gibi gülümsedi. “Demek iddianame için geldin?” Parmağıyla kağıtları işaret etti.</p>

  <p>Tamirci gözünü kağıtlara dikerek dudaklarını ıslattı.</p>

  <p>“Hapishane deneyimini pek hoş bulmadığını tahmin ediyorum, öyle değil mi?”</p>

  <p>Yakov içinden tiz bir çığlık atmak gelse de başıyla onayladı.</p>

  <p>“Düşüncelerin artık değişti mi peki?”</p>

  <p>“Masumiyetim hakkındaki düşüncem değişmedi.”</p>

  <p>Grubeşov sandalyesini masasından geri iterek hafifçe güldü. “İnatçı bir adam iki ayağı bağlı olarak yürür. Sana şaşırıyorum Bok. Sana tam olarak aptal diyemem. İnat etmeye devam edersen bir geleceğinin olmadığını bildiğini sanıyorum. ”</p>

  <p>“Lütfen, ne zaman bir avukatla görüşebilirim?”</p>

  <p>“Avukatın sana en ufak bir faydası olmaz. Bu söylediğime güvenebilirsin.”</p>

  <p>Tamirci gergin bir halde oturuyordu. Sessiz ama dikkatliydi.</p>

  <p>Grubeşov şark halısının üzerinde yürümeye başladı. “Altı ya da yedi avukatla bile mahkûm olup hayatının geri kalanını tek kişilik bir hücrede geçireceksin. Vatansever Ruslardan oluşan bir jüri, birkaç uydurukçu dalaverecinin senin için söyleyeceklerine inanır mı sence?”</p>

  <p>“Onlara gerçeği anlatacağım.”</p>

  <p>“‘Gerçek' bize anlattıklarınsa aklı başında hiçbir Rus sana inanmayacaktır.”</p>

  <p>“Sizin inanacağınızı düşünmüştüm efendim, ne de olsa siz delilleri biliyorsunuz.”</p>

  <p>Grubeşov yürümeye ara vererek boğazını temizledi. “Buna en son inanacak kişi benim, yine de senin bir zamanlar dürüst bir adamken dindaşlarının kurbanı olduğun ihtimalini düşünmedim değil. Çar’ın da bu suçu senin işlediğine inandığını bilmek ilgini çeker miydi?”</p>

  <p>“Çar mı?” Yakov şaşkınlık içindeydi. “Çar’ın benden haberi var mı? Nasıl böyle bir şey düşünebilir?” Yüreği ağırlaşıp çökmüştü.</p>

  <p>“Majesteleri Jenya’nın cinayete kurban gittiğini gazetelerde okuduğundan beri bu konuyla bizzat ilgileniyor. Vakit kaybetmeden masasına oturarak bana şunları yazmış: ‘O çocuğun aşağılık Yahudi katilini bulup adalete teslim etmek için hiçbir zorluktan kaçınmayacağınızı ümit ediyorum.’ Bunları hafızamdan söylüyorum. Majesteleri çok hassas bir insandır ve bazı olağanüstü sezileri vardır. O günden itibaren soruşturmanın gelişmeleri konusunda onu sürekli bilgilendirdim. Soruşturma tamamen onun bilgisi ve onayı altında yürütülüyor.”</p>

  <p>Tamirci, işte bu şanssızlık, diye düşündü. Bir süre sonra, “Peki ama Çar neden doğru olmayan bir şeye inansın ki?” diye sordu.</p>

  <p>Grubeşov hızla masasına dönerek oturdu. “Şahitlerin verdiği ifadelerde yer alan delillere hepimiz gibi o da inanıyor.”</p>

  <p>“Hangi şahitler?”</p>

  <p>“Hangi şahitler olduğunu gayet iyi biliyorsun.” Grubeşov sabırsızlanmıştı. “Örneğin Nikolay Maksimoviç Lebedev ve kızının, bu zarif ve kibar insanların ifadeleri; talihsiz oğlunun acısını uzun zamandır çekmekte olan, şanssız ama saf kadın Marfa Golov’un ifadeleri; Proşko ve iki arabacının ifadeleri ve seni Jenya’ya şeker ikram ederken gören bekçi Skobeliev’in ifadeleri var. Bekçi mahkemede tuğla fabrikasında senin çocuğu defalarca kovaladığını da anlatacak. Nikolay Maksimoviç’in bize anlattığına göre senin yüzünden adam işinden atılmış.”</p>

  <p>“Onun kovulduğunu hiç bilmiyordum.”</p>

  <p>“Bilmediğin ama öğreneceğin çok şey var.”</p>

  <p>Grubeşov şahitlerin isimlerini vermeye devam etti. “Ayrıca Yahudi koğuş arkadaşın Gronfein’in de ifade vermesini isteyeceğim. Hani şu Yahudi cemaati adına Marfa Vladimirovna’ya senin aleyhine ifade vermesin diye rüşvet vermesini istediğin adam. Bir de bir zamanlar senden yardım isteyen dilenci kadın var, yardım etmeyi reddetmişsin. Seni bıçakların bilendiği bir dükkana girerken görmüş. Dükkanın sahibi ve yardımcısı var, onlar da iki bıçağının en keskin şekilde bilendikten sonra sana geri verildiğini söyleyecekler. Ayrıca Yahudi tarihi ve inançları hakkında uzman olarak kabul edilen birkaç din adamı ve Yahudilerin düşünce yapısı üzerine otorite olmuş bazı ruh bilimciler var. Şimdiden otuzun üzerinde güvenilir şahit bulduk bile. Majesteleri bütün ilgili ifadeleri okudu. Senin tutuklanmandan kısa bir süre sonra Kiev’e yaptığı son ziyaret sırasında ona şu bilgiyi verme şerefine eriştim; ‘Efendimiz, Jenya Golov cinayetinin zanlısının ele geçirildiğini ve şu anda hapishanede olduğunu size bildirmekten mutluluk duyuyorum. Adı Yakov Bok, Yahudi fanatik gruplarından biri olan Hasidim üyesidir.’' Seni temin ederim ki, majesteleri yağmur altında başını açarak senin tutuklanman konusunda Tanrı’ya şükürlerini sunmak üzere haç çıkardı.”</p>

  <p>Tamirci, Çar’ın başı açık vaziyette yağmurun altında haç çıkardığını gözünde canlandırabiliyordu. Bu meselenin, başkasıyla karıştırılmasının bir sonucu olup olamayacağı düşüncesi ilk kez aklına düşüyordu. Acaba onu başka biriyle karıştırmış olabilirler miydi?</p>

  <p>Savcı masanın yan çekmecelerinden birini çekerek içinden gazete haberlerinin toplandığı bir dosya çıkardı. İçlerinden birini okudu: “Majesteleri bu cinayetin korkak bir Yahudi katilin işi olduğundan şüphesi olmadığını, katilin bu barbarca davranışından ötürü hak ettiği şekilde cezalandırılması gerektiğini ifade etti: ‘Masum Rus çocuklarımızı ve onların endişeli annelerini korumak için ne gerekiyorsa yapacağız. Kendi karımı ve çocuklarımı her düşündüğümde onları da düşünüyorum.’ Rus Devleti’nin hükümdarı ve halkı senin suçlu olduğuna tüm yürekleriyle inanıyorsa suçlu bulunmama ihtimalinin ne kadar olabileceğini sanıyorsun? Hiç şansın olmadığına seni temin ederim. Hiçbir Rus jüri seni serbest bırakmayacaktır.”</p>

  <p>Tamirci yıkılmış bir halde içini çekerek, “Yine de,” dedi, “mesele delillerin değerine bağlı.”</p>

  <p>“Delillerin değerli olduğundan hiç şüphem yok. Senin daha iyi bir delilin var mı?”</p>

  <p>“Peki ya bazı Yahudi karşıtı gruplar bu cinayeti sırf şüpheleri Yahudilerin üzerine çekmek için işlediyse?”</p>

  <p>Grubeşov masaya yumruğunu indirdi. “Ne canavarca bir uydurma bu! İşlediği suçu onu suçlayanların üzerine atmak ancak bir Yahudi’nin işidir zaten. Besbelli önceden kabul ettiklerinin, evet, suçunu itiraf ettiğinin farkında bile değilsin.” Terlemeye başlamıştı, burnundan soluyordu.</p>

  <p>Yakov, “Ben mi?” diye sordu. Paniklemişti. “Ne itirafı? Ben hiçbir itirafta bulunmadım.”</p>

  <p>“Bulunmadığını düşünüyor olabilirsin ama uykunda yaptığın itiraflar kayda alındı bile. Gardiyan Kogin bunları defterlerine kaydetti, ayrıca müdür yardımcısı da gece vakti hücrenin kapısını dinlediğinde söylediklerini duydu. Vicdanen ağır bir yük taşıdığın ortada, Yakov Bok, böyle olması için yeterli ve makul bir sebep de var. İşlediğin suçun korkunç doğası nedeniyle ağlamalar, iç çekişleri, boşalmalar, inlemeler ve hıçkırıklar çok fazla. Belli ki bunlar hep yaptığın şeyden ötürü bir miktar üzüntü duyduğun için oluyor, ben de seninle bu yüzden nazikçe konuşuyorum.”</p>

  <p>Yakov’un gözleri yine masanın üzerindeki kağıtlara kaymıştı.</p>

  <p>“İddianameyi görebilir miyim efendim?”</p>

  <p>“Benim sana tavsiyem ...” Grubeşov bir mendille ensesini sildi. “Cinayeti dindaşlarının baskısı altında, istemeyerek işlediğine dair bir itirafname imzalaman. Bu halledildikten sonra, seninle en son konuştuğumda da söylediğim gibi senin çıkarına uygun bir şey ayarlanabilir.”</p>

  <p>“İtiraf edecek bir şeyim yok. Size ne itiraf edebilirim ki? Sadece çektiğim acıları itiraf edebilirim. Jenya Golov’un cinayetini itiraf edemem.”</p>

  <p>“Dinle Bok, senin iyiliğin için konuşuyorum. Yoksa durumun ümitsiz. İtiraf etmenin birden fazla faydası olacak. Senin Yahudi dindaşların açısından misillemeleri önleyebilir. Tutuklandığın sırada Kiev’in büyük bir Yahudi katliamının eşiğinde olduğunu biliyor musun? Bereket versin ki Çar atalarından birine ait bir heykelin açılışı için tesadüfen Kiev’e geldi de katliam önlendi. Bu tesadüf ikinci kez olmayacaktır, seni temin ederim. Bunu düşün, senin açından güçlü menfaatler var. Senin hapishaneden çıkarılarak Avusturya sınırındaki Podovoloşçisk’e gönderilmeni sağlamaya çalışırım. Cebinde Rus pasaportun olacak ve Avrupa dışında bir ülkeye gitmek için ulaşım araçlarını kullanabileceksin. Gidebileceğin ülkeler arasında Filistin, Amerika, hatta Avustralya bile var. Bunu çok dikkatli düşünmeni tavsiye ederim. Bu işin alternatifi hayatının geri kalanını şu anda maruz kaldığın koşullardan çok daha zorlayıcı şartlar altında geçirmektir.”</p>

  <p>“Özür dilerim ama, o zaman Hıristiyan bir çocuğun katili olduğunu itiraf etmiş birini serbest bıraktığınızı Çar’a nasıl açıklayacaksınız?”</p>

  <p>Grubeşov, “O kısmı seni ilgilendirmez,” diye cevap verdi.</p>

  <p>Tamirci ona inanmadı. Bu itirafın onu sonsuza dek mahkûm edeceğini biliyordu. Zaten çoktan mahkûm edilmişti.</p>

  <p>“Müdür iddianameyi bana vereceğinizi söyledi.”</p>

  <p>Grubeşov sıkıntıyla en üstte duran sayfayı inceledi, sonra yerine bıraktı. “İddianameyi sorgu yargıcının imzalaması gerek ama resmi bir görev için bir yere gitmişti ve henüz makamına dönmedi. Bu arada ben de bu makul teklifime cevabının ne olduğunu öğrenmek isterim.”</p>

  <p>“İtiraf edebileceğim çok şey var ama o cinayet bunlara dahil değil.”</p>

  <p>“Ah, sen aptal bir Yahudi’sin.”</p>

  <p>Yakov bunu kolayca kabul etti.</p>

  <p>“Yargıç Bibikov’dan anlayış ve belki de yardım geleceği ümitleri besliyorsan vazgeçsen iyi olur. Bibikov’un yerine başkası getirildi.”</p>

  <p>Tamirci yeniden titrememek için dişlerini sıktı. “Bay Bibikov nerede?”</p>

  <p>Grubeşov huzursuzlukla konuştu: “Resmi fonlardan zimmetine para geçirmek suçlamasıyla tutuklandı. Mahkemesini beklerken utancına dayanamayıp intihar etti.”</p>

  <p>Tamirci gözlerini kapadı.</p>

  <p>Açtığında ise, ‘‘Yardımcısı Bay İvan Semyonoviç ile konuşabilir miyim?” diye sordu.</p>

  <p>Savcı soğuk bir sesle, “İvan Semyonoviç Kuzminski geçen yıl eylül ayında Tarım Fuarı’nda gözaltına alındı,” dedi. “Bando ‘Tanrı Çar’ı Korusun’u çalarken şapkasını çıkarmamış. Doğru hatırlıyorsam Petropavelski Kalesi’nde bir yıl hapse mahkûm edildi.”</p>

  <p>Tamirci sessizce soluğunu tuttu.</p>

  <p>Grubeşov’un yüzü gerilmiş, terlemişti. “Meseleyi kavradın mı?”</p>

  <p>Tamirci boğuk bir sesle, “Ben masumum,” diye bağırdı.</p>

  <p>“Hiçbir Yahudi masum değildir, hele de ayin uğruna insan öldüren bir suikastçı. Ayrıca Dünya Siyonist Teşkilatı, Herzl Birliği ve Rus Farmasonları ile gizli bir komplo hazırlığı içinde olan uluslararası gizli Yahudi hükümeti Kahal’ın bir ajanı olduğun biliniyor. Seni yönetenlerin meşru Rus Hükümeti’ni devirmek, ülkenin ve halkın başına geçmek için İngilizlerle pazarlık ederek anlaştığına inanmak için sebeplerimiz de var. Biz de pek saf sayılmayız. Amaçlarınızı biliyoruz. ‘Sion Büyüklerinin Protokolleri’ ile ‘Komünist Manifesto’yu da okuduk ve sizin devrimci niyetlerinizin hepsini anlıyoruz!”</p>

  <p>“Ben devrimci değilim. Ben deneyimsiz bir adamım. Böyle şeylerden anlamam ki. Ben bir tamirciyim.”</p>

  <p>Grubeşov, “İstediğin kadar inkar edebilirsin, biz gerçeği biliyoruz,” diye bağırdı. ‘‘Yahudiler dünyaya hükmediyor ve bizler kendimizi onların boyunduruğu altında hissediyoruz. Ben şahsen kendimi Yahudilerin hükmü altında hissediyorum, Yahudi düşüncesinin, Yahudi basınının hükmü altındayım. Yahudilerin suçları aleyhinde konuşmak insanın ya Kara Yüzler mensubu, ya bilim karşıtı ya da gerici olarak suçlanmasına neden oluyor. Ben bunlardan hiçbiri değilim. Ben bir Rus vatanseveriyim! Rus Çarı’nı seviyorum!”</p>

  <p>Yakov ıstırap içinde iddianame kâğıtlarına baktı.</p>

  <p>Grubeşov kâğıtları kaptığı gibi çekmeceye kilitledi.</p>

  <p>“Aklın başına gelirse müdür ile bana haber yolla. O zamana kadar hapishanede kokuşmaya devam edeceksin.”</p>

  <p>Yakov’un odadan çıkmasına izin verilmeden önce, kan beynine sıçrayarak kızarmış olan savcı defterinden okuyarak tutukluya Baal Şem Tov veya Liadi’li Haham Şneur Zalman ile bir akrabalığı olup olmadığını ve ailesinde bir şohet<b><a href="../Text/dipnot.xhtml#Footnote10" id="Feedback10"><sup>[10]</sup></a></b> bulunup bulunmadığını sordu.</p>

  <p>Yakov elinde olmadan tir tir titreyerek her bir soruya hayır cevabı verdi. Grubeşov da onun cevaplarını özenle kaydetti.</p>

  <h3 id="sigil_toc_id_27">9</h3>

  <p>Karanlık hücrede, hapishane kıyafetlerinin içinde oturuyordu. Sakalı karmakarışık olmuş, gözleri kızarmış, başı ateşler içinde yanıyor bir haldeydi. Yakıcı soğuk kemiklerini sızlatıyordu.</p>

  <p>Pencerede kar ıslık çalıyordu. Kırık camdan süzülen rüzgar hain bir kuş gibi üzerine çökerek ellerini ve başını adeta kemiriyordu. Yakov hücrenin içinde koştukça nefesinin dumanı görünüyordu. Göğsüne vurdu, kollarını havaya kaldırıp indirdi, mosmor olmuş ellerini ovuşturdu. Acı içinde ağlıyordu. İçini çekti, feryat etti, gökyüzünden yardım istedi. Sonunda gözetleme deliğinden tek gözüyle bakan sinirli Jitnyak çenesini kapatmasını emretti. Gardiyan akşam ateşini yaktığı zaman tamirci dumanı tüten sobanın kapağını açtı, paltosunun yakasını kulaklarına kadar kaldırdı ve ısıtmayan alevlerin pırıltısı yüzüne yansırken sobanın karşısında oturdu. Işıldayan, çıtırdayarak inleyen ateşin dışında hücre karanlık, nemli ve küf kokuluydu. Tamirci bu sefil hücrede kendisinden önce yaşayıp ölmüş bütün mahkûmların kötü kokularının arasında kendi kokuşmuşluğunu da duyabiliyordu.</p>

  <p>En derin kasvetler içinde saatlerce titredi. Buna kim inanırdı ki? Bizzat Çar, Yakov’u biliyordu. Çar onun suçlu olduğuna inanıyordu. Çar onun suçlu bulunup cezalandırılmasını istiyordu. Yakov kendini Rus İmparatoru ile bir dövüşe girmiş gibi görüyordu. Nikola, Tanrı’nın bir meleği olduğunu söyleyip gökyüzüne yükselene dek kıyasıya güreşiyorlardı.</p>

  <p>Tamirci, “Hepsi bir fantezi,” diye mırıldandı. “Ne onun bana ihtiyacı var, ne de benim ona. Neden beni rahat bırakmıyorlar? Ben onlara gerçekten ne yaptım?”</p>

  <p>Kaderi midesini bulandırıyordu. Pale’den kaçayım derken bir anda kendini hapiste bulmuştu. Doğduğundan beri kara bir at onun peşini bırakmamıştı. Bu bir Yahudi kabusuydu. Yahudi olmak sonsuza dek lanetlenmek değil de neydi? Tarihlerinden de, kaderlerinden de, kan suçlarından da usanmıştı.</p>
</body>
</html>