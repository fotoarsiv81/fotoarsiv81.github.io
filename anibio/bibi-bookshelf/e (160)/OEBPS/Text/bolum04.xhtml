<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/mute.css" type="text/css" rel="stylesheet"/>
</head>

<body>
  <h2>DÖRDÜNCÜ KISIM</h2>

  <h3 id="sigil_toc_id_10">1</h3>

  <p>Proşko, ahırın birkaç dakikada yanıp kül olduğunu, bunun Yahudi büyüsü sebebiyle olduğuna hiç şaşırmayacağını söyleyerek tamircinin ayaklarına tükürdü. Dört atın korkudan çıldırmış bir halde şaha kalkarak ve kişneyerek öldüğünü söyleyip ahırın simsiyah olmuş duvarlarına ve çöken çatının yanmış tahtalarına işaret etti.</p>

  <p>Tuğla fabrikasına gelen sakallı, bıyıklı yetkililerin bazıları üniformalıydı. Yağmur dinmiş olmasına rağmen bazılarının elinde hâlâ şemsiye vardı. Gizli Polis jandarmaları, sivil kıyafetli dedektifler ve Kiev Polisi’nin yanı sıra, iki sıra altın düğmeli üniformasının göğsünde madalya taşıyan bir İmparatorluk Ordusu generali de bulunuyordu. Proşko konuşurken hepsi sessizlik içinde ona bakıyordu.</p>

  <p>Grubeşov, İngiliz stili bir melon şapka giymişti. Ayağında çamurlu çizmeler ve üzerinde bir yağmurluk vardı. Proşko’nun ifadesini dinlerken yanakları al al olmuştu. Albay Bodyanski’nin elini sımsıkı kavrayarak kulağına bir şeyler fısıldadı. Albay da içtenlikle onun kulağına bir şeyler fısıldarken Yakov kurumuş dudaklarını ıslattı. Bibikov, sarı çamurla kaplı küçük botlar giymişti. Boynuna doladığı atkısı ve geniş kenarlı şapkasıyla, asık suratlı iki Kara Yüzler temsilcisinin arkasında duruyor ve birbiri ardına sigara yakıyor, nezaketle etrafındakilere de ikram etmekten geri kalmıyordu.</p>

  <p>Sivilceli yüzüyle İvan Semyonoviç de yaşlıca bir rahiple birlikte yakınlarında duruyordu. Yakov, Ortodoks Kilisesi’nden olan Rahip Anastasiy’in ‘‘Yahudilik Dini üzerine uzman” olduğunu duymuştu. Kır sakalları, ince elleri ve huzursuz bakan koyu gözleri olan rahip uzun bir cübbe giymiş, tas gibi şapkası uçmasın diye elini başına bastırmaktaydı. Ondan Yakov’un zaten berbat olan durumunu daha da kötü hale getirmesi bekleniyor olmalıydı. Yakov, elleri kelepçelenmiş, ayaklarına zincir vurulmuş halde endişe içindeydi. Aklını kaçırmamak için tüm gücüyle savaşıyordu. Diğerlerinin yanı sıra bir de arkasında silahlı beş gardiyan duruyordu. Tutuklanmasından bu yana neredeyse bir ay olmasına rağmen hâlâ başına gelenlere inanmakta zorluk çekiyordu. Sanki bir rüya görüyordu. Proşko’nun anlattıklarını hayretler içinde dinledi. Canice işlenen bir cinayetle suçlanmasını hem doğruymuş hem de kendisiyle ilgili değilmiş gibi dinliyordu. Sanki bu olay çok iyi tanımadığı, yabancı birinin başına gelmiş gibi hissediyordu. Bir yandan da böyle bir şey kendi başına gelebilir diye düşünüp tedirgin oluyordu.</p>

  <p>Mayıs ayının bu soğuk pazar gününde tuğla fabrikasında kimsecikler yoktu. Arabacı Richter ve Serdiuk’tan başka işçilerin hiçbiri orada değildi. Onlar da hiç konuşmadan sadece dinliyor, arada sırada tükürüyorlardı. Ukraynalı kalpağını iri kırmızı elleri arasında tutarken huzursuz görünüyordu. Alman da eski şefine gözlerini dikmiş kötü kötü bakıyordu. Nikolay Maksimoviç’in de gelmesi bekleniyordu ama Yakov adamın evden ayık çıkabilmesi için saatin çok geç olduğunu biliyordu.</p>

  <p>Sabah sis kalktıktan sonra sağanak bastırmış, yağmur öğleden sonra yeniden başlamıştı. Atlarla çekilen altı araba Plosski’deki bölge mahkemesinden aralıklarla ayrılmış ve çamurlu suları sıçrata sıçrata önce tuğla fabrikasında buluşmuştu. Yakov’u, Albay Bodyanski’yi ve jandarmaları taşıyan özel motorlu araba ise Lukianovski’de çamura saplanınca etraflarına insanlar toplanmış, bundan rahatsız olan savcı, şoföre meselenin “yayılmasını” istemediklerini belirtmişti.</p>

  <p>Gazetelerde tamirciyle ilgili pek bir haber yazılmamıştı. Tek bildikleri Podol’den bir Yahudi’nin “şüpheli” bulunarak tutuklandığıydı ama bu kişinin kim olduğu ya da neden şüpheli bulunduğu bilinmiyordu. Grubeşov daha ileri bir tarihte bilgi vermeye söz vermişti. Şimdilik soruşturmanın zarar görmesini istemiyordu. Adliyeden ayrılmalarından önce Bibikov daha fazla bilgi vermediyse de, bunu Yakov’a aktarmayı başarmıştı.</p>

  <p>Grubeşov, pazar günleri giydiği kalın pantolonlu, kısa ceketli takım elbisesini giymiş olan Proşko’ya dönerek, “Başından başla,” dedi. “En başındaki şüphelerini duymak istiyorum.”</p>

  <p>Savcı, sanığa bu yeniden yüzleşmeyi planladığını daha önceden söylemişti. Bu yüzleşmenin amacını da “Sana karşı açtığımız davanın sağlamlığını görerek buna göre ve kendi yararına davranmanı sağlamak” olarak açıklamıştı.</p>

  <p>“Nasıl benim yararıma olacak ki?”</p>

  <p>“Anlayacaksın.”</p>

  <p>Ustabaşı sümkürdü. İki harekette burnunu sildi ve mendilini pantolonunun cebine tıkıştırdı.</p>

  <p>“Her ne kadar Rus numarası yapsa da bir bakışta Yahudi olduğunu anlamıştım. Renk körü değilseniz soğanla turp arasındaki farkı ayırt etmek kadar kolaydır bu.” Proşko zorla güldü. “Adının Yakov İvanoviç Dologuşev olduğunu söylüyordu ama aksanından isminin onda sırıttığını anlamıştım. İnsanın ismi kimliği gibidir ama bu isim onda çalıntı kıyafetler gibi eğreti duruyordu. Bir hayaletin varlığını hissetmek gibi onun bir Yahudi olduğunu hissediyordum. Kendi kendime, bekle bakalım, dedim. Buradan kötü bir koku yükseliyor. Belki de kendi doğal kokusudur. Belki de Rusça konuşmasından bana öyle gelmiştir. Belki de oğlanları kovalarken ki paytaklığındandır...Ama gözümü açıp adam gibi baktığımda kuşkularımdan emin oldum. Yahudi olduğuna şüphe yoktu. Ne derler, kurbağadan prens olmaz. Yahudilik adamın yüzünden belli olur. Bu herif sinsi biri, dedim kendi kendime. Yahudi zülüflerini ve buklelerini kesip de Ruslar gibi koyun postundan palto giyince saklandığını sanıyor. Nikolay Maksimoviç’i kandırdıktan sonra belki onu deliğinden çıkarmak zor olacaktı, ama Tanrı’nın izniyle bunu başardım.”</p>

  <p>Grubeşov, “Detayları anlat,” dedi.</p>

  <p>“Onu gördükten on beş dakika sonra büroya gittim ve karakola teslim etmek için evraklarını sordum. Anında kendini ele verdi. Patrona verdiğini ve karakola kaydettirdiğini söyledi. Yalan söylüyordu. Bir adam çarpık konuşuyorsa, dedim, başka konularda da çarpıktır. O halde gözüm üstünde olacaktı. Fazla beklememe gerek kalmadı. Fırınların etrafında kendi amaçları uğruna dolanmaya çıktığında ben de gizlice odasına girdim ve deftere yazdığı rakamları kontrol ettim. Her gün yazması gerekenden az yazarak rubleleri kendine saklamıştı. Çok değildi, Yahudiler kurnazdır. Belki günde dört ya da beş ruble. Böylece Nikolay Maksimoviç şüphelenmeden, odasındaki teneke kutunun içinde küçük bir yığın biriktirmiş.”</p>

  <p>Yakov titriyordu. “Sen bir yalancısın. Bir hırsızsın ve suçu benim üzerime atıyorsun. Sen ve arabacıların Nikolay Maksimoviç’ten binlerce tuğla çaldınız. Bunları takip ettiğim için benden nefret ediyordun çünkü artık daha fazla çalamaz hale gelmiştin.”</p>

  <p>Kimse dinlemiyordu.</p>

  <p>Bibikov ustabaşına sordu: “Çaldığı rublelerle ne yapıyordu? Doğru hatırlıyorsam teneke kutuda yaklaşık doksan ruble vardı. Her gün dört ruble çalıyorduysa çok daha fazla parası olması gerekirdi.”</p>

  <p>“Bir Yahudi’nin parayla ne yaptığını Tanrı bilir. Paralarını yatağa götürüp arada bir becerirlermiş diye duymuştum. Bahse girerim çoğunu Podol’deki sinagoga göndermiştir. Rus rublesiyle yapacak çok şeyleri var ne de olsa.”</p>

  <p>Grubeşov, Albay Bodyanski’ye danıştıktan sonra açıkladı: “Gizli polis yüz beş ruble tespit etti.” Yakov’a dönüp, “Çeneni kapalı tut,” dedi. “Sana soru sorulduğunda cevap ver.”</p>

  <p>Proşko devam etti: “Dahası, tuğla fabrikasına başka Yahudiler getirdi. Bunlardan biri de şu yuvarlak şapkalılardandı, hasid mi ne deniyorsa işte. Ahırda dua ettiler. Başka bir tanesi de ortalıkta kimse yokken geldi. İkisi de başlarına boynuzlar bağlayıp Yahudi Tanrısı’na dua ettiler. Onları pencereden seyrettim ve dua edip hamursuz yediklerini gördüm. Anladığım kadarıyla yukarıdaki fırında da hamursuz pişirdiler. Polis geldiğinde yatağın altına saklanmış yarım çuval un vardı. Bunları takip ettim çünkü size söylediğim gibi şüpheleniyordum. Bunu geceleri bembeyaz yüzü ve garip bakışlarıyla etrafta gizlice dolaşırken gördüm. Ayrıca size anlattığım gibi oğlanları kovalarken gördüm. Onlara zarar vermesinden endişelendim. Ne kadar haklı olduğumu sonradan daha iyi anladım. Bir keresinde iki ya da üç okul çocuğu ellerinde kitaplarıyla fabrikaya gelmişti. Onları kovaladığını gördüm ama kaçtılar. Bir keresinde ona sordum. Yakov İvanoviç, o küçük okul çocuklarını niye kovaladın? Onlar iyi çocuklar. Tek istedikleri tuğlanın nasıl yapıldığını görmek,’ dedim. Ama o bana şöyle cevap verdi: ‘O kadar masumlarsa İsa onları koruyacaktır.’ Bunu derken ne kastettiğini Proşko’nun anlamayacağını sandı, ama anladım.”</p>

  <p>Yakov inledi.</p>

  <p>“Bu yüzden gözümü ondan ayırmadım. Ben izleyemediğim zamanlarda da arabacılara takip etmelerini tembihledim.”</p>

  <p>Hâlâ at kokuları saçmakta olan Serdiuk, “Aynen öyle,” dedi. Richter de onayladı.</p>

  <p>“Onları küçük siyah şapkalarını giyip dua ederken gördüm. Hamursuz pişirirlerken de gözetledim. O çocuk öldürüldüğünde nisan ayında karın yeniden yağmaya başladığı gündü. Çocuğu sabah mağarada bıçak yaralarıyla bulduklarında, bu herifi, diğer yuvarlak şapkalı Yahudi’yi merdivenlerden indirirken gördüm. Aceleyle fabrikadan uzaklaştılar. Yukarı çıktım, oraya girdiğimi anlamasın diye onların kardaki ayak izlerine bastım. Pişirdikleri hamursuzların parçalarını o gün bulmuştum. Yatağın altındaki yarım çuval unu, bunun alet çantasını ve size söylediğim kanlı paçavrayı da. Şeytan gittiği her yere kötülüklerini saçarmış.</p>

  <p>“Sonra delilleri yok etmek için ahırı ateşe vermek istedi ama gözümün onda olduğunu fark etmişti. Tuğla fabrikasında karşısına çıktığımda yüzünün kanı çekilir, gözlerini kaldırıp bana bakamazdı. Bunlar o çocuğu öldürdükten sonra oldu. Cenazeden sonra polise gittim ve bir hafta içinde gelip onu tutukladılar. Hamursuzları ve size sözünü ettiğim diğer şeyleri aldılar ama Serdiuk, Richter ve ben döşeme tahtalarını kaldırmak için yukarı çıktık ve yerde koyu renkli kan izleri gördük. Polise göstermek istedik. Tam o sırada yaşlı, beyaz sakallı bir Yahudi’nin ahırdan koşarak çıktığını gördük. Hemen ardından da bütün ahır alevler içinde kaldı ve beş dakika içinde kül oldu. Atların bir kısmını şans eseri kurtarabildik Altı tanesini kurtardık, dört tanesini kaybettik. Sıradan bir yangın olsaydı onunu birden kurtarabilirdik ama öyle bir yangındı ki, sanki içine rüzgarı da almış gibiydi. Sanki içinde insanlar ölüyor ve hayaletler onlarla buluşuyor gibi sesler çıkıyordu. Sesler bir Yahudi kitabından bazı büyülü kelimeler söylüyordu, yemin ederim. Bunun yaşadığı ve tutuklandığı üst katta alevler yağlı bir yeşil renge büründü. Öyle bir şey hayatımda hiç görmemiştim. Sonra renk sarıya döndü, sonra da simsiyah oldu. Samanların yandığı ahırdaki yangından iki katı hızla tutuşuyordu. Ahırdaki alevler turuncu ve kırmızıydı. Sıradan bir yangın gibi yanıyordu. Bu sayede altı atı alevlerin arasından kurtarabildik. Dördünü de kaybettik.”</p>

  <p>Richter ifadenin her kelimesinin doğru olduğuna yemin etti. Serdiuk da iki kez haç çıkardı.</p>

  <h3 id="sigil_toc_id_11">2</h3>

  <p>Rahip Anastasiy, öldürülen çocuğun bitkin düşmüş annesi Marfa Golov’u kucakladı. Uzunca boylu, ince boyunlu,esmer kadın, kıpkırmızı olmuş nemli gri gözleriyle eğilip selam vermeye çalışırken rahibin kollarında bayılmıştı.</p>

  <p>“Günahlarımızı bağışla, peder,” diye ağlıyordu.</p>

  <p>Rahip, “Sen bizi bağışla, çocuğum,” diye genzinden gelen bir sesle cevap verdi. “Dünya sana karşı günah işledi. Özellikle de peygamberimize karşı günah işleyenler yaptı bunu.”</p>

  <p>Rahip haç çıkardı. Eli bir kuş gibi asılı kalmıştı. Yetkililer de onu taklit etti.</p>

  <p>Yakov, Marfa Golov’u ilk gördüğünde kadın, kalın şallı bir komşusu ile birlikte, sivri teneke çatılı iki katlı ahşap evin kırık dökük merdivenlerinde durmuş, yetkililerin gelmesini bekliyordu. At arabaları göründüğünde komşusu hızla uzaklaşmıştı. Ev, alçak duvarlı bir mezarlığa tepeden bakıyordu. Uzaktan da pazar günü bacasından duman tütmeyen tuğla fabrikasını görüyordu. Bibikov durup fabrikaya bakmıştı. Kutu biçimindeki ev, bir zamanlar beyaza boyanmıştı ama artık rengi griye dönmüştü ve boyaları dökülüyordu. Ön bahçede hiç çimen yoktu, yağmurdan çamur olmuştu. Bahçenin etrafı, sokağa bakan tarafta orantısız yerleştirilmiş koyu renkli plakalarla birbirine tutturulmuş olan boyasız yüksek bir çitle çevriliydi. Motorlu arabayla at arabalarının park edildiği evin ön tarafındaki cadde delik deşik ve çamur içindeydi. At arabaları cenaze merasimi arabalarına benziyordu. Bir tek ölüyü taşıyan cenaze arabası eksikti sanki.</p>

  <p>Marfa, gazetenin haberine göre otuz sekiz yaşındaydı. Oldukça güzeldi. Gergin ve aklı başka bir yerdeymiş gibi bir hali vardı. Gözleri bir o yana, bir bu yana dönüyordu. Ağzı mutsuzluktan bir çizgi halini almıştı, çenesi incecikti. Bu toplantı için koyu renk çiçekli bir bluz, uzun yeşil bir etek ve düğmeleri iki renkli, sivri burunlu ayakkabılar giymişti. Yıpranmış boynuna rengi atmış bir broş tutturmuş, omzuna hafif bir şal atmıştı. Bir de başına parlak kirazlarla süslenmiş beyaz bir şapka takmıştı. Bu şapka insanların ona ilgiyle bakmasına neden oluyordu.</p>

  <p>Tamirci avluya getirildiğinde Marfa hıçkırıklara boğuldu. Savcının emrindeki görevlilerden biri ve yakınlarında durmakta olan bir jandarma usulca ama duyulabilecek bir sesle tutukluyu lanetlediler.</p>

  <p>Marfa soluğu kesilerek, “Kesinlikle bu o,” diye fısıldadı.</p>

  <p>Bibikov gümüş çerçeveli kelebek gözlüğünü düzelterek Marfa’ya baktı. “Kimmiş o?”</p>

  <p>“Jenya’nın bana anlattığı Yahudi. Onu uzun bir bıçakla kovalamış.”</p>

  <p>Grubeşov, İvan Semyonoviç’e dönerek, “Kimlik tespitini not edin,” dedi. Yardımcı defterini yanına almamıştı ama polislerden birine söyleyerek ona yazdırdı.</p>

  <p>Avluda küflenip yeşile dönmüş bir taş kuyu vardı. Bibikov eğilip kuyuya baktı ama bir şey göremedi.</p>

  <p>Kuyuya küçük bir taş attı ve bir süre sonra taşın suya düştüğü duyuldu. Yetkililer birbirlerine baktı ama sorgu yargıcı yürüyüp gitti.</p>

  <p>Marfa, savcıya döndü. “Oda üst katta efendim. Odanın küçük olduğunu göreceksiniz ama Jenya da yaşına göre ufak tefekti. Bana çekmemiş, benim minyon olmadığımı fark etmişsinizdir. Bu yönü bizi terk edip giden korkak babasına çekmiş.” Kadın gülümserken asabi görünüyordu.</p>

  <p>Onları üst kata çıkararak yetkililere zavallı çocuğun uyuduğu yeri gösterdi. Herkes ayaklarını kapıdaki çamurlu paspasa silerek küçük sıkışık gruplar halinde yukarı çıktı. Karanlık ve daracık oda, geniş, dağınık bir yatak odası ile kapısı kilitli bir odanın arasında yer alıyordu. Yatak odasında üzerinde iki baş yastığı olan pirinç bir karyola vardı. Marfa kilitli odanın depo olduğunu söyledi.</p>

  <p>“Dul bir kadının bu kadar yatak odasıyla ne işi olur? Genellikle eşyaları depolarım. Teyzem öldüğünde mobilyalarını bana bıraktı. Aslında benim kendime yetecek kadar eşyam var. ”</p>

  <p>Diğerleri çocuğun odasını gördükten sonra Yakov’a da yukarı çıkması emredildi. Yakov gitmek istemiyordu ama bunu söylerse onu zorla götüreceklerini biliyordu. Ağır ağır&nbsp;merdivenlerden çıkarken ayaklarına vurulan zincirler birbirine çarpıyor, bileklerini kesiyordu. Peşinde de elleri silahlarında, üç jandarma vardı.</p>

  <p>Yahudi çocuğun odasına kaçamak bir bakış attığı sırada Marfa, Peder Anastasiy, Grubeşov, Semyonoviç ve Albay Bodyanski koridordaydı. Onu dikkatle izlediler. Grubeşov dudaklarını büzmüştü. Tamirci sakin ve onurlu görünmek istiyordu ama bu mümkün olmadı. Sanki odadan vahşi bir hayvanın üzerine sıçrayacağından korkar gibiydi. Korkuyla, hücreye benzeyen daracık odaya baktı. Duvar kağıdı yıpranmış, dağınık yataktaki çarşaflar grileşmişti. Kirli battaniye yırtık pırtıktı. Oda ve karyola ona yabancıydı ama yine de bir an için sanki daha önce gördüğü hissine kapıldı. Hemen ardından Podol’deki matbaacının dairesinde kendi yaşadığı odayı hatırladı. Tanıdık gelen buydu ama koridordakilerin bilseler kesin onu suçlayabilecekleri bir şeyi düşündüğünü düşünmelerinden endişe duyuyordu.</p>

  <p>“Sevgili Jeniçka’ın günün birinde rahip olmayı ümit ediyordu.” Marfa, Peder Anastasiy’e fısıldıyordu ama söylediklerini herkes duyabiliyordu. Kadın kızarmış gözlerini kokulu bir mendille sildi. “Dindar bir çocuktu ve Tanrı’ya dua ederdi.”</p>

  <p>Peder, “Bana papaz okuluna hazırlandığını söylediler,” diye cevap verdi. “Keşişlerden biri bana onun çok iyi bir çocuk olduğunu söyledi. Hatta bazı açılardan aziz gibiymiş. Anladığım kadarıyla zaten mistik bir deneyimi olmuş. Bizim papaz cübbelerimizi de pek severmiş, günün birinde onlardan giymeyi hayal ediyormuş. Ölümü din adına büyük bir kayıp.”</p>

  <p>Marfa acı içinde gözyaşı döküyordu. İvan Semyonoviç’in de gözleri buğulanmıştı. Arkasını dönerek paltosunun koluyla gözyaşlarını sildi. Yakov da ağlamak istiyordu ama ağlayamadı.</p>

  <p>Derken Peder Anastasiy aşağı indi ve Bibikov da yukarı çıktı. Sıkışarak jandarmaların arasından geçti. Jenya’nın daracık odasına kayıtsız gözlerle baktı. Bakışları dalgın dalgın etrafta dolaştı. Sonra dizlerinin üzerine çömelerek yatak çarşafını kaldırdı ve yatağın altına baktı. Zemine dokundu ve toprak bulaşan parmak uçlarını inceledi.</p>

  <p>Marfa aceleyle, “Yerler tozlu olabilir,” diye atıldı. “Ama lazımlığı her zaman boşaltırım.”</p>

  <p>Grubeşov iğrenerek, “Önemli değil,” diye onu susturdu. Bibikov’a döndü. “Ne buldunuz?”</p>

  <p>“Hiçbir şey.”</p>

  <p>Sorgu yargıcı hızla Marfa’nın yatak odasına baktı ve diğer odanın kilitli kapısının önünde dinliyormuş gibi durdu ama kapıyı açmaya çalışmadı. Sonra merdivenlerden aşağı indi. Marfa telaşla çocuğun yatağını toparlama girişiminde bulununca Grubeşov ona bırakmasını söyledi.</p>

  <p>“Sadece bir dakikamı alır.”</p>

  <p>“Olduğu gibi bırakın. Polis böyle olmasını tercih eder.”</p>

  <p>Birlikte aşağı indiler. Dışarıda yağmur çiselemesine rağmen yetkililerden bazıları avluda toplanmıştı. Tutuklu ve onun başında bekleyen jandarmalar da dahil geri kalanlar ise Marfa’nın dağınık ve tozlu salonunda bir araya geldiler. Salon sigara dumanı, bayat bira ve lahana kokuyordu. Grubeşov’un isteği üzerine Marfa pencerenin camını açtı ve kirli bir bez parçasıyla alelacele altı sandalyenin tozunu aldı. Kimse sandalyelere oturmadı. Tutuklu oturmaya korkuyordu.</p>

  <p>Marfa eline bir süpürge alarak yerde bir şeyi süpürmeye kalktı ama savcı süpürgeyi elinden aldı. “Bu bekleyebilir Marfa Vladimirovna. Lütfen bütün dikkatinizi bize verin.”</p>

  <p>Kadın telaşla, “Ortalığı biraz toplayayım demiştim,” diye açıkladı. “Açıkçası bu kadar yüksek düzeyli yetkililer beklemiyordum. Sadece tutuklunun ne yaptığını görmeye geleceğini sandım, neden pis bir Yahudi için temizlik yapayım diye düşündüm.”</p>

  <p>Grubeşov, “Sorun değil,” dedi. “Ev işleriyle pek ilgilenmiyoruz. Şimdi oğlunuzun başına gelenleri anlatmaya başlayın.”</p>

  <p>Marfa, “Küçüklüğünden beri rahip olmak isterdi,” diye ağladı. “Ama artık o mezarda yatan ölü bir ceset.”</p>

  <p>“Evet, bunu hepimiz biliyoruz. Trajik bir hikaye ama belki de kendini, cinayetten önceki detaylarla ilgili bildiklerini anlatmaya odaklayabilirsin.”</p>

  <p>“Önce size çay ikram etsem ne dersiniz efendim?” Marfa’nın dikkati dağıtmıştı. “Semaver kaynıyor.”</p>

  <p>Grubeşov, “Hayır,” dedi. “Çok yoğunuz ve evimize dönmeden yapmamız gereken çok işimiz var. Lütfen bize hikâyeyi anlatın. Özellikle de Jenya’nın kaybolması ve ölümünü. Örneğin, bunu nasıl öğrendiniz?”</p>

  <p>Sonra pencereden dışarıdaki kestane ağaçlarına düşen yağmur damlalarına bakmakta olan Yakov’a seslendi: “Sen, bunun seni ilgilendirdiğini çok iyi biliyorsun. O yüzden dinle. ”</p>

  <p>Tamirci hapse girdiğinden beri şehir yeşile dönmüştü. Her yerde tatlı tatlı kokan leylaklar vardı ama kim bunun tadını çıkarabiliyordu ki?Yakov açık pencereden ıslak çimenlerin ve taze yaprakların kokusunu duyabiliyordu. Mezarlığın bittiği yerlerde gümüşi gövdeleriyle huş ağaçları göğe doğru uzanıyordu. Yakınlarda bir yerde bir laternacı bir zamanlar Zinaida Nikolayevna’nın Yakov’a gitarıyla çaldığı valsi çalıyordu: ‘‘Yaz gitti, sonsuza dek.”</p>

  <p>Grubeşov, Marfa’ya dönerek, “Devam edin lütfen,” dedi.</p>

  <p>Kadın şapkasını düzeltmek için iki elini birden kaldırdı, Grubeşov ile göz göze gelince ellerini indirdi.</p>

  <p>“Ağırbaşlı bir çocuktu,” diye hızla anlatmaya başladı, “bana asla diğer erkek çocukların yaşattığı sorunları yaşatmadı. Ben ise adına leke sürülmemiş, saf ve sade yaşayan bir dulum. Telgrafçı olan kocam daha önce sözünü ettiğim gibi beni terk etti efendim. Birkaç yıl sonra da veremden öldü. Bize davranışlarından ötürü hak etmişti bunu. Geçimimi sağlamak için çok çalışıyorum, evim bu yüzden pek temiz değil ama oğlumun her zaman başını sokacak bir evi oldu. Ona alnımın teriyle baktım. Açık konuşmamın kusuruna bakmayın ama köle gibi çalışan bey gibi yaşayamaz. Bizi bırakıp giden kocam olmadan da geçinip gidiyorduk. Bu ev benim değil, burada kiracıyım. Bazen bir ya da iki odasına pansiyoner aldığım oluyor. Gerçi ayaktakımına karşı dikkatli olmak gerekiyor, özellikle de borcunu ödemeyen tiplere karşı. Çocuğumun bu tip insanlarla muhatap olmasını istemiyordum bu yüzden pansiyoner almaktansa çok daha fazla çalışmayı tercih ediyordum. Aldığım zaman da nazik insanları seçmeye gayret ediyordum. Bu sayede elimiz dar olsa da Jenya’ya yokluk çektirmedim. O da kıymetini bildi. Bana yardım ederdi. Her çocuk bunu yapmaz. Mesela komşu evde Vasya Şiskovski onun gibi değildir. Benimki itaatkar bir çocuktu, melek gibiydi. Bir keresinde din okulunu bırakıp kasaba çırak olarak girmek için benden izin istemişti. Ben de ona, ‘Jenya, tatlım, derslerine çalışmaya devam etmen en iyisi olacaktır. Eğitimini tamamlamalısın. Günün birinde zengin olunca, zavallı yaşlı annene destek olabilirsin,’ demiştim. O da bana ‘Anneciğim,’ diye cevap vermişti, ‘sen yaşlı ve hasta olduğunda ne olursa olsun sana bakacağım elbette.’ Melek gibi bir çocuktu diyorum ya, bir gün İncil dersinden dönüp de rahip olmak istediğini söylediğinde bu yüzden hiç şaşırmadım. O gün gözlerim yaşlarla dolmuştu.’’</p>

  <p>Kadın endişeyle Grubeşov'a baktı. Grubeşov hafifçe başını öne eğdi. “Devam edin Marfa Vladimirovna, Mart ayının sonuna doğru, Yahudilerin bu yılki Hamursuz Bayramı’ndan birkaç hafta önce neler olduğunu anlatın. Biraz daha yavaş konuşun ki söylediğiniz her şeyi anlayabilelim. Kelimelerinizi yuvarlamayın.”</p>

  <p>Yakov’a döndü. “Dikkatle dinliyor musun?”</p>

  <p>“Can kulağıyla dinliyorum efendim. Öte yandan bunların benimle ne ilgisi olduğunu gerçekten anlamıyorum. Her şey çok garip.’’</p>

  <p>Grubeşov, “Sabırlı ol, yeter,’’ dedi. “Bir süre sonra çok iyi anlayacaksın, suratının ortasındaki burnu nasıl biliyorsan öyle bileceksin.’’</p>

  <p>General de dahil olmak üzere yetkililerin çoğu bu sözlere güldü.</p>

  <p>Marfa “Sözünü ettiğiniz sabah...” diye anlatmaya devam ederken Yahudi’ye bir bakış fırlattı. “ ... bir salı sabahıydı, hayatımın sonuna dek unutamayacağım bir sabah... Jenya kalkıp ona vaftiz hediyesi olarak aldığım siyah çoraplarını giydi ve her zamanki gibi sabah saat altıda okula gitmek üzere çıktı. O gün gece hava kararana dek çalışmam gerekiyordu, sonra da gidip alışveriş yapacaktım. Bu yüzden eve geç döndüm. Jenya evde değildi. Bir süre dinlendikten sonra -doğumdan beri çok ağrı yapan varislerim var- komşum Sofya Şiskovski’ye gittim. Onun oğlu Vasya da Jenya’nın sınıfında olduğu için oğlumun nerede olduğunu sordum. Vasya bilmediğini söyledi. Okuldan sonra Jenya’yı görmüşü ama Jenya her zaman yaptığı gibi eve onunla dönmemişti. ‘Nereye gitti?’ diye sordum. ‘Bilmiyorum,’ dedi. Belki büyükannesine gitmiştir, merak etmeyeyim, diye düşündüm. Aynı gece ateşim çıktı. Üç gün boyunca titreyerek nöbetler geçirdim, sonra üç gün daha yataktan çıkacak halim olmadı. Afedersiniz ama ancak tuvalete gitmek ve ishalimi kesmek için bir miktar pirinç haşlamak için yataktan çıkabiliyordum. Jenya bir haftadır kayıptı. Tam söylemek gerekirse altı ya da yedi gündür ortalarda yoktu. Ben de üzerimi giyip polise gitmeye karar vermiştim ki, bir mağarada, vücudunda kırk yedi bıçak darbesi olduğu halde bulundu. Komşular ağır adımlarla ve yüzlerinde üzgün bir ifadeyle evime geldiler. Onlara bakınca daha söyleyeceklerini duymadan korkuya kapılmıştım. Başıma neler geldiğini bana anlattıklarındaysa, ‘Hayatım sona erdi artık, çünkü yaşama sebebimi kaybettim!’ diye ağladığımı hatırlıyorum.”</p>

  <p>Marfa elini gözlerinin üzerine koydu ve sendeledi. Yetkililerden ikisi ona doğru yöneldiler ama kadın bir sandalyeye tutunarak destek alınca geri çekildiler.</p>

  <p>Bibikov yumuşak bir sesle, “Özür dilerim,” dedi, “ama nasıl oluyor da oğlunuzun kayıp olduğunu polise bildirmeden altı ya da yedi gün bekleyebildiniz? Benim oğlum kaybolsaydı anında haber verirdim, en geç eve gelmediği günün gecesinde. Hasta olduğunuzu anladım ama hasta insanların acil durumlarda yataktan çıkıp hareket edebildikleri biliniyor.”</p>

  <p>“Bu ne kadar hasta olduğunuza bağlıdır, efendim. Oğlunuz kayıp da olsa, yüksek ateş ve bulantı ile mücadele ederken kafanız pek çalışmıyor. Jenya için endişeliydim, üstelik korkunç kabuslar da gördüm. Başına korkunç bir bela geldiğinden korkuyordum ama ateş nedeniyle böyle rüyalar gördüğümü düşündüm. Ateşler içinde yattığım süre boyunca komşum Sofya ve Vasya da aynı şekilde hastalanmış. Kimse gelip kapımı bile çalmadı. Normalde gün içinde iki ya da üç kez gelen birileri olur. Sofya’nın kocası Yuri Şiskovski de ancak bayramdan bayrama uğrayacak türden bir adamdır. Pek iyi geçinmeyiz ama bu şu anda önemli bir konu değil. Her neyse, bu beş-altı günlük sürede evime birileri gelmiş olsaydı zavallı çocuğum için duyduğum endişeyi anlatabilirdim ama kimse gelmedi.”</p>

  <p>Grubeşov, Bibikov’a dönerek, “Bırakın hikâyesini anlatsın. Gerekirse sorularınızı sonra sorarsınız,” dedi.</p>

  <p>Sorgu yargıcı meslektaşına başını salladı. “Bunun son derece gerekli olduğuna sizi temin ederim, Vladislav Grigorieviç, öte yandan madem öyle istiyorsunuz sorularımı sonra soracağım. Başka neyin gerekli olup olmadığına gelince; sözgelimi soruşturma sürecindeyken uygulamakta olduğumuz şu prosedür. .. Bence bunu da tartışmalıyız, başka bir sebepten değilse bile en azından prensip olarak.”</p>

  <p>Grubeşov, ‘‘Yarın,” diye cevap verdi. “Her şeyi yarın konuşacağız.”</p>

  <p>Sonra kadına döndü. “Şimdi meselenin özüne gelin Marfa Vladimirovna. Bize Jenya ve Vasya Şiskovski’nin olaydan önce Yahudi ile ilgili neler söylediğini anlatın.”</p>

  <p>Marfa iki adam arasındaki konuşmaları ilgiyle dinlemişti. Rahatsızlığı açıkça sıkıntıya dönüşmüştü. Bibikov konuşurken kadın etrafına endişeli bakışlarla bakıyordu ama biri ona baktığı anda gözlerini yere indiriyordu.</p>

  <p>“Vasya da bana Jenya’nın birçok kez anlattığı şeyleri söyledi. Tuğla fabrikasındaki Yahudi’den korkuyorlardı.”</p>

  <p>“Devam edin, dinliyoruz.”</p>

  <p>“Jenya bir gün bana Vasya ile birlikte fabrika avlusunda oynadıkları sırada iki Yahudi gördüklerini söylemişti. Akşama doğru bir saatmiş. Yahudiler kapıdan gizlice girmişler ve bu Yahudi’nin yaşadığı kata çıkmışlar.”</p>

  <p>Marfa tamirciye baktı, sonra gözlerini başka tarafa çevirdi. Tamirci başını öne eğmiş, duruyordu.</p>

  <p>Bibikov, “Böldüğüm için özür dilerim,” diye savcıya döndü, “ama çocukların bu adamların Yahudi olduklarını nasıl bildiklerini anlamak isterim.”</p>

  <p>Albay Bodyanski bir kahkaha attı. Grubeşov da gülümsedi.</p>

  <p>Marfa heyecanla, “Çok kolay efendim,” diye atıldı. “Yahudi kıyafetleri giyiyorlarmış ve uzun sakalları varmış. Sakalları buralardaki beyler gibi doğru düzgün değilmiş. Ayrıca çocuklar camdan bakıp adamların dua ettiklerini görmüş. Üzerlerinde siyah şapkalar ve cübbeler varmış. Çocuklar korkmuşlar, koşa koşa eve geldiler. Vasya’ya kalıp Jenya ile birlikte bir fincan kakao içip bir dilim beyaz ekmek yemesini söyledim ama o kadar çok korkmuştu ki kendi evine gitmek istedi.”</p>

  <p>Grubeşov ellerini arkasında kavuşturmuş dinliyordu. “Lütfen devam edin.”</p>

  <p>“Çocuklardan bu Yahudi’nin ahırın üstündeki odasına başka Yahudiler de getirdiğini duydum. Bir tanesi yaşlı bir adammış. Elinde siyah bir heybe varmış. O heybeyle ne yaptıklarını Tanrı bilir. Jenya bir keresinde bu Yahudi’nin yüzüne, onu bir daha kovalarsa ustabaşına şikayet edeceğini söylemiş. Yahudi de ‘Ben de o zaman seni öldürürüm,’ demiş. Jenya bir gün onun fabrikada başka bir çocuğu kovaladığını görmüş. Buralarda oturan sekiz yaşlarında bir çocuk. Adı Andriyuşka Khototov. Babası sokakları süpürür. Neyse ki çocuk açık kapıdan kaçabilmiş, Tanrı’ya şükür. Yahudi benim Jenya’mı görmüş ve onun peşine düşmüş ama Jenya’cığım çitlere tırmanarak o seferliğine kurtulmuş. Bana çok korktuğunu anlatmıştı. Yahudi’den kurtulamayacağını sanmış. Yine bir gün fırınların oralarda saklanmış olan Jenya, Yahudilerden ikisinin bir Rus çocuğunu sürükleyerek ahıra götürdüğünü görmüş. Çocuk akıllı bir şeymiş herhalde ki onları ısırmış, tırmalamış ve öyle yüksek sesle bağırmışki korkup salıvermişler. Jenya’yı kaç kez bir daha oraya gitmemesi için uyardım. ‘Kaçırılabilirsin, seni öldürebilirler,’ dedim. O da bir daha gitmeyeceğine söz verdi. Sanırım bir süre gitmedi, sonra bir gece korku içinde eve geldi. Ateşi çıkmıştı. O zaman bağırdım, 'Jenya, neyin var oğlum, çabuk bana neler oldu anlat,’ dedim. O da Yahudi’nin mezarlıktaki mezar taşlarının arasında elinde uzun bir bıçakla onu kovaladığını anlattı. Onun önünde diz çöktüm. ‘Jenya Golov, Meryem Ana aşkına, bir daha o şeytan Yahudi’nin yanına yaklaşmayacağına dair bana söz ver. O fabrikaya gitme,’ dedim. O da ‘Peki sevgili anneciğim,’ diye söz verdi. Bana böyle söylemişti, demek ki oraya yine gitti. Oğlanlar böyledir işte efendim. Siz zaten bilirsiniz. Onları tehlikeye neyin çektiğini bir tek Tanrı bilir. Ama onu küçükken bazen yaptığım gibi eve kilitleseydim bugün mezarda değil hayatta olacaktı.”</p>

  <p>Marfa hararetle haç çıkardı.</p>

  <p>Grubeşov, “Marfa Vladimirovna, çocuklar başka ne anlattı size?” diyerek kadını devam etmesi için teşvik etti.</p>

  <p>‘‘Yahudi’nin masasında kan dolu bir şişe gördüklerini söylediler.”</p>

  <p>General hayrete düşmüştü, diğer yetkililer de dehşet içinde birbirlerine baktı. Gözlerini Marfa’ya dikmiş öylece bakan Yakov’un yüzü bembeyaz olmuştu. Dudakları titriyordu. “Masamda kan dolu bir şişe falan yoktu,’’ diye bağırdı. “Olsa olsa bir kavanoz çilek reçelidir. Reçel kan değildir. Kan da reçel değildir.”</p>

  <p>Grubeşov, “Sessiz ol,’’ diye emretti. “Konuşma zamanın geldiğinde sana bildireceğiz.”</p>

  <p>Jandarmalardan biri elindeki tüfeği Yakov’a doğrulttu.</p>

  <p>Bibikov, “O aptal silahı indir,” diye müdahale etti. “Adam hem zincire vurulmuş hem de kelepçeli.”</p>

  <p>Marfa’ya dönerek, “Siz bu kan şişesini kendi gözlerinizle gördünüz mü?” diye sordu.</p>

  <p>“Hayır, ama iki oğlan da görmüş. Bana söylediler. Zorlukla konuşabiliyorlardı. Yüzleri yemyeşil olmuştu.”</p>

  <p>“O halde neden bunu polise bildirmediniz? Bunu yapmak görevinizdi. Az önce saydığınız bir dizi olayı da bildirmeliydiniz. Örneğin şüphelinin oğlunuzu bıçakla kovalaması. Bu suçtur. Burası medeni bir toplum. Böyle şeylerin polise ihbar edilmesi gerekir.”</p>

  <p>Marfa bir çırpıda cevap verdi: “Kusura bakmayın ama polislerden payıma düşeni aldım da ondan. Buradaki polislerden özür dilerim, onlar beni hiç rahatsız etmediler. Bir keresinde polise Yuri Şiskovski’yi şikayet etmiştim. Kendime saklamayı tercih edeceğim bazı sebeplerden dolayı bu adam kafama bir tahta ile vurmuştu. Bütün gün beni karakolda tuttular. Kişisel sorularla dolu uzun formlar doldurttular. Sanki suç işleyen benmişim gibi davrandılar. O manyak adamı da kafamda kanlı bir yara olmasına rağmen salıverdiler. Bir aptala sorsanız bile kimin kime vurduğunu anlardı. Böyle zaman kaybetmeyi göze alamazdım. Hayatımı kazanmak için çalışmak zorundayım. İşte oğlanların bana anlattıklarını bu yüzden polise bildirmedim.”</p>

  <p>Grubeşov, “Bu gayet anlaşılabilir bir şey,” diyerek generale döndü. General de ona bakarak başını salladı. “Yine de sorgu yargıcı ile aynı fikirde olduğumu belirtmem gerek, bu tür olayların vakit kaybetmeden polise bildirilmesi gerekir. Şimdi hikâyenizi anlatmayı tamamlayın Marfa Vladimirovna.”</p>

  <p>“Bitirdim, daha fazla anlatacak bir şey yok.”</p>

  <p>Savcı, “O halde,” diyerek yetkililere döndü. “Devam etsek iyi olur.”</p>

  <p>Sarı yeleğinin cebinden incecik altın bir saat çıkardı ve gözlerine yaklaştırarak saate baktı.</p>

  <p>Bibikov, “Vladislav Grigorieviç,” dedi. “Tanığı sorgulama hakkımı kullanmakta ısrar etmek zorundayım.”</p>

  <p>Marfa’nın dik bakışlarındaki ifade korkudan öfkeye dönüştü.</p>

  <p>“Ben size ne yaptım?” diye haykırdı.</p>

  <p>“Kimsenin kimseyle bir alıp veremediği yok, konu bu değil. Marfa Golov, size bir-iki soru sormak istiyorum. Lütfen Vladislav Grigorieviç, ısrar ediyorum. Maalesef şu anda bazı konulara girmem mümkün değil ama bir-iki soru sorma konusunda ısrarcıyım. Sorularımın dürüstçe ve dosdoğru cevaplanmasını istiyorum. Örneğin, Marfa Golov, bir hırsız çetesinden çalıntı malların elinize geçtiği ve bu eve sık sık gelmekte olan âşığınızın da bu çetenin bir mensubu olduğu doğru mu?”</p>

  <p>Grubeşov kıpkırmızı oldu. “Bu soruya cevap vermeye zahmet etmeyin,” diye atıldı. “Konumuzla bir ilgisi yok.”</p>

  <p>“O kadar da ilgisiz olmadığında ısrar ediyorum Vladislav Grigorieviç.”</p>

  <p>“Hayır, söylediğiniz gibi mallar elime geçmiyor.” Marfa’nın dudakları bembeyaz olmuş, gözleri koyulaşmıştı. “Düşmanlarım tarafından yayılan adi bir dedikodudan başka bir şey değil.”</p>

  <p>“Cevabınız bu mudur?”</p>

  <p>“Elbette.”</p>

  <p>“Pekâlâ. Geçen yıl ocak ayında âşığınızın gözlerine bir şişe asit atarak onu hayatının sonuna dek kör olmasına sebep olduğunuz, bu adamla daha sonra yeniden barıştığınız doğru mu?”</p>

  <p>“Beni ihbar eden o muydu?” Marfa öfkelenmişti.</p>

  <p>“İhbar etmek mi?”</p>

  <p>“Size bu yalanları söyleyen?”</p>

  <p>“Boris Aleksandroviç, üstünüz olarak bu soruları sormaktan sizi men ederim.” Grubeşov rahatsız olmuştu. “Bu türden sorular soracaksınız lütfen yarın sabah benim büromda sorunuz, aslına bakarsanız bu alakasız konuların davayla ne ilgisi olduğunu pek anlayamıyorum da. Elimizdeki delillerin ağırlığını değiştirmiyorlar. Artık işimize devam etmeliyiz. Günlerden pazar ve hepimizin ailemize karşı sorumlulukları var.”</p>

  <p>“Önem ve ağırlığından bahsettiğiniz deliller hangileri acaba?”</p>

  <p>“Baştan beri toplamakta olduğumuz deliller. Ayrıca tarihin delilleri de buna dahildir.”</p>

  <p>“Tarih kanun değildir.”</p>

  <p>“Bunu göreceğiz.”</p>

  <p>“Marfa Golov’dan bir cevap almakta ısrar etmek zorundayım.”</p>

  <p>Marfa kibirli bir havayla, “Başka söyleyecek bir şeyim yok” diye cevap verdi. “Beni döverdi ve ben de kendimi savundum. Bacaklarım ve sırtım aylarca mosmor gezdim. En sonunda gözüme öyle sert vurdu ki üç hafta gözümden iltihap aktı.”</p>

  <p>“Oğlunuzu da dövdüğü doğru mu? Bir keresinde öylesine sert dövmüş ki çocuk bilincini kaybetmiş.”</p>

  <p>Grubeşov bağırdı: “Cevap vermenizi yasaklıyorum.”</p>

  <p>Albay Bodyanski, Bibikov’a döndü. “Aptallık etme.”</p>

  <p>Marfa haykırarak, “Bu Yahudi oğlumu öldürdü. Birinin onun gözlerini oyması gerek,” dedi. Pencereye koşarak açık olandan dışarı, mezarlığa doğru bağırdı: “Jenya, bebeğim, evine dön! Annene geri dön!”</p>

  <p>Acıyla ağlıyordu.</p>

  <p>Yakov, bu kadın deli, diye düşündü. Başındaki kirazlı şapka da bunun kanıtı.</p>

  <p>Marfa, tamirciye dönerek bağırdı. “Bana ormandaki aç kurtlar gibi baktığını görmüyor musunuz? Durdurun onu!” Yetkililer arasında bir kıpırdanma oldu. İki jandarma tutukluyu kollarından yakaladı.</p>

  <p>Marfa, tamirciye öfkeyle bakarak başındaki şapkayı çıkarmaya çalıştı. Göz kapakları seğirdi. İnleyerek yere yığıldı. Başındaki şapka yere yuvarlandı ama kadın kendinden geçmeden önce şapkanın nerede olduğunu görmek için etrafına bakındı.</p>

  <p>Peder Anastasiy ve Albay Bodyanski ona yardım etmek için yere eğildiler. Marfa kendine geldiğinde odada sadece polis, jandarmalar ve tutuklu vardı. Bibikov’un herkesten önce orayı terk ederek çamurlu yoldan yürümesi ve tek başına arabaya binip gitmesi Yakov’u yıkmıştı. Ölen çocuğun annesi şapkasını istedi. Üfleyip dikkatle büfenin çekmecesine kaldırdı.</p>

  <p>Sonra da başını kalın siyah bir şalla örttü.</p>

  <h3 id="sigil_toc_id_12">3</h3>

  <p>Melon şapkası ve ıslak yağmurluğu ile Grubeşov elindeki büyük siyah şemsiyeyi Peder Anastasiy’in başının üzerine tutuyordu. Islak dudaklı peder alçak, düz bir taşın üzerinde durmuş, sesini bazen anlattığı konuyla alakasız bir şekilde alçaltıp yükselterek, genzinden gelen konuşmasıyla Yahudi soyunun suçundan bahsedip duruyordu.</p>

  <p>Polis ve diğer yetkililer, arabaları taş döşeli eğimli bir sokağın girişinde bırakmışlardı. İnsanlar pencerelerinden ya da kapılarının önünden onlara bakıyordu ama kimse izlemek için dışarı çıkmamıştı. Yetkililerden oluşan kalabalık grup yaklaşırken sokaktan bir güvercin sürüsü havalandı, iki küçük beyaz köpek de acı acı havlayarak evlerine doğru koştu. Topluluk uzaktan Dinyeper’e bakan bir tepeye yürüyerek tırmandıktan sonra çamurlu bir dereye inip, oradan da derenin kıyısını takip ederek neredeyse dimdik duran kayalık bir tepeye doğru ilerledi. Tepenin cephesinde bazı mağaralar görülüyordu. Jenya Golov bu mağaralardan birinin içinde bulunmuştu.</p>

  <p>Çocuğun cesedinin bulunduğu gün Yakov’un okuduğu gazetelerde ayrıntılı bir şekilde tarif edilen bu mağara yüzyıllar önce keşişler tarafından tepenin içine oyulmuştu. Yüksekliği neredeyse dört-beş metre idi. Mağaranın içine girmek için kayalık dağın yüzeyine oyulmuş basamaklardan çıkmak gerekiyordu. Tepesinde ise, üzeri kırlangıçlarla dolu ince gövdeli huş ağaçlarından oluşan bir orman vardı. Ormanın ardında, Nikolay Maksimoviç’in tuğla fabrikasından birkaç kilometre mesafede kalan düzlükte ise, dağınık evler ve boş arazilerden oluşan şehrin varoşları uzanıyordu.</p>

  <p>Grubeşov, “Buradan Jenya’nın öldürüldüğü tahmin edilen tuğla fabrikasına neredeyse dümdüz bir yol var,” dedi.</p>

  <p>Bibikov ise, “İzin verirseniz, Vladislav Grigorieviç, Marfa Golov’un evinden gelen hem düz hem de biraz daha kısa bir yol olduğuna da dikkatinizi çekmek isterim,” diye ekledi.</p>

  <p>Savcı, “Her ne ise,” diye cevap verdi, “Uzmanların vereceği ifade en önemli delil olacaktır.”</p>

  <p>Nefesi sarımsak kokan, uzun saçlı, iri burunlu bir adam olan rahip, Grubeşov’un şemsiyesinin altında ayakta durmaktaydı. Karşısında da dinleyicileri düzensiz bir daire oluşturmuşlardı. Savcı Yakov’u yanına çağırdı. Yakov gardiyanları tarafından öne doğru itilirken ayağındaki zincirler birbirine çarpıyordu. Yetkililer yana açılıp yol verdi. Bibikov ise arkada durmuş, sakin sakin sigara içiyordu.</p>

  <p>Yağmur hâlâ çiseliyordu. Tamirci kalpağını kaybettiği için yağmur onu mevcut durumunda tahmin ettiğinden de çok rahatsız ediyordu. Kaybettiğim sadece bir kalpak, hayatım değil, diye düşündü ama bu düşünce ona korkunç geldi. İlk kez hayatından endişelendiğini kendine itiraf ediyordu. Öğrenildiği anda ölüme mahkûm edilmesine yol açacak gizli bir gerçeği öğrenmek üzere olduğundan korkarak ayakları çamura batmış, soluğu kesilmiş bir halde öylece kalakalmış, dinliyordu.</p>

  <p>Rahip Ruslara hitap ederek kuru ellerini kavuşturdu. “Sevgili evlatlarım, dünyanın yaratıldığı günden beri ölenleri ortaya çıkarmak üzere yer yarılacak olsa, İsa’dan nefret eden Yahudiler tarafından kaç Hıristiyan çocuğun işkence edilerek öldürüldüğüne çok şaşırırdınız. Yüzyıllar boyunca kendi kutsal kitaplarında ve yazılarında anlatıldığı gibi, Yahudi kanı onları tarifsiz şiddetlere ve başkalarının inançlarına saygısızlığa yöneltir. Örneğin Talmud’da kan, su ve süte benzetilir, bu kitap Hıristiyanlara karşı düşmanlığı öğütler, onları insan olarak görmez, hayvanlarla eşdeğer görür. “Öldürmeyeceksin” emri bizi kapsamaz, çünkü kitaplarında bir de “Hıristiyanlar arasındaki iyileri öldürün,” diye de buyurulur. Bu kalleşlik Yahudilerin büyü ve simya kitabı olan Kabala’da ifade edilir. Kabala’da şeytanın adı çağırılır, bu nedenledir ki bu cellatlar nice masum çocuğu gözünün yaşına bakmadan katletmiştir.”</p>

  <p>Rahibin gözleri yetkililerin yüzlerinde dolaştı ama kimse kıpırdamadı.</p>

  <p>“Ayin niteliği taşıyan bu cinayetler sevgili peygamberimizin çarmıha gerilişini yeniden canlandırmak için yapılır. Hıristiyan çocukların öldürülmesi ve kanlarının Yahudiler arasında dağıtılması onların Hıristiyanlığa karşı ezeli düşmanlığının bir nişanesidir. Çünkü masum Hıristiyan çocuğunu öldürmekle İsa’yı yeniden kurban etmiş olurlar. Jenya Golov’un kanının akması İsa’nın kıymetli kanının, düşmanlarınca çivilendiği çarmıhta canice damla damla akıtılmasını simgelemektedir. Bir Hıristiyan’ın öldürülmesi Yahudilerin yüzyıllardır beklemekte oldukları Mesihleri İlyas’ın gelmesini çabuklaştıracaktır, öyle söylerler. Onun için ezelden beri kapıları açık bırakırlar. Oysaki bu mesih ilk gelişinden bu yana geçen çağlar boyunca bir kez daha onların çağrısını kabul etme zahmetine katlanmamıştır. Kudüs’teki tapınaklarının Titus’un orduları tarafından yerle bir edilmesinden bu yana sinagoglarında hayvan kurban edilmesi için sunak yer almamıştır. Bu nedenle hayvanlar yerine Hıristiyanların, özellikle de masum çocukların öldürülmesi kabul edilir hale gelmiştir. Yazdıkları ülkemizde 1844’ten beri yasaklı olan filozofları Maymonides bile Yahudilere Hıristiyan çocukları öldürmelerini emreder. Sizlere bizi hayvan olarak gördüklerini söylemedim mi?”</p>

  <p>Rahip Anastasiy genzinden gelen müzikal konuşmasıya, “Geçmişte Yahudiler, Hıristiyan kanını birçok amaç için kullanmıştır,” diye devam etti. “Büyüler ve cadı ayinlerinde, aşk ve ölüm iksirlerinde, bir ülkeden diğerine yayılan bulaşıcı hastalık salgınlarını yaratmakta Hıristiyan kanı ile kendi Yahudi idrarlarını karıştırarak kullanmalardır. Bunlara zehirli yılanların başlarını ve hatta İsa’nın kanayan bedeninden bir parçayı bile karıştırdıkları söylenir. Yahudilerin hepsinin ömürlerini uzatmak için Hıristiyan kanına ihtiyaç duyduğu, aksi halde genç yaşta öldükleri yazılıdır. O tarihlerde bizlerin kanı onların hastalıklarına en etkili çare imiş. Bu da yazılı kayıtlarda geçmektedir. Eski tıp kitaplarına göre bu kanı doğum yapan kadınlarını iyileştirmekte, kanamaları durdurmakta, bebeklerdeki körlüğü gidermekte ya da sünnet nedeniyle oluşan yaraları iyileştirmekte kullanırlarmış.”</p>

  <p>Kiev polisi yetkililerinden Yüzbaşı Korimzin, ıslak paltosu ve çamurlu çizmelerinin içinde, gizlice haç çıkardı. Yakov bayılacak gibi oldu. Rahip ona dik dik baktıktan sonra konuşmaya devam etti. Konuşması sakindi ama hareketleri heyecanlıydı.</p>

  <p>Ruslar ciddi bir ilgiyle dinlemeye devam ediyordu.</p>

  <p>“Evlatlarım, aramızdan bazıları anlattıklarımın eski çağların batıl hikâyeleri olduğunu savunacaktır. Öte yandan, size anlattıklarımın hepsi doğrudur, diyemem ama bunlar Yahudilere karşı yöneltilen suçlamaların sıklığından yola çıkılarak varılan saptamalardır. Hiç kimse gerçeği sonsuza dek gizleyemez. Yaşadığımız bilim çağında bizler de bu talihsiz insanlara karşı yapılan her suçlamayı satırı satırına kabul edemeyiz elbet; öte yandan inanmakta tereddüt etmemize rağmen anlatılanların ne kadarının doğru olduğunu da sormamız gerekir. Bütün Yahudiler suçludur, bu yüzden de hepsi katledilmelidir, demiyorum ama aralarında özellikle de (liderleri tzadikler olan) Hasid’ler gibi bazı tarikatlar vardır ki, bunlar sizlere anlattıklarıma benzeyen gizli suçlar işlemektedir. Hıristiyan dünyası ise her ne kadar sıklıkla bu suçlara maruz kalsa da, zavallı bir çocuk daha öldürülüp bu cinayette olduğu gibi; cesedi elleri arkasından bağlanmış, bedeni keskin bir aletle birçok yerinden deşilmiş, eski çağlarda işlenen suçlarda olduğu gibi üzerinde 3, 7, 9, 13’e benzer bazı büyülü sayılarda yaralar açılmış halde bulunana kadar, başına gelenleri unutuvermektedir.</p>

  <p>Her ne kadar başka amaçlarla kutladıklarını söyleseler de onların Hamursuz Bayramı’nın İsa’nın çarmıha gerilişini kutlamak için yapıldığını biliriz. Bu bayramda dini törenleri için Hıristiyanları kaçırdıklarını biliriz. Burada, kutsal şehrimizde 1100 yılındaki Polovostia yağmaları sırasında keşiş Eustratios, Peçera Manastırı’ndan kaçırılarak Herson Yahudilerine satılmıştır. Bu Yahudiler keşişi Hamursuz Bayramı’nda çarmıha germiştir. Artık böyle suçları açıkça işlemeye cesaret edemediklerinden, bu bayramı hamursuz denen matzolar ve kabarmayan ekmekler yiyerek kutluyorlar. Fakat bu hareketleri bile ardında bir suç gizlemektedir, çünkü yedikleri bu yiyeceklerin içinde şehitlerimizin kanı vardır, elbette tzadikler bunu inkar edecektir. Sonuç olarak, Hamursuz Bayramı’nda yedikleri bu yiyeceklerin içindeki kanlarımızla, yaşayan İsa’nın İşkenceden geçirilmiş bedenini tekrar tekrar tüketmiş oluyorlar. Evlatlarım, sizleri temin ederim ki, büyüyünce rahip olmayı arzulayan Jenya Golov adındaki bu masum çocuk işte bu yüzden katledilmiştir!”</p>

  <p>Rahip elindeki mendille önce bir gözündeki yaşı, ardından da diğer gözünü sildi. Tamircinin yanında duran iki gardiyan ondan uzaklaştılar.</p>

  <p>Neden sonra Yakov haykırdı. “Bunların hepsi masal. Her bir kelimesi hem de. Böyle bir şeye kim inanabilir? Ben inanmam!” Sesi çatlamıştı, yüzündeki kan adeta tamamen çekilmişti.</p>

  <p>Rahip, “Anlayanlar inanacaktır,” diye cevap verdi.</p>

  <p>Grubeşov ateşli bir ses tonuyla, “Kendi iyiliğini düşünüyorsan saygılı ol,” diye uyardı. “Dinle de ders al!”</p>

  <p>Tamirci, “Gerçekler bunun tam tersiyken nasıl ders alınır?” diye haykırdı. Boğazına bir yumru oturmuş gibiydi. “Bir-iki olay üzerine teori geliştirmek olur da bu konuşulanlarda ki gerçeği anlayamıyorum. Kusura bakmayın ama Kutsal Kitap kan içmemizi yasaklar. Kitabın her yerinde yazar bu. Kurallarda ve her şeyde geçer. Kutsal kitaplarla ilgili bildiğim neredeyse her şeyi unuttum ama geleneklerini bilen insanların arasında yaşadım. Üzerinde azıcık bir kan görse bile karım yumurtaları bize yedirmez, keçilere verirdi. Ona, ‘Raisl’, derdim, ‘biraz rahat ol. Böyle krallar gibi yaşamaya gücümüz yetmez.’ Ama o asla kanlı yumurtayı sofraya getirmezdi. İstemeseniz bile bu geleneklere göre yaşıyorsunuz. Üstelik karım bildiğinden asla şaşmazdı, papaz efendi. Ona asla, ‘Kanlı yumurtayı geri getir,’ demezdim çünkü deseydim yumurtayı kafama fırlatırdı. Azıcık yediğimiz eti ya da tavuğu bile bir damla kan kalmasın diye saatlerce yıkardı. Sonra da tuza basardı ki en son damladan bile kurtulduğundan emin olsun. Doğrusu budur işte, size yemin ederim. Bu suçu ben işlemedim, size yemin ederim ben masumum. Sadece size değil papaz efendi, buradaki bazı yetkililere de. Ben bir Hasid değilim, bir tzadik de değilim. Sadece bir tamirciyim. Çoğu kişiden daha fakir bir tamirci. Eskiden kısa bir süre için Çar’ın ordusunda askerlik yapmıştım. Bütünüyle doğruyu söylemem gerekirse, dindar bir adam değilim. Ben açık görüşlü bir insanım. Başlarda karım ve ben bu konuda çok kavga ederdik ama ona insanın dini kendinedir derdim ve konu kapanırdı. Böyle söylediğim için kusuruma bakmayın papaz efendi. Her neyse, bugüne kadar ne o çocuğa ne de başka bir çocuğa elimi bile sürmedim. Ben de bir zamanlar çocuktum ve o zamanları unutamıyorum. Çocuklara karşı şefkatliyimdir. Karım bir çocuk doğurabilseydi çok mutlu bir adam olacaktım. Anlattığınız gibi bir şeyi yapmak benim karakterimde yok. Böyle düşünen varsa beni başka biriyle karıştırdığı kesindir.”</p>

  <p>Yakov yetkililere döndü. Hepsi de saygıyla dinlemişlerdi. Hatta o iki KaraYüzler temsilcileri bile. Gerçi kısa boylu olanı Yakov’dan hoşlanmadığını hiç saklayamıyordu. Diğeri ise yürüyüp gitmişti şimdi. Kumaştan yuvarlak bir kalpak giymiş bir adam tatlı bir ifadeyle Yakov’a gülümsedi, sonra dalgın bakışlarını uzaklara, ağaçların üzerinden yükselen katedralin altın kubbelerine doğru çevirdi.</p>

  <p>Grubeşov, “İşe yaramaz kokuşmuş hikayeler anlatacağına suçunu itiraf etsen iyi olur,” dedi. Sonra da dönüp rahipten kaba konuştuğu için özür diledi.</p>

  <p>“Size söylediğim gibi suçsuzsam neyi itiraf edeceğim sayın savcı? İtiraf edebileceğim şeyler var ama bu cinayetle ilgili değil. Burada beni affetmeniz gerekecek, bu suçu ben işlemedim. Böyle bir şeyi neden yapayım ki? Yanılıyorsunuz, efendim. Birileri ciddi bir yanlış yapıyor.”</p>

  <p>Ne var ki kimse bunu kabul etmeyince Yakov’un üzerine büyük bir üzüntü çöktü.</p>

  <p>Grubeşov, “Bu işin nasıl yapıldığını itiraf edeceksin,” diye cevap verdi. “Çocuğu şekerle kandırıp ahıra nasıl çağırdığını, sonra da iki veya üç kişi ona nasıl saldırdığınızı, onu susturup elini ayağını nasıl bağladığınızı ve merdivenlerden yaşadığın odaya nasıl sürüklediğinizi anlatacaksın. O kara şapkalar ve cübbelerinizi giyip çocuğun başında dua ettiniz, korku dolu çocuğun üstünü başını soydunuz ve onu bıçaklamaya başladınız. Önce on iki bıçak darbesi, sonra on üçe tamamlamak için bir tane daha. Kabala kitaplarınızda yazana göre önce en çok kan akacak yerler olan kalbinin etrafına ve boynuna, sonra da yüzüne on üç darbe. Onu korkutup işkence ettiniz. Çocuk kurbanınızın titremesinden ve çaresizce merhamet dilenmesinden zevk aldınız, bir yandan da bembeyaz kalana dek akıttığı kanını şişelere doldurdunuz. Beş-altı şişe ılık kanı siyah bir heybeye tıkıştırdınız. Geleneğinizi anlayabildiğim kadarıyla bu kan matzo ve afıkomen yapımında kullanılmak için kambur bir Yahudi tarafından siyah heybenin içinde bir sinagoga teslim edildi. Zavallı Jenya Golov’un tüm kanı akıtılmış bedeni cansız bir şekilde yerde yatıyordu. Sen ve o beyaz çoraplı tzadikYahudi çocuğu kaldırıp gecenin karanlığında buraya taşıdınız ve cesedi mağaraya bıraktınız. Sonra çocuğun hayaletinin sizi takip etmemesi için ikiniz de ekmek ve tuz yiyip güneş doğmadan oradan kaçtınız. Odanın yerlerindeki kan izlerinin görülmesinden korktuğun için daha sonra Nikolay Maksimoviç’in ahırını yaksın diye Yahudi adamlarından birini gönderdin. İşte itiraf etmen gerekenler bunlar.”</p>

  <p>Tamirci inleyerek göğsünü yumruklamaya başladı. Gözleri Bibikov’u arıyordu ama sorgu yargıcı ve yardımcısı gözden kaybolmuştu.</p>

  <p>Grubeşov gardiyanlara dönerek, “Mağaraya götürün,” diye emretti.</p>

  <p>Şemsiyesini kapattı ve basamakları hızla tırmanarak onlardan önce mağaraya girdi.</p>

  <p>Yakov’un ayağına bağlanan zincirler çok kısa olduğundan merdivenleri çıkmasına engel oldu. Bu yüzden iki jandarma kollarına girerek onu sürükleye sürükleye, ite kaka yukarı çıkardılar. Diğer gardiyanlar da tam arkalarından takip ediyordu. Gardiyanlardan biri mağaraya girdi, diğerleri de tamirciyi mağaranın dar girişinden içeri soktu.</p>

  <p>Ölüm kokan karanlık ve rutubetli mağara, duvarlara yerleştirilmiş mumlarla aydınlanıyordu. Grubeşov tamircinin alet çantasını çıkardı.</p>

  <p>“Bunlar senin aletlerin değil mi Yakov Bok? Arabacı Richter bunları ahırdaki odanda bulmuş.”</p>

  <p>Yakov mum ışığında da olsa aletlerini tanımıştı.</p>

  <p>“Evet efendim. Yıllardır bu aletleri kullanırım.”</p>

  <p>“Şu paslı bıçağa ve şu bezle kanı temizlenmiş olan kunduracı bizine bak da ondan sonra sen beraberindeki Yahudi çetesinin o masum ve tatlı Hıristiyan çocuğunu öldürüp kanını akıtmakta bu aletleri kullandığınızı inkar et bakalım!”</p>

  <p>Tamirci kendini bakmaya zorladı. Kunduracı bizinin parlayan ucuna baktı. Aletlerden başını kaldırdığında karanlığın içinde mağaraya gelen herkesi görebiliyordu artık. Aralarında başına siyah bir şal sarmış, nemli gözleriyle Marfa Golov da vardı. Mezarından çıkarılıp getirilmiş, yerde çırılçıplak yatmakta olan Jenya’sının başında diz çökmüş ağlıyordu. Çocuğun grileşip büzüşmüş cesedindeki yara izleri, büyük başının ve küçük ayaklarının ucuna konmuş iri, beyaz mumların ışığında görülebiliyordu</p>

  <p>Yakov aceleyle çocuğun şişmiş yüzündeki yaraları sayarak haykırdı: “On dört tane!”</p>

  <p>Ne var ki savcı bunların iki kere yedi anlamına geldiğini söyledi ve yedi de büyülü rakamlardandı. Etrafa sarımsak kokuları saçan Rahip Anastasiy dizlerinin üzerine çökerek sessiz bir iniltiyle dua etmeye başladı.</p>
</body>
</html>