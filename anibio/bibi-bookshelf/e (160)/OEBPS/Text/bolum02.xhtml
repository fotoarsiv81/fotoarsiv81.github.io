<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/mute.css" type="text/css" rel="stylesheet"/>
</head>

<body>
  <h2>İ<a class="calibre4" id="bookmark0"></a>KİNCİ KISIM</h2>

  <h3 id="sigil_toc_id_4">1</h3>

  <p>Daha önce hiçbir yere gitmediyseniz nereye gidersiniz? Yakov önce Yahudi mahallesinde saklandı, zaman zaman gizlice çıkıp dünyada görülecek ne var diye, araştırmak ve toprağın sıkılığını denemek için bakınıyordu. Kiev, “Rusya’nın Kudüs’ü”, onu hâlâ korkutuyor ve huzursuz ediyordu. Orduya yazılmadan önce birkaç sıcak yaz gününü geçirmek üzere Kiev’de bulunmuştu. Şimdi ise, yeniden onu benliğinin yarısı ile görüyordu. Diğer yarısı ise kendi endişeleri konusunda endişeleniyordu. Buna rağmen sokak sokak dolaşırken renkler gözüne hafif ve canlı görünüyordu. Öğleden sonraları altın rengi bir ışıltı havada asılı kalıyordu. Kalabalık caddeler insan doluydu, yerel giysileri içinde Ukraynalı köylüler, Çingeneler, askerler, papazlar. Geceleri gaz lambalarından çıkan beyaz küreler caddelerde parıldıyor, nehrin üzerinde kalın bir buğu dolaşıyordu. Kiev üç tepenin üzerinde yer alıyordu. Yakov, şehri ilk kez Nikola Köprüsü’nden görüp etkilendiği anı hatırladı - yeşil çatılı beyaz evler şehre noktalar halinde yayılmıştı. Kilise ve manastırların altın ve gümüş kubbeleri yeşil bitkilerin arasında yüzüyor gibiydi. Güzel bir manzara gördüğünde bunu algılayabiliyordu Yakov, gerçi hayatına bir şey katıyor değildi. Yine de insanoğlu bir ırgattan daha fazlasıdır derlerdi.</p>

  <p>Ölmekte olan bir atın üzerinde geldiği diğer tarafta, cam gibi kahverengi nehrin karşı kıyısında, bozkır geniş yeşilliklerle birleşiyordu. Otuz kilometre yol gittikten sonra kasabası artık gözle görülmez olmuştu. Puf diye kaybolmuş, belki de yok olmuştu. Evini özlüyor olmasına rağmen asla geri dönmeyeceğini biliyordu. Peki, ama şimdi ne yapacaktı? Raisl onu birden fazla kez kasabadan ayrılmaktan korkmakla suçlamıştı. Belki bu doğruydu ama en sonunda artık doğru olmaktan çıkmıştı. Ayrıldım işte, diye düşündü, bunun bana ne faydası olacak ki? Acaba Raisl dönmüş müdür? Raisl’ı ne zaman düşünse ona lanet okuyordu.</p>

  <p>Daha önce gitmediği yerlere gidiyor, onunla konuşan herkesle Rusça konuşuyordu. Kendimi deniyorum, diye açıklıyordu kendi kendine. Bir adam neden dünyadan korksundu ki? Ama sebebi olsa da olmasa da korkuyordu işte. Yahudi olduğunu anlayıp kovacaklar diye korkudan titreyerek bir kilisenin içinde duruyor; sırtlarında çantalarıyla diz çökmüş, altından yapılma yüksek bir haçın ve mücevherlerle bezenmiş Meryem Ana heykelinin önündeki sunakta dua eden köylüleri izliyor, kalın bir cüppe giymiş iri bir adam olan papazın okuduğu Ortodoks dualarını dinliyordu. Adam baktıkça tamirci korkudan ürperiyor, tütsünün alışık olmadığı kokusu da korkusunu artırıyordu. Biri koluna dokunduğunda neredeyse yerinden fırlayacak gibi oldu. Yanındaki siyah sakallı kambur bir adam taş döşemeli yere kafalarını vuran ve zemini hararetle öpen aşağıdaki köylüleri işaret etti: “Sen de git ve onlar gibi yap! Tuzlu ekmek ye ve hakikati dinle!” Tamirci hızla oradan ayrıldı.</p>

  <p>Bu maceraya cesaret ettiğine kendi de inanamıyordu. Daha sonra korku dolu solgun suratlarıyla, ellerinde yanan mumlar taşıyan bir köylü grubunun arasında, Dinyeper’e yukarıdan bakan Peçerski Tepesi’ndeki eski manastırın altında uzanan Lavra mezarlıklarına indi. Yeraltı mezarlığının alçak, nem kokulu tünellerinde düzensiz bir sıra halinde ilerliyorlardı. Yakov buradaki parmaklıklı pencerelerin arkasında, eskimiş kırmızı ve altın renkli kumaşlara sarılmış halde üzeri açık tabutlarda yatan Ortodoks Kilisesi azizlerini gördü. İkonalarının altında küçük kırmızı lambalar yanıyordu. Mum ışığıyla aydınlatılmış bir hücrede omuzlarına kadar inen ve fare kuyruğunu andıran saçlarıyla bir keşiş “Aziz Andreas’ın eli”nin kalıntısını, öpsünler diye inananlara uzatıyordu. Hepsi de parşömene dönmüş bu eli dudaklarına değdirmek için diz çöküyordu. Yakov her ne kadar bu kemikli parmakları hızlıca öpmeyi düşünse de diz çökme vakti geldiğinde kendi mumunu söndürdü ve yoluna karanlıkta devam etti.</p>

  <p>Dışarıda bir dilenci kalabalığı vardı. Bazıları son savaşta sakat kalan kolsuz ve bacaksızlardan oluşuyordu. Aralarından üçü kördü. Birinin gözleri içeri dönmüştü. Diğerininkiler balık gözü gibi dışarı fırlamıştı. Üçüncüsü de tok sesiyle “ilahi bir esinlenmeyle” elinde tuttuğu bir dua kitabından dualar okuyordu. Yakov’a baktı. Yakov da ona.</p>

  <h3 id="sigil_toc_id_5">2</h3>

  <p>Podol Bölgesi’ndeki Yahudi mahallesinin merkezinde, havalanması için şiltelerin, kuruması için çamaşırların etrafta asılı olduğu tıkış tıkış bir apartmanda yaşıyordu. Aşağıdaki avluda ahşap atölyeleri bulunuyordu. Herkes meşguldü ama kimse fazla bir şey kazanmıyordu. Güçbela hayatta kalıyorlardı. Tamirci daha iyisini istiyordu. En azından o güne değin payına düşenden daha iyisini. Fazla bir şey değildi bu. Sonbaharın soğuk yağmurları süresince kendini bu Yahudi mahallesine kapadı. Sonraları şehre ilk karın yağmasından sonra ise, ki bu da Kiev’e gelişinden yaklaşık bir ay sonrasına denk geliyordu, yeniden iş aramak üzere dışarı çıkmaya başladı. Alet çantasını omzuna asarak, nehre uzanan Podol ve Plosski ticari bölgelerini sokak sokak dolaştı ve Yahudilerin çalışması yasak olan tepelerin içindeki mahallelere kadar çıktı. Kendi kendine fırsat aradığını söylüyordu ama zaman zaman kendini düşman hattındaki bir casus gibi hissettiği oluyordu. Yıllardır hiç değişmeyen Yahudi mahallesi insan kaynıyor ve kokuyordu. Burada yaşayanların sahip olduğu her şey maneviydi. Tek eksikleri refahtı. Kasabasını terk etmiş olan tamirci bu eksikliğe içerliyordu. Bir fırça imalatçısının yanında çalışmayı denemişti, köpük gibi sakalları olan adam ona işi öğreteceğine söz vermişti. Ücret ise bir çorba parasıydı. Bu yüzden Yakov tamirciliğe geri dönmüştü. Tamircilik de ona hiçbir şey kazandırmıyordu. Ancak bazen bir çorba parası. Bir pencere bozulsa arasına kumaş sıkıştırıp üzerine de bir dua okuyorlardı. Yakov pencereyi cüzi bir ücret karşılığında tamir etmeyi teklif ettiğinde ise bunu kabul ediyor, iş bitince de ona teşekkürleriyle birlikte dua ediyor, bir tabak da şehriye çorbası veriyorlardı. Yakov bir matbaacının yardımcısı olan Aaron Lakte’nin alçak tavanlı dairesinde tutumlu bir şekilde yaşıyor, üzerine çuval örtülmüş bir bankın üzerinde uyuyordu. Evin içi çocuklarla ve kokuşmuş tüy yataklarla doluydu. Tamirci kapiklerini harcayıp, yerine yenilerini kazanamadıkça endişesi giderek artıyordu. Para kazanabileceği bir yere gitmeli ya da yaptığı işi değiştirmeliydi. Belki de ikisi birden. Yahudi olmayanların arasında belki talihi dönerdi, en azından daha kötü olamazdı. Ayrıca seçeneklerinin ne olduğunu bilmeyen bir adamın ne seçeneği olabilirdi ki? Yani bu dünyada. Böylece kimsenin farkında olmadığı bir sırada Yahudi mahallesinden ayrıldı. Karın altında kendini kimliksiz hissetmişti. Rus kalpağı ve paltosunun içinde kimse onu fark etmiyordu bile. Sıradan bir işsizdi. Ruslar yanından ona bakmadan geçiyor, o da onların yanından geçip gidiyordu. Yahudiye benzemediğini söylerlerdi, artık o da buna inanıyordu. Yakov karların arasından tepeyi tırmanarak geniş ana cadde Kreşçatik’e vardı. Büfeleri, dükkanları, kamu binalarını gezdi ama yapacak çok az iş vardı, ufak tefek işler dışında bir şey bulamadı. Karşılığında da çok az para kazanabilmişti. Gece kaldığı daireye döndüğünde soğuktan kızarmış ellerinin arasında bir bardak sıcak çayla kasabasına dönmeyi düşünürken, bir yandan da ölmeyi düşünüyordu.</p>

  <p>Bunu yüksek sesle söylediğinde Latke ona gözleri fal taşı gibi açılarak dehşetle baktı. Latke’nin eklem romatizması olan elleri ve açlık çeken sekiz çocuğu vardı. Ağrıları işini güçleştiriyor ama çalışmasını engelleyemiyordu.</p>

  <p>“Tanrı aşkına sabırlı ol,” dedi. “Beyinsiz değilsin ki bu başlı başına bir şans zaten. Gerisi de gelecektir.”</p>

  <p>“Benim hiç şansım olmadı.”</p>

  <p>“Buralara daha yeni geldin, en azından nerede olduğunu anlayana kadar biraz sabırlı ol.”</p>

  <p>Böylece tamirci şansını aramaya çıktı.</p>

  <p>Gaz lambalarından karların üzerine yeşilimsi bir ışığın süzüldüğü ümitsiz bir akşam vaktinde, Yakov alacakaranlıkta Plosski Bölgesi’nde yorgun argın yürüyordu ki karların üzerinde yüzüstü yatan bir adam gördü. Adamı sırtüstü çevirmeden önce bir an tereddüt etti. Başını belaya sokmak istemiyordu. Adam şişmanca, kel kafalı bir Rus’tu. Altmış beş yaşlarında görünüyordu. Kalpağı karların içine yuvarlanmıştı. Şişkin yüzü yer yer kızarmış, yer yer mavimsi bir renk almıştı. Bıyığı da kara bulanmıştı. Nefes alıyor ve içki kokuyordu. Tamirci anında adamın yakasına iliştirilmiş siyah beyaz rozeti tanımıştı. Kara Yüzler’in çift başlı kartalı. Bırak ne hali varsa görsün, diye düşündü. Korkarak köşeye kaçtı, sonra geri koştu. Yahudi düşmanını kollarının altından kavrayarak, düştüğü yerin en yakındaki evin kapısına sürüklemeye başladı. O sırada sokağın aşağısından bir bağırış duydu. Yeşil elbisesinin üzerine yeşil bir şal sarmış olan bir kız yalpalayarak onlara doğru koşuyordu. Yakov önce kızın sakat bir çocuk olduğunu sandı ama sonra onun bacağı sakat bir genç kadın olduğunu anladı.</p>

  <p>Genç kadın eğildi, tombul adamın yüzündeki karları temizledi, onu sarsarak nefes nefese, “Baba kalk! Baba, bu böyle devam edemez,” dedi.</p>

  <p>Yakov’a dönerek, “Gidip onu aramam gerekirdi,” dedi ve ellerini göğsünün üzerinde kenetleyip parmaklarını çıtlattı. “Bu ay ikinci kez böyle yolda düşüyor. Meyhanede içtiği zaman durum imkansız bir hal alıyor. Lütfen onu eve götürmeme yardım edin bayım. Buradan birkaç ev ötede oturuyoruz.”</p>

  <p>Yakov, “Bacaklarından tutun,” dedi.</p>

  <p>Kızın yardımıyla Rus’u sokağın başındaki üç katlı sarı tuğla eve kadar yarı taşıdı yarı sürükledi. Evin kapısının önünde dövme demirden bir güneş saçağı vardı. Kız kapıcıyı çağırdı. Kapıcı tamirciyle birlikte peşlerinden gelen kızın babasını merdivenlerden yukarı, birinci kattaki geniş odalı, güzel döşenmiş bir daireye çıkardı. Pekinez cinsi bir köpek önce havlamaya başladı, sonra tamirciye hırladı. Genç kız köpeği kucağına alarak yandaki odaya götürdü ve hemen geri döndü. Köpek kapının arkasından şiddetle havlamaya devam ediyordu.</p>

  <p>Kapıcı adamın ıslak ayakkabılarını çıkarınca adam titreyerek inledi.</p>

  <p>“Tanrı’nın izniyle,” diye mırıldandı.</p>

  <p>Kızı adama seslendi: “Baba, bu iyi adama geçirdiğin kazadan sonra gösterdiği yardım için teşekkür borçluyuz. Seni karda yüzüstü yatarken buldu. O olmasaydı boğulacaktın.”</p>

  <p>Babası nemli gözlerini açtı. “Tanrı’ya şükür.” Haç çıkardı ve ağlamaya başladı. Kızı da haç çıkardı ve gözlerini bir mendille sildi.</p>

  <p>Babasının paltosunun düğmelerini açmaya başladığı sırada Yakov ısınmak için bir nefeslik daha orada durduktan sonra daireden ayrıldı. Merdivenlerden aşağı indi ve dışarı çıkmanın ferahlığını yaşadı.</p>

  <p>Genç kız gergin ve yüksek bir sesle merdivenlerden Yakov’a seslendi ve tırabzanlara tutunarak aksaya aksaya peşinden gitti. Yüzü keskin hatlıydı, yeşil gözleri soran, aç gözlerle bakıyordu. Yirmi beş yaşlarında görünüyordu. Ufak tefek yapılıydı, bedeni uzundu. Omuzlarına dökülen gür saçları bal rengiydi. Güzel değildi ama sıradan bir kız da sayılmazdı. Yakov onun sakat bacağı için üzgün olsa da bir anlık tuhaf bir tiksinti hissetti.</p>

  <p>Genç kız ona kim olduğunu sorarken tam olarak yüzüne bakmamıştı. Gözlerini aşağı indirmişti. Daha sonra ise gözlerini doğrudan gözlerinin içine dikmiş ve omzundaki alet çantasına bakmıştı.</p>

  <p>Yakov ona fazla bir şey anlatmadı. Buralara taşradan yeni gelmiş bir yabancıydı. O sırada başındaki kalpağı çıkarmak aklına geldi.</p>

  <p>Kız, “Lütfen yarın yine gelin,” dedi. “Babam kendini biraz daha toparlamış haldeyken size teşekkür etmek istediğini söylüyor. Size açıkça sadece kuru bir teşekkürden fazlasını bekleyebileceğinizi söyleyebilirim. Babam Nikolay Maksimoviç Lebedev’dir. Yarı emekli. Aslında çoktan emekli olmuştu ama kardeşinin ölümünden sonra işlerini devralmak zorunda kaldı. Benim adım da Zinaida Nikolayevna. Lütfen sabah babam kendine geldiğinde bize uğrayın. Genellikle sabahları kendini daha iyi hisseder. Gerçi zavallı annemin ölümünden beri tam olarak iyi olduğunu görmedim.”</p>

  <p>Yakov sabah döneceğini söyleyerek ismini vermeden oradan ayrıldı.</p>

  <p>Aaron Latke’nin evindeki odacığına döndüğünde “kuru teşekkürden fazlası”nın ne olduğunu merak ediyordu. Kız belli ki bir tür ödülden söz ediyordu. Muhtemelen bir-iki ruble bir şey olurdu. Şanslıysa beş bile olabilirdi. Yine de Yakov’un oraya geri gitmekle ilgili kuşkuları vardı. Yahudi düşmanlığını açıkça ifade eden birinden ödül almalı mıydı? Ne adamın ne de kızın varlığının yanında bir an bile rahat hissetmemişti kendini. O halde gitmemek daha iyiydi. Ya da yaşlı adama kime borçlu olduğunu söyleyip öyle ayrılmalıydı. Düşündüklerinin etkisiyle Yakov’u ter bastı. Sarhoşun çift başlı kartalı iki gözünü Yakov’un üzerine dikmişti. Huzursuzluk içinde uyudu ve yeni bir düşünceyle uyandı. Birkaç ruble almanın ne zararı olurdu? Bir Yahudi düşmanından daha iyi ne hizmet alınabilirdi ki? “Korkak bir kurt ormandan uzak durmalıdır,” diyen bir Rus deyişini hatırladı ama yine de gitmeye karar verdi. Şansını denemezse bu dünyada neler olup bittiğini nasıl öğrenecekti?</p>

  <p>Böylece Plosski’deki eve geri döndü. Bu kez yanına alet çantasını almamıştı. Üstüne başına özen gösterecek durumu yoktu. Ayrıca isteği de yoktu. Zinaida Nikolayevna, üzerine işlemeli bir köylü bluzu ve etek giymiş, saçına iki yeşil kurdele bağlamış, boynuna ise iki sarı cam boncuk takmıştı. Yakov’u babasının odasına götürdü. Nikolay Maksimoviç, kürk yakalı bol bir sabahlık giymiş, önüne koca bir kitap açmış, pencerenin önündeki masada oturmaktaydı. Arkadaki duvarda İkinci Nikola’nın Âdem’den başlayarak soyunu gösteren kalın dallı bir soyağacı tablosu vardı. Onun altında da yanında soluk yüzlü Çariçe ile birlikte Çar’ın çerçevelenmiş bir portresi asılıydı. Ev gereğinden fazla ısıtılmıştı. Köpek yine Yakov’a hırlamaya başlayınca aşçı tarafından odaya kapatılmak zorunda kaldı.</p>

  <p>Nikolay Maksimoviç, ağır ağır yerinden kalkarak Yakov’u buyur etti. Yaşlı adamın kırışmış, kızarık nemli gözlerinde mahcubiyet yoktu. Tamirci, adamın Kara Yüzler rozetini düşünerek hem ona hem de kendine karşı bir miktar nefret hissediyordu. Boğazı düğümlendi. Titremiyordu ama sanki titriyormuş gibi hissediyordu.</p>

  <p>Şişman Rus dolgun ve yumuşak elini uzatarak, “Ben Nikolay Maksimoviç Lebedev,” diye kendini tanıttı. Göbeğinin üzerinden kalın bir saat zinciri sarkıyordu, yeleğinin üzerinde de enfiye tozları vardı.</p>

  <p>Yakov hafif bir tereddütten sonra onunla el sıkışırken önceden planladığı gibi kendini, ‘'Yakov İvanoviç Dologuşev,” diye tanıttı. Asıl ismini vermesi ödülden yoksun kalmasına yol açabilirdi. Yine de utanç içinde kalmış, terlemişti.</p>

  <p>Zinaida Nikolayevna semaverle ilgileniyormuş gibi duruyordu.</p>

  <p>Babası tamirciye oturması için sandalyeyi gösterdi.</p>

  <p>Kendi de yerine otururken, “Sana büyük bir teşekkür borçluyum, Yakov İvanoviç,” dedi. “Karda ayağım kaydı, kesin altında buz vardı. Bana yardım etmekle büyük bir iyilik yaptın. Bu herkesin yapacağı bir şey değil. Aslına bakarsan içmeye ancak çok sevdiğim, istisnai özelliklere sahip olan karımın ölümünden sonra başladım. Zina söylediklerimin doğruluğunu teyit edecektir. Bir keresinde, oldukça zor şartlar altındayken hastalıktan dolayı Fundukleyevski Caddesi’nde bayılmıştım. Bir kahve dükkanının önünde. Kafam yarılmış bir halde orada, kaldırımın üzerinde uzun süre yatmışım. Kimse gelip yardım etme zahmetine girmemiş bile. O defasında oğlunu Port Arthur savaşında kaybetmiş bir kadın en sonunda yardımıma koşmuştu. Bugünlerde insanlar başkalarının iyiliğini eskisi kadar çok düşünmüyor. Dünyada dini duygular giderek azaldı ve iyilik nadir rastlanan bir şey oldu. Gerçekten de pek nadir.”</p>

  <p>Sözü ödüle getirmesini bekleyen Yakov sandalyede gergin bir şekilde oturuyordu.</p>

  <p>Nikolay Maksimoviç tamircinin eski püskü koyun derisi kabanını inceledi. Enfiye kutusunu çıkarıp her iki burun deliğine de bir miktar çekti. Sonra kocaman beyaz bir mendile gürültüyle sümkürdü. İki kere hapşırdı. Boşa giden birkaç denemenin sonunda da enfiye kutusunu yine sabahlığının cebine sokmayı başardı. '</p>

  <p>“Kızım dün bir alet çantası taşıdığını söyledi. Ne iş yaptığınızı sorabilir miyim?”</p>

  <p>Yakov, “Tamir işleri vesaire. Her türlüsünden,” diye cevap verdi. “Marangozluk, boyacılık ve çatı onarımı da yapıyorum.”</p>

  <p>“Öyle mi? Şu anda bir işiniz var mı?”</p>

  <p>Tamirci hiç düşünmeden olmadığını söyledi.</p>

  <p>“Sizin için sorun değilse nereli olduğunuzu söyleyebilir misiniz?” diye sordu Nikolay Maksimoviç. “Soruyorum çünkü meraklı bir yapım var.”</p>

  <p>“Taşradanım.” Yakov bir an tereddüt ettikten sonra cevaplamıştı.</p>

  <p>“Ah, gerçekten mi? Bir taşra çocuğu? Bu iyi bir şey bence. Taşranın değerleri inkar edilmemelidir. Ben de Kursk bölgesindenim. Zamanında saman toplamışlığım vardır. Kiev’e hac ziyaretine mi geldin?”</p>

  <p>“Hayır. Çalışmaya geldim.” Yakov durakladı. “Ayrıca, eğer mümkün olursa biraz eğitim almak da istiyorum.”</p>

  <p>“Mükemmel. Taşra şivesiyle olsa da iyi konuşuyorsun. Gramerin düzgün. Hiç okula gittin mi?”</p>

  <p>Yakov içinden, sorularının canı cehenneme, diye geçirdi.</p>

  <p>“Kendi kendime biraz okumuşluğum var.”</p>

  <p>Kız yere bakıyor gibi görünse de onları izliyordu.</p>

  <p>Nikolay Maksimoviç, “Kutsal Metinleri de okur musun?” diye sordu. “Okursun diye tahmin ediyorum.”</p>

  <p>“Mezmurları bilirim.”</p>

  <p>“Harika. Duydun mu Zina? Mezmurları biliyormuş, bu harika. Eski Ahit önemli bir kitaptır. İsa’nın gelişini ve bizleri ölümü aracılığıyla kurtaracağını haber verir. Öte yandan, Peygamberimizin Yeni Ahit’teki kıssaları ve öğütleriyle asla bir tutulamaz. Ben de az önce şunu okuyordum.” Nikolay Maksimoviç önünde açık duran kitaba baktı ve yüksek sesle okudu: “‘Ne mutlu ruhta yoksul olanlara, çünkü göklerin egemenliği onlarındır.’”</p>

  <p>Rengi solan Yakov, başıyla onayladı.</p>

  <p>Nikolay Maksimoviç’in gözleri nemlenmişti. Yine burnunu silmek zorunda kaldı.</p>

  <p>Zinaida Nikolayevna, “Dağdaki Vaaz’ı ne zaman okusa ağlar,” dedi.</p>

  <p>“Hep ağlarım.” Nikolay Maksimoviç boğazını temizledikten sonra okumaya devam etti: ‘“Ne mutlu merhametli olanlara, çünkü onlar merhamet bulacaklar.”’</p>

  <p>Tamirci, merhamet bu adamı ağlatıyor, diye düşündü.</p>

  <p>‘Ne mutlu doğruluk uğruna zulüm görenlere, çünkü göklerin egemenliği onlarındır.”</p>

  <p>Yakov içinden, hadi sadede gel, diye geçirdi.</p>

  <p>Nikolay Maksimoviç, “Bu çok dokunaklı,” diyerek gözlerini bir kez daha silmek zorunda kaldı. “Bilirsin Yakov, Yakov İvanoviç, ben bazı açılardan acılı bir adamım. Melankoliğim, çok içerim. Aslında bundan da fazlası var. Geçenlerde sigara içerken külün pantolonuma düşmesiyle üzerimdeki kıyafetlerimi yaktım. Zina üzerime bir sürahi su dökmeseydi şu anda yanmış bir ceset olacaktım. İçiyorum çünkü çoğu kişiden daha hassasım. Hayatın acılarını fazlasıyla hissediyorum. Kızım da bu konuda beni onaylayacaktır.”</p>

  <p>Kız, “Bu doğru,” dedi. “Sıradan duygulardan fazlasına sahip bir adamdır. Bundan önceki küçük köpeğimiz Paşa gençlik hastalığından öldüğünde babam haftalarca yemek yiyemedi.”</p>

  <p>“Zina küçükken geçirdiği o zorlu hastalıktan sonra gecelerce zavallı kızın sakat kalan bacağına ağladım.”</p>

  <p>Genç kız gözleri nemlenerek, “Bu doğru,” dedi.</p>

  <p>Nikolay Maksimoviç Yakov’a dönerek “Bunları sana anlatıyorum çünkü ne tür bir insan olduğumu anlamanı istiyorum,” dedi. “Zina, lütfen bize çay verir misin?”</p>

  <p>Kız, çayı mermer masaya gümüş bir tepsiyle getirdi; çayın yanına iki toprak kabın içinde frambuaz ve şeftali reçeliyle birlikte Viyana çörekleri ve tereyağı da ilave etmişti.</p>

  <p>Biliyorum bu çılgınlık, diye düşündü Yakov. Zengin Yahudi düşmanı ile çay saati. Yine de açlıkla yedi.</p>

  <p>Nikolay Maksimoviç ise çayına biraz süt ekledi ve tereyağlı bir çörek yedi. Çöreği sanki içiyormuşçasına yutkunma sesleri çıkararak yiyordu. Sonra sıcak bardağından bir yudum aldı ve bardağı yerine bıraktı. Enfiyeden şişmiş dudaklarını keten bir peçeteyle kuruladı.</p>

  <p>“Bana tam vaktinde yardım ettiğin için sana küçük bir ödül vermek istiyorum.”</p>

  <p>Yakov sabırsızlıkla bardağını yerine koydu ve doğruldu.</p>

  <p>“Benim bir talebim yok. Çay için teşekkür ederim. Gitsem iyi olur.”</p>

  <p>“Tam bir Hıristiyan’a yakışacak sözler, ama lütfen otur ve söyleyeceklerimi dinle. Zina, Yakov İvanoviç’in bardağını doldur ve tabağına bolca çörek ve reçel koy. Yakov İvanoviç, diyeceğim şu ki, üst katta boş bir dairem var. Yakın zamanda boşaldı. Kiracılar pek iyi bakmamış. Dört büyük oda var, boyaya ve tamirata ihtiyaç var. Bu işi üstlenmek istersen kırk ruble vermeyi teklif ediyorum. Normalde ödeyeceğimden fazla çünkü boya ve diğer malzemeyi ben tedarik edeceğim ama bu durumda şartlar farklı. Sana minnet borçluyum. Benden sadaka gibi birkaç gümüş para almaktansa çalışmayı tercih etmez misin? Emek sarf etmeden gelen paranın değeri olur mu? Birine iş vermek ona değer vermek demektir. Bana iyiliklerin en büyüğünü yaptığını biliyorum. Zina’nın da söylediği gibi karda boğulabilirdim. Yine de sana sadece para vermek yerine çalışmanı teklif etmek daha saygın değil mi?” Coşkuyla Yakov’a bakıyordu. “Bu yüzden kabul edeceksin değil mi?”</p>

  <p>Yakov, “Anlattığınız açıdan evet,” diye cevapladı. Hızlıca kalktı ve gideceğini söyledi. Çıkarken bir dolaba çarptıktan sonra aceleyle daireden ayrıldı.</p>

  <p>Gece boyunca huzursuzluk içinde nasıl bir işin içine girdiği konusunda endişelenmesine ve her yarım saatte bir fikrini değiştirmesine rağmen ertesi sabah yine gitti. Gidiş sebebi ilk seferkiyle aynıydı. Ödülünü almak. Kim kırk rubleye hayır diyebilirdi ki? İnanılmaz bir paraydı. O halde geri döndüğüne şaşmamak gerekirdi. Git ve işi çabucak yap. Paranı al ve cebine koy. Sonra oradan ayrıl ve her şeyi unut. Ne de olsa bu sadece bir iş, ruhunu satmıyorsun ya! İşim bittiğinde temizlenir, giderim. Kötü insanlar değiller. Beni her ne kadar rahatsız etse de kızın dürüst bir hali var. Yaşlı adamı da belki ben yanlış değerlendirdim. Onun gibi kaç tane Yahudi düşmanı tanıdım ki? Belki de meyhanede sarhoş olduğu sırada o Kara Yüzler rozetini yakasına başka biri takmıştır. Yine de gerçekten o rozet onun ise ona doğrudan sormak isterdim: “Nikolay Maksimoviç, lütfen bana ölmüş bir köpeğe ağlayabilirken nasıl olup da Yahudi oldukları için bazı insanların ölmeleri gerektiğini savunan fanatik bir derneğin üyesi olabiliyorsun, anlat. Bana bunun mantığını açıkla.” Sonra da onun cevap vermesini beklemek isterdim.</p>

  <p>Tamircinin canını sıkan bir şey de, çalışmak için oraya gittiğinde, her ne kadar bu “ödül” durumu yapacağı işi normal bir işten farklı kılsa da üzerinde “Dini inancı: Yahudi” yazılı olan pasaport belgesinin ondan istenebileceği idi. Nikolay Maksimoviç böylelikle Yakov’un ondan ne sakladığını anında öğrenebilirdi. Yakov dudaklarını kemiriyordu ama yine de eğer bu belge istenirse Podol’deki poliste olduğunu söyleyecekti. Eğer Nikolay Maksimoviç bu belgeyi göstermesinde ısrarcı olursa o zaman artık pes etme zamanı gelmiş olacaktı, aksi halde başı büyük belaya girerdi. Bu açıdan biraz kumara benziyordu, ama kumara karşıysan kartları bırakman gerekirdi. Rus’un muhtemelen bu belgeyi sormayacak kadar kafa karışıklığı içinde olduğunu tahmin ediyordu. Aslında yasal olarak sorması gerekiyordu. Fakat bu bir ödül olduğundan belki de sormazdı. Yakov şimdi baştan beri bir Yahudi olduğunu gizlediğine pişman olmaya başlamıştı. O durumda ödülü unutması gerekse bile, en azından kendini küçük düşürmüş olmazdı. İnsan bir şeyi saklamaya başladı mı arkası çorap söküğü gibi geliyordu.</p>

  <p>Dairede tam bir uzman gibi iş çıkardı. Önce duvarlardaki kağıt kalıntılarını temizledi. Tavanlardaki sıva ve boya döküntülerini kazıdı. Gereken yerleri alçıyla sıvadı, tavana kat kat boya sürdü. Nikolay Maksimoviç her şeyin en iyisine layıktı. Duvar kağıdını bu konudaki deneyimi kısıtlı olmasına rağmen son derece düzgün yapıştırdı. Kasabada duvarına kağıt kaplatacak kadar havalı olan bir tek Nogid Viskover vardı. Yakov gün boyu çalıştı. İşi bitirebilmek için sarı gaz lambasının ışığında çalışmaya devam etti. Ev sahibi de her sabah, arada bir nefesini düzene sokmak için duraksayarak merdivenleri tırmanıp işin nasıl gittiğini kontrol ediyor, ne kadar memnun olduğunu belirtiyordu. Öğleden sonralarıysa içine portakal kabuğu şeritleri ilave ettiği votka şişesini çıkarıyor, güneş batarken çoktan sarhoş olmuş oluyordu. Zina, gün içinde hiç görünmüyor, aşçı Lidya’yı öğlen yemeği vaktinde üst kata gönderiyordu. Öyle lezzetli yemekler geliyordu ki tamirci bu işi sadece karın tokluğuna bile yapabileceğini düşünmeye başlamıştı.</p>

  <p>Bir gece Zina topallayarak merdivenleri çıktı. Yakov’un bu kadar geç saatlere kadar çalışmasına şaşırmıştı. Yakov’a öğlenden beri bir şey yiyip yemediğini sordu. Yakov aç olmadığını söylediğinde, endişeyle gülerek, babasının yattığını, kendisinin de yalnız olmamayı tercih edeceğini söyleyerek Yakov’a yemekte ona eşlik etmesini teklif etti. Bu davete oldukça şaşıran tamirci, affını istedi. Yapacak çok fazla işi olduğunu anlattı ve üstünün başının uygun olmadığını söyleyerek özür diledi. Zina ise bunu dert etmemesini belirtti. “Kıyafetler bir saniye içinde çıkarılıp atılabilir Yakov İvanoviç, ama bir insanın doğasını değiştiremezler. İnsan ya iyidir ya da değildir. Kıyafetinin ne olduğu önemli değil. Ayrıca ben fazla resmiyetten hoşlanmam.” Yakov yine teşekkür ederek işinin başından ayrılamayacağında ısrar etti. Daha yapılması gereken iki oda vardı. Ertesi akşam Zina yine yukarı gelerek biraz tedirginlikle yalnız olduğunu itiraf etti; böylece aşağıdaki mutfakta birlikte yemek yediler. Zina, aşçı Lidya’yı göndermişti, yemek boyunca sürekli konuştu. Çoğunlukla da çocukluğundan, gittiği genç hanımefendiler okulundan ve yaz mevsiminde Kiev’in ne kadar güzel olduğundan söz etti.</p>

  <p>“Günler uzun ve sıcaktır ama geceler baştan çıkarıcıdır. Yıldızlar gökyüzünü aydınlatır. İnsanlar çiçek bahçelerinde dinlenir. Bazıları parklarda yürür, kvas<b><a href="../Text/dipnot.xhtml#Footnote04" id="Feedback04"><sup>[4]</sup></a></b> ve limonata içip senfoni dinler. Yakov İvanoviç, Paglıaccı’yi hiç dinlediniz mi? Bence Marinski Parkı’na bayılırsınız.”</p>

  <p>Yakov parklara pek aldırmadığını söyledi.</p>

  <p>“Sözleşme Fuarı baharda açılır, çok eğlencelidir. Ya da Kreşçhatik’te bir sinematograf seyredilebilir.”</p>

  <p>Zina konuşurken arada kaçamak bakışlarla bakıyor, Yakov da bakınca gözlerini kaçırıyordu. Tamirci bir vakit sonra kızın konuşmasından rahatsız olarak işe dönmek için izin istediyse de seçtiği duvar kağıdını yapıştırmasını seyretmek üzere Zina da onunla birlikte yukarı çıktı. Duvar kağıdının üzerinde mavi gül demetleri vardı. Kız bir mutfak sandalyesine oturarak bacak bacak üstüne attı. Sağlam bacağını sakat olan bacağının üzerine atmıştı. Bir yandan kurutulmuş ay çekirdeği çitliyor, bir yandan da Yakov’u seyrederken bacağını tempolu bir şekilde sallıyordu.</p>

  <p>Daha sonra bir sigara yakarak beceriksizce içmeye başladı.</p>

  <p>“Biliyor musun Yakov İvanoviç, sana sıradan bir işçi gibi davranmam mümkün değil, çünkü öyle biri değilsin. Benim gözümde kesinlikle değilsin. Gerçekten de babamın kendine özgü fikirlerinden dolayı burada çalışmakta olan bir misafirsin. Umarım beni anlıyorsundur.”</p>

  <p>“Çalışmayana ekmek yok.”</p>

  <p>“Bu doğru, ama sen ortalama bir Rus işçisinden çok daha akıllı ve kibarsın. Üstelik hassassın da. Lütfen buna itiraz etme. Ne kadar sinir bozucu olabildiklerini ben biliyorum, hele o Ukraynalılar yok mu? Bazen gerçekten de bir tamire veya tadilata ihtiyacımız olacak diye ödümüz kopuyor. Lütfen inkar etme. Herkes senin ne kadar farklı olduğunu görüyor. Üstelik babama eğitimin gerekli olduğunu ve kendi eğitimine devam etmek istediğini söyledin. Söylerken seni duydum ve bunu çok onaylıyorum. Ben de okumayı çok seviyorum. Sadece aşk romanlarını değil üstelik. Gelecekte kendine olağanüstü fırsatlar bulacağına inanıyorum. Aklını kullanırsan belki bir gün babam kadar rahat edebilirsin.”</p>

  <p>Yakov duvarlara kağıt kaplamaya devam etti.</p>

  <p>“Zavallı babam melankoliden çok çekiyor. Akşam olana kadar tamamen sarhoş olmuş oluyor. Hiç iştahı yok. Akşam yemeği yemiyor. Genellikle sandalyesinde uyuyakalıyor. Lidya onun ayakkabılarını çıkarıyor. Aleksey de yatağa yatırmamıza yardım ediyor. Geceleri uyanıp dualar okuyor. Bazen üstünü başını çıkarıyor. Sabahları kıyafetlerini bir türlü bulamıyoruz. Bir keresinde çoraplarını halının altına koymuştu. Bir keresinde de çamaşırlarını su bidonundan çıkardım. Genellikle öğlene kadar uyuyor. Benim için zor elbette ama şikayet edemem. Babam zor bir hayat yaşadı. Lidya’dan ve bir şeyler tamir ettiği zamanlarda Aleksey’den başka akşamları bana arkadaşlık edecek biri yok. Doğrusunu söylemek gerekirse Yakov İvanoviç, ikisinin de kafasında fikir namına bir şey yok. Aleksey bodrum katında uyuyor, Lidya’nın küçük odası da dairenin arka tarafında. Onun konuşmalarını dinlemektense bütün gece kitap okumayı tercih ederim. Bazen geceleri evde uyanık tek kişi olmak da hoşuma gidiyor. Ev sıcacık görünüyor. Semaverin altını yakıyorum, kitap okuyorum, eski arkadaşlarıma mektuplar yazıyorum ve örgü örüyorum. Babam en güzel dantel örtüleri benim yaptığımı söylüyor. Motiflerin karmaşıklığı onu hayrete düşürüyor. Yine de çoğu zaman,” diyerek bir iç çekti Zina, “doğrusunu söylemek gerekirse korkunç bir yalnızlığın içindeyim.”</p>

  <p>Avunmak istercesine bir ay çekirdeği daha çitledi. Sonra da çocukken geçirdiği hastalıktan sonra bir bacağı sakat kalmasına rağmen her zaman karşı cins tarafından çekici bulunduğunu ve her daim birden fazla hayranı olduğunu anlattı.</p>

  <p>“Bunu böbürlenmek ya da küstahlık etmek için söylemiyorum, yalnızca beni normal bir hayat yaşayamayacak kadar dezavantajlı görmeni istemediğim için söylüyorum. O türden biri değilim. Oldukça çekici bir fiziğim var. Çoğu erkek beni hemen fark ediyor. Özellikle de güzel giyindiğimde. Bir keresinde bir restorana gitmiştik. Adamın biri bana öyle arzu dolu bakışlarla ısrarla bakıyordu ki babam yanına gidip bir açıklama yapmasını istemişti. Adam kibarca özür dilemişti ve biliyor musun Yakov İvanoviç eve döndüğümde hıçkırarak ağladım.”</p>

  <p>Zina anlatmaya devam ediyordu. Erkekler elbette onunla ilgileniyordu ama maalesef her zaman en hassas veya değerli kişilerden olmuyorlardı. Duyarlı ve güvenilir erkekler az bulunuyordu ama bu türden insanlar sadece seçkinlerin arasında değil, her sınıftan olabilirdi.</p>

  <p>Yakov onu bir kulağıyla dinliyordu. Bakışlarının her hareketini takip ettiğinin farkındaydı. Niye bu zahmete katlanıyor ki, diye kendi kendine sordu. Benim gibi bir adamda ne görebiliyor ki? Yanılmıyorsam tek sahip olduğum şey dezavantajlarım. Doğru düzgün Rusça konuşamıyorum. Bir de “Yahudi” olduğumu söylesem kim bilir nereye kaçar? Fakat kız sık sık düşüncelerine giriyordu. Yakov daha önce hiç Rus bir kadınla birlikte olmamıştı. Gerçi Haskel Dembo köylü bir kızla yatmış, bunun herhangi bir Yahudi kızından farklı olmadığını söylemişti. Yakov, kızın sakat bacağının onu rahatsız etmeyeceğini düşündü.</p>

  <p>Kağıt kaplama işini o gece bitirmişti. Ahşap işleri hariç tamir ve bakım işleri tamamlanmış gibiydi. İki gün sonra her şey tamam olduğunda Nikolay Maksimoviç kontrol etmek üzere sendeleyerek merdivenlerden çıktı. Odadan odaya dolaştı, parmaklarını duvar kağıdının üzerinde gezdirdi, başını kaldırıp tavanları kontrol etti.</p>

  <p>“Olağanüstü,” dedi. “Oldukça başarılı. Dürüst ve göz alıcı bir çalışma Yakov İvanoviç. Seni tebrik ediyorum.”</p>

  <p>Daha sonra, sanki sonradan aklına gelmiş gibi sordu: “Sorduğum için beni bağışla ama siyasi tercihin nedir? Sosyalist olmadığın belli. Kesinlikle cevabın gizli kalacak, ağzından laf almaya çalışmıyorum. Suçlamak gibi bir amacım da kesinlikle yok. Kısacası, soruyorum çünkü senin geleceğinle ilgileniyorum.”</p>

  <p>Yakov, “Politikayla ilgilenen bir insan değilim,” diye cevap verdi. “Dünya bununla dolu ama bana göre değil. Siyaset benim doğamda yok.”</p>

  <p>“Bu iyi haber. Ben de değilimdir, biri sorduğunda böylesi çok daha iyi. Yakov İvanoviç, senin ustalığını çok geçmeden unutacağımı sanma. Benimle çalışmaya devam etmek istersen, tabii başka ve daha büyük unvanlı bir işte, seni işe almaktan son derece memnun olurum. İşin doğrusu şu ki, yakınlardaki tuğla fabrikasının sahibiyim. Yakın ama komşu bir muhitte. Bu fabrika bana ağabeyimden miras kaldı. Hayatı boyunca bekar yaşadı ve tedavisi mümkün olmayan bir hastalıktan dolayı altı ay önce son ödülünü aldı. Fabrikayı satmaya çalıştım ama verilen teklifler öyle düşüktü ki pek gücüm olmamasına ve aklım artık işe pek yetmemesine rağmen fabrikayı çalıştırmaya devam ediyorum. Ama itiraf etmem gerekir ki pek karlılığı yok. Sorumluluk ustabaşım Proşko’da. Proşko teknik açıdan kusursuzdur ama bunun dışında cahil bir adamdır. Aramızda kalsın ama altında çalışan şoförler avludan taşıdıkları tuğlaların hesabını tam veremiyorlar. Senin oraya bir çeşit şef gibi gitmeni, hesapları kontrol etmeni ve beni kollamanı istiyorum. Ağabeyim işin tüm aşamalarının içinde yer alıyordu ama benim tuğlalara karşı pek sabrım yok.”</p>

  <p>Teklifi, büyük bir heyecanla dinleyen Yakov, bu iş konusunda pek deneyimi olmadığını itiraf etti. “Muhasebe hakkında hiçbir şey bilmem ben.”</p>

  <p>Nikolay Maksimoviç, “Bir kez dürüstlükten emin olunduktan sonra iş hayatında sağduyu yeterlidir,” diye cevap verdi. “Öğrenmen gereken her şeyi çalışırken öğreneceksin. Ben genellikle haftada bir veya iki gün bir saatlik bir ziyaret yaparım. Benim de bilgimin oldukça sınırlı olduğunu söyleyeyim ama yine de sana yardım etmeye çalışırım. Buna itiraz etmene hiç gerek yok Yakov İvanoviç. Bu konulardaki yargısına çok güvendiğim kızım senin yeteneklerinle ilgili çok olumlu düşünüyor. İnan bana, ben de onunla aynı fikirdeyim. Senin ağırbaşlı ve hisleri kuvvetli biri olduğunu düşünüyor. Ben de temel bilgileri aldıktan sonra sorumluluk sahibi ve etkili bir iş çıkaracağından eminim. Şey, çıraklık döneminde de sana aylık kırk ruble ödeyeceğim. Umarım bu yeterli olur. Bunun yanında bahsetmek istediğim bir avantaj daha var. Doğrusunu istersen bu ikimizin de yararına olacak. Ağabeyim tuğla fabrikasının ahırının üst katını sıcak ve rahat bir odaya dönüştürmüştü. Teklifimi kabul edersen kira vermeden orada yaşayabilirsin.”</p>

  <p>Kırk ruble tamirciyi hayrete düşürmüş ve çok heyecanlandırmıştı.</p>

  <p>“Bir fabrika şefi ne iş yapar? Bunu sorduğum için kusuruma bakmayın ama ben pek görmüş geçirmiş bir adam değilim.”</p>

  <p>“Görmüş geçirmiş olmak boştur, benim de hoşuma gitmez. Şef şirketin ticari tarafını yönetir. Günlük iki yüz civarında tuğla imal ediyoruz. Eskiden üretimimiz çok daha fazlaydı. İnşaat sezonu boyunca günde binden fazla tuğla üretirdik Yılın bu zamanında ise üretim daha düşük olurdu. Son zamanlarda ise bu rakamlar daha da düştü, ama Kiev Belediye Meclisi ile birkaç bin tuğlalık bir kontratımız var. Çar, Romanov Jübilesi’nin öncesinde şehrin düzenlenmesi için emir vermiş. Belediye de tahta kaldırımları söküp yerine bütün caddelere tuğla kaldırım döşüyor. Tabii bu hava şartları müsait oldukça yapılan bir işlem, kar kış olduğunda yapılamıyor. Bir de Dinyeper’in üzerindeki surların restore edilmesi için de küçük bir kontratımız var. Evet, senin aldığımız siparişlerin kayıtlarını tutmanı ve hem imal edilen hem de sevk edilen tuğlaların hesabını tutmanı istiyorum. Bu rakamları Proşko’dan alacaksın ama kontrol etmenin bazı yolları da var. Ayrıca ödeme talep yazıları gönderecek, aldığın ödemeleri de muhasebe defterine işleyeceksin. Gelen çekleri ve diğer paraları haftada bir veya iki defa bana teslim edeceksin. Bana teslim edene kadar da kasada güvende tutacaksın. Elbette Proşko ustabaşı olarak sorumluluklarını taşımaya devam edecek. Ona vereceği tüm malzeme siparişlerini senin üzerinden vermesini beklediğimi söyleyeceğim. Bir de maaş envanteri çıkaracaksın ve ay sonunda işçilerin parasını ödeyeceksin.”</p>

  <p>Yakov bu işi yapabileceğinden emin olamamasına ve içi korkuyla dolmasına rağmen bunun önemli bir şans olabileceğini düşünüyordu. Bu tür bir işte birkaç ay deneyim kazandıktan sonra karşısına yeni fırsatlar da çıkabilirdi. “Bu konuyu etraflıca düşüneceğim,” diye cevap verdiyse de Nikolay Maksimoviç daha merdivenlerden inerken teklifi kabul etmişti bile.</p>

  <p>Ev sahibi, anlaşmalarını kutlamak için bir şişe votkayla geri döndü. Yakov iki bardak içtikten sonra bütün endişesi kaybolmuşu. Kendine daha iyi bir geleceğe hazırlandığını söylüyordu. Bir süre yerde uyudu ve sonra kalkıp ahşap işlerinin kalanım bitirmek üzere çalıştı. Huzursuzluğu geri gelmişti.</p>

  <p>Gece olmuştu. Yerleri süpürüp sildikten sonra fırçaları da tinerle yıkadı. Tam o sırada Zina’mn topallayarak merdivenleri çıktığını duydu. Genç kız mavi ipekli bir elbise giymiş, saçını tepesinde toplayıp beyaz bir kurdeleyle bağlamıştı. Yanakları ve dudakları dikkatle renklendirilmişti. Yine Yakov’a gelip yemekte ona katılmasını söyledi. “İşinin başarıyla tamamlanmasını kutlayalım. Ondan da önemlisi babamla gelecekteki ilişkinizi. Babam çoktan yattı, ikimiz yalnız olacağız.”</p>

  <p>Yakov yine önceki bahanelerine başvurdu. Davetten çok rahatsız olmuştu ve kaçmak istiyordu. Zina ise bunları duymuyor gibiydi. “Hadi Yakov İvanoviç, hayatta çalışmaktan başka şeyler de var.”</p>

  <p>Bu Yakov’un bilmediği bir şeydi. Yine de, buradaki iş bitti ve en azından kızı bu son görüşüm, diye düşündü. Vedalaşmakta yanlış bir şey yoktu o halde.</p>

  <p>Zina mutfak masasına neredeyse bir ziyafet hazırlamıştı. Aralarında Yakov’un belki de o güne kadar görmediği yiyecekler vardı. Doldurulmuş salatalıklar, Tuna’dan gelme çiğ ringa balığı, tombul sosisler, mantarlı mersin balığı turşusu, et çeşitleri, şarap, kekler ve kiraz likörü. Tamirci bu bolluk karşısında bir an şaşkına döndü. İnsan yokluğa alıştıysa çokluktan korkar. Ama bu şaşkınlığından çabucak kurtulup hayatında daha önce hiç yemediği bu yemekleri iştahla kaşıklamaya koyuldu. Kırmızı şarabı, leziz beyaz ekmek parçaları eşliğinde kana kana içti.</p>

  <p>Zina rahat ve neşeliydi. Her zamankinden daha çekici görünüyordu. Yiyeceklerin baharatlı ve tatlı olanlarından tek tük alıyor, kadehini sık sık şarapla dolduruyordu. Keskin hatlı yüzü kızarmıştı. Kendinden söz ediyor ve her şeye gülüyordu. Yakov onu muhtemel bir arkadaş olarak düşünmeye çalışsa da, kıza duyduğu yabancılık geçmiyordu. Beyaz masa örtüsüne dalgın dalgın baktığı bir anda aklına Raisl geldi ama Yakov çabucak onu aklından çıkardı. Yemeğini bitirdi. Hayatında hiç bu kadar çok yememişti. Üzerine iki bardak likör içtikten sonra “parti”nin ancak tadına varmaya başlamıştı.</p>

  <p>Zina masayı toplarken ağır ağır nefes alıyordu. Bir gitar getirdi, tellerine vurdu ve ince, yüksek bir sesle şarkı söylemeye başladı. “Ah, yüküm çok ağır.” Hüzünlü bir şarkıydı bu. Yakov’un içine işledi ve onu melankoliye sürükledi. Tamirci kalkıp gitmeyi düşündü ama mutfak sıcaktı ve orada oturup gitarı dinlemek keyif veriyordu. Zina söylemeye devam etti. “Haydi meleğim, gel ve benimle dans et.” Zina gitarını bıraktığında Yakov’a her zamankinden çok farklı bir şekilde bakıyordu. Yakov, neler olduğunu hemen anladı. Heyecan ve korku birbirine karışıyordu. Hayır, diye düşündü. O kadın bir Rus. Benimle yatar da sonradan kim olduğumu öğrenirse intihar eder. Ama sonradan, bu işin her zaman böyle olmayabileceğini düşündü. Bunu umursamayan bazı kadınlar da vardı. Kendi hesabına, yaşanabilecek her şeyi yaşamaya istekliydi. Yönetimi ona bırakacaktı.</p>

  <p>‘‘Yakov İvanoviç,” diyen Zina kendine bir kadeh daha şarap doldurdu ve tek seferde kafaya dikti. “Aşka inanır mısın? Soruyorum çünkü kendini aşktan koruduğunu düşünüyorum.”</p>

  <p>“Korusam da korumasam da aşk bana kolay kolay uğramaz.”</p>

  <p>Zina, “Aşkın çok kolay olmaması gerektiğine gönülden inanıyorum,” diye cevap verdi. “Ama sanki hayatı ciddiye alanlar, hatta belki de biraz fazla ciddiye alanlar, duygu dünyalarında olan değişikliklere yanıt vermekte biraz yavaş kalıyor. Demek istediğim şu Yakov İvanoviç, insan çok korkaksa ya da böylesi iyi bir talihe sahip olduğuna inanmıyorsa aşkın rüzgarlı bir gökyüzündeki bulutlar gibi uçup gidivermesine izin vermesi mümkün.”</p>

  <p>Yakov, “Bu mümkün,” diye cevap verdi.</p>

  <p>Zina çabucak, “Sadece biraz da olsa beni seviyor musun, Yakov İvanoviç?” diye soruverdi. “Bazen sanki sevebilirmişsin gibi baktığını gördüm. Mesela birkaç dakika önce bana oldukça içtenlikle gülümsedin. Bu benim yüreğimi ısıttı. Sormaya cesaret ediyorum çünkü sen çok alçakgönüllü bir insansın. Farklı sınıflardan geliyor oluşumuza çok önem veriyorsun. Bana sorarsan gereğinden çok önem veriyorsun. Ben ise birbirimize çok benzeyen insanlar olduğumuzu düşünüyorum.”</p>

  <p>Yakov, “Hayır,” dedi. “Seni seviyorum diyemem.”</p>

  <p>Zina kızardı. Gözlerini kırpıştırdı. Upuzun geçen bir dakikadan sonra içini çekti ve alçak bir sesle, “Pekâlâ, öyleyse benden biraz olsun hoşlanıyor musun?” diye sordu.</p>

  <p>“Evet. Bana çok iyi davrandın.”</p>

  <p>“Ben de senden hoşlanıyorum sanırım. Evet gerçekten hoşlanıyorum. Ciddi ve bilgili bir insansın.”</p>

  <p>“Hayır, ben yarı cahil biriyim.”</p>

  <p>Kız kendine biraz kiraz likörü doldurdu. Bardağından bir yudum alıp bıraktı.</p>

  <p>“Of Yakov İvanoviç, bir anlığına şu ciddiyetini kenara bırak ve öp beni. Cesaretin varsa öp beni.”</p>

  <p>Ayağa kalktılar ve öpüştüler. Kızın elleri Yakov’un bedeninde dolaşıyordu. Sıkı sıkı Yakov’a sarılmıştı. Yakov kısa bir an için ona karşı acımayla karışık bir üzüntü duydu.</p>

  <p>Kız fısıldayarak, “Burada daha fazla kalacak mıyız ?” diye sordu. “Odama gitmek ister misin? Babamın odasını gördün ama benimkini görmedin.”</p>

  <p>Yakov’un gözlerinin içine bakıyordu. Yeşil gözleri koyu bir ışıkla aydınlanmıştı. Yakov’unkine yaslanmış bedeni alev alevdi. O anda Yakov’un gözüne yaşından büyük bir kadın gibi göründü. Yirmi sekiz yirmi dokuz yaşlarında, kendi ayakları üzerinde duran bir kadın gibi.</p>

  <p>“Nasıl istersen.”</p>

  <p>“Sen ne istiyorsun, Yakov İvanoviç?”</p>

  <p>“Zinadia Nikolayevna, bu soruyu sorduğum için özür dilerim ama ciddi bir hata yapmak istemem. Şu hayatta yeterince hata yaptım. Aklına gelebilecek her türden hata. Aralarında bir kez daha yapmak istemeyeceklerim var.” Utanarak ekledi: “Eğer masumsanız daha ileri gitmesek iyi olur. Bunu size olan saygımdan ötürü soruyorum.”</p>

  <p>Zina kızardı. Sonra omuz silkerek samimiyetle cevap verdi: “Herkes ne kadar masumsa ben de o kadar masumum. Ne daha fazla ne de daha az. Bu açıdan meraklanacak bir durum yok.” Sonra da mahcup mahcup güldü. “Eski kafalı bir insan olduğunu görüyorum ve bu da hoşuma gidiyor. Yine de bana sorduğun soru pek kibarca sayılmazdı.”</p>

  <p>“Madem başladım, bir soru daha sorayım. Baban ne olacak peki? Yani sormak istediğim, odana gidersek bunu anlama ihtimali var mı?”</p>

  <p>Zina, “Bugüne kadar hiç anlamadı,” diye cevap verdi. Yakov bu cevabı duyunca kısa bir şaşkınlık yaşadıysa da bir soru daha sormadan durumu kabullendi. Gerçeklerle mücadele etmenin ne faydası vardı ki?</p>

  <p>Koridorda sessizce ilerlediler. Zina önden sendeleyerek yürüyor, Yakov da arkasından onu takip ediyordu. Genç kızın parfüm kokulu odasına vardılar. Yatağın üzerinde yatmakta olan Pekinez, tamirciye bakıp esnedi. Zina onu kucağına aldı ve yeniden koridordan geçerek mutfağa götürüp oraya kilitledi.</p>

  <p>Kızın odası sayısız küçük sehpanın üzerine yayılmış ıvır zıvır eşya ile doluydu. Duvarda başörtülü kız resimleri asılıydı. Bir aynanın çerçevesinin arkasına tavus kuşu tüyleri sıkıştırılınıştı. Odanın köşesinde önünde kırmızı bir yağ lambası yanmakta olan bir Meryem Ana ikonası asılıydı.</p>

  <p>Yakov, gitmeli miyim, kalmalı mıyım, diye düşündü. Bir taraftan uzun zamandır kimseyle beraber olmamıştı. Erkek olmanın gerektirdiği bazı şeyler vardı. Hasidim ne diyordu: “Kendi bedeninden kaçmamalısın.” Diğer taraftan bu benim için ne ifade ediyor? Benim yaşımda biri için bu merak edilecek bir şey değil. Hiçbir şey ifade etmiyor.</p>

  <p>Kız geri döndüğünde Yakov yatağın üzerinde oturmaktaydı. Üzerindeki gömleği ve fanilayı çıkarmıştı.</p>

  <p>Zina dikkatle ayakkabılarını çıkardıktan sonra Meryem Aıa ikonasının önünde diz çöküp haç çıkardığında ve kısa bir an durup dua ettiğinde Yakov kendini kötü hissetti.</p>

  <p>Kız, “inancın var mıdır?” diye sordu.</p>

  <p>“Hayır.”</p>

  <p>Zina içini çekti. “Olmasını isterdim.”</p>

  <p>Sonra ayağa kalktı ve ona banyoda soyunmasını söyledi. Kendisi de yatak odasında hazırlanacaktı.</p>

  <p>Yakov, bacağı yüzünden herhalde, diye düşündü. Ben içeri girdiğimde yorganın altında olacak. Böylesi daha iyi.</p>

  <p>Banyoya giderek üzerindekileri çıkardı. Elleri hâlâ boya ve tiner kokuyordu. Kızın parfüm kokulu pembe sabunuyla iki kez yıkadıktan sonra ellerini bir kez daha kokladı. Şimdi de leş gibi parfüm kokuyorlardı. Yapılacak bir hata varsa onu yapacağım, diye düşündü.</p>

  <p>Aynada çıplak aksini görünce ilk başta kendini huzursuz hissetti. Ne yapmak üzere olduğunu düşününce de midesi bulandı.</p>

  <p>İşler yeterince karışık, daha da karıştırmanın ne gereği var? Bu bana uygun değil, ben onun tipi değilim. Bunu ona ne kadar çabuk söylersem o kadar iyi olur. Kıyafetlerini eline alarak yatak odasına geri döndü.</p>

  <p>Zina saçlarını örmüştü. Çıplaktı ve ayaktaydı. Dolgun göğüsleri vardı. Gaz lambasının ışığında beyaz bir kâsenin içindeki su ve sünger yardımıyla kendini temizliyordu. Yakov onun sakat bacağından aşağı süzülen parlak kırmızı kanı görünce afalladı: “Ama siz temiz değilsiniz!”</p>

  <p>‘‘Yakov! Beni korkuttun.” Genç kız elindeki ıslak bezle üzerini kapamaya çalıştı. “Ben çağırana kadar beklersin sanmıştım.”</p>

  <p>“Durumunuzu bilmiyordum. Özür dilerim, hiç aklım gelmemişti. Bana sözünü etmediniz, gerçi kişisel bir konu olduğunu anlayabiliyorum.”</p>

  <p>Zina, “Ama bunun en güvenli zaman olduğunu biliyorsun değil mi?” diye sordu. “Üstelik uygunsuz bir durum da olmuyor, biz başladığımız anda kan akışı duruyor.”</p>

  <p>“Kusura bakmayın, başkaları yapıyor olabilir ama ben yapamam.”</p>

  <p>Yakov karısının adet zamanı süresince, hamama gideceği güne kadar ne kadar iffetli davrandığını düşündü ama elbette bundan Zina’ya bahsedemezdi.</p>

  <p>“Üzgünüm, ama gitsem iyi olur.”</p>

  <p>Zina, “Ben yalnız bir kadınım Yakov İvanoviç, biraz vicdanlı ol!” diye bağırdı ama Yakov üzerini giyinmeye başlamıştı bile. Çok geçmeden oradan ayrıldı.</p>

  <h3 id="sigil_toc_id_6">3</h3>

  <p>Kış ayazında bir gece, sabah saat dördün zifiri karanlığında iki arabacı Serdiuk ve Richter iki takım at almak üzere çıkagelip ahırda geriye altı at bırakarak dışarı çıktılar. Yakov tuğla fabrikasına geleli iki gün olmuştu. Arabacılar ahırdan çıkarken karla kaplı kaldırım taşlarında atların çıkardığı nal seslerini duyunca hızla yataktan çıktı. Bir mum yakarak aceleyle giyindi. Ahırın üzerindeki odasının dış tarafındaki merdivenlerden gizlice indi, tuğla ocaklarının ve kazıklı çitlerin önünden geçerek soğutma deposuna gitti. Buz gibi yağmurun altında hiç kıpırdamadan durarak arabacılarla yardımcılarının ne yaptığını seyretti. Adamların koyun derisi paltolarından ve atların üzerinden buhar tütüyordu. Arabacılar üzeri samanla kaplı at arabalarını ağır tuğlalarla yüklüyorlardı. Yaptıkları iş ağır ilerliyordu. Bir yardımcı tuğlaları diğer yardımcıya atıyor, diğer yardımcı da aynı tuğlaları arabadaki arabacıya aktarıyordu. Arabacı da tuğlaları arabaya yerleştiriyordu. Karanlıkta öylece durup seyrettiği süre Yakov’a çok uzun gelmişti. Nefesiyle ellerine üfleyerek ses çıkarmadan ısınmaya çalışıyordu. Arabalardan birine üç yüz kırk, diğerine dört yüz üç tuğla yüklendiğini saydı. Ahırda üç araba daha vardı ama onlar kullanılmamıştı. Sabah olduğunda ustabaşı Proşko, Yakov’un çalıştığı alçak tavanlı boğucu barakaya geldi. Yakov’un masasının üzeri eskiden kalma işe yaramayan bir sürü kağıt ve muhasebe defterleriyle doluydu. Proşko masaya yırtık pırtık bir paket kağıdının üzerine kötü bir el yazısıyla karalanmış hesabı bıraktı. Kağıtta yedi yüz kırk üç tuğla yerine altı yüz on tuğla yazıyordu. Yakov bu denli soğukkanlı hırsızlık yapılabilmesi karşısında sinirden dişlerini gıcırdattı.</p>

  <p>Çalışmak için son derece istekli olmasına rağmen Nikolay Maksimoviç’in teklifini tedirgin olarak kabul etmişti. Tuğla fabrikasının Lukianovski’de mezarlığın çok yakınında bulunduğunu öğrendiğinde ise son dakikada panik içinde vazgeçmek istemişti. Burası Yahudilerin yaşamasının yasak olduğu bir bölgeydi. O sırada fabrika sahibine bu işi layıkıyla yapamayacağından korktuğu için işi kabul edemeyeceğini söylemişti. Fakat Nikolay Maksimoviç ona acele etmemesini tavsiye etmiş ve şüphelerini yatıştırmıştı.</p>

  <p>“Saçmalama, düşündüğünden çok daha iyi bir iş çıkaracaksın. Doğal yeteneklerine güvenmeyi öğrenmelisin Yakov İvanoviç. Muhasebeyi tutarken rahmetli ağabeyimin yöntemini uygula yeter. Eski moda ama güvenli bir yoldur. Böylelikle zaman içinde sistemi çok iyi öğreneceksin.” Yine de biraz kafası karışarak, Yakov’ a yaptığı maaş teklifini aylık üç ruble artırmıştı. Kendini işi kabul etmeye ikna etmek için her yolu denemekte olan Yakov ise Podol’de oturmaya devam edip fabrikaya sabah gidip akşam gelmesinin daha uygun olabileceğini öne sürmüştü. Fabrika oturduğu yere çok da uzak değildi, yürüme mesafesindeydi. Fabrikanın yakınında bir durağı olan elektrikli tramvay geceleri çalışmıyordu ama Yakov yürüyebilirdi.</p>

  <p>Nikolay Maksimoviç, “Podol’de oturmaya devam edersen maalesef benim pek bir işime yaramazsın,” demişti. Ocak ayında bulutlu bir günün sonunda fabrikada konuşuyorlardı.Tuğla ocaklarının üzerinde kara bir duman bulutu vardı ve Nikolay Maksimoviç paltosunun yakasına yine o Kara Yüzler rozetini iliştirmişti. Yakov bu rozete bir kez baktı mı bir daha gözlerini ayırmakta zorlandığını fark etmişti. Bu nedenle görmezden gelmek veya etrafına bakınmak zorunda kalıyordu. Rozet oldukça iri ve rahatsız ediciydi.</p>

  <p>Yahudi düşmanı adam, “Burada gündüz vakti olan biten beni o kadar meraklandırmıyor,” diye açıklamıştı. “Aslına bakarsan ona da endişeleniyorum ama esas sabahın erken saatlerinde neler olduğunu merak ediyorum. O saatlerde ilk sevkiyatlar için arabalar yüklenmeye başlıyor. Bir hırsız için gündüz vakti fazla aydınlıktır. Hayaletler karanlıkta uçar ve kötü amacı olanlar, iyi insanlar yataklarında uykudayken çalışır. Rahmetli ağabeyim çok az uyurdu. Bir gün mutlaka değerini anlayacak birileri olacaktır. Hava nasıl olursa olsun sabaha karşı saat üçte fabrikada olur ve bütün arabaların yüklenmesini seyrederdi. Tabii sana bunun aynısını yapmanı söylemiyorum Yakov İvanoviç. Bir işe bu denli bağlanmak fanatikliktir ki bence ağabeyimin erken ölmesine yol açan şey de bu oldu.” Nikolay Maksimoviç gözlerini kapayarak haç çıkardı. “Yine de onları sabahın erken saatlerinde kontrol edecek olursan, sonra bir de beklemedikleri zamanlarda gün içindeki yüklemeleri de tuğlaları yüksek sesle sayarak kontrol edersen hırsızlığı abartmamaları adına caydırıcı olabilir. Bir miktar hırsızlık olmasını normal karşılıyorum, neticede insanoğlunun zaafları var, ama bunun da bir sınırı olması gerekir. Bu fabrika iflas ederse onu satarken makul bir fiyat teklifi almak benim için iyice imkansız hale gelebilir.”</p>

  <p>Tamirci, “Nasıl çalıyorlar?” diye sormuştu.</p>

  <p>“Tahminimce Proşko’nun denetiminde oluyor. Arabacılar hesapladıklarından daha fazlasını çıkarıyorlar.”</p>

  <p>“O halde neden onlara yol vermiyorsunuz?”</p>

  <p>“Bunu söylemesi kolay ama yapması zor, sevgili oğlum. Onları kovacak olursam fabrikayı kapatmam gerekir. Proşko mükemmel bir teknik eleman. Ağabeyim onun en iyilerden biri olduğunu söylerdi. Amacımın onu hırsızlık yaparken yakalamak olmadığını açıkça itiraf ediyorum. Dindar bir insan olarak onu hırsızlık yapmaktan alıkoymaya çalışıyorum. Sence de bu çok daha düşünceli ve iyi niyetli bir hareket değil mi? Bence bu işi benim söylediğim şekilde düzenleyelim. Sen ahırın üzerindeki odada kal Yakov İvanoviç. Kira için bir kuruş istemeden sana veriyorum orayı.” Patronu Yakov’u işe almak için ne pasaportunun ne de gerekli evrakların sözünü etmediğinden, Yakov içi huzursuz da olsa bu şansı değerlendirmeye karar vermişti. Bir an için yine Yahudi olduğunu açıklamayı düşünmüştü - Nikolay Maksimoviç’e usulca şöyle diyebilirdi: “Bakın, durumun nasıl olduğunu bilmeniz gerekiyor. Benden hoşlandığınızı söylüyorsunuz. Dürüst ve patronunun vaktini harcamak istemeyen bir insanım. O halde bir Yahudi olarak doğmuş olduğumu, bu yüzden de bu bölgede yaşayamayacağımı öğrenmek sizi şaşırtmaz herhalde.” Ama tabii ki bunu söylemesi mümkün değildi. Nikolay Maksimoviç’in tüm söylemleri ve rozetini düşününce böyle bir itirafı duymazdan gelebileceğini varsaymak hayal kurmak olurdu. Öyle olsa bile birkaç sıra dışı istisna haricinde Lukianovski Yahudilere göre bir yer değildi. Zavallı bir tamircinin orada yaşadığı ortaya çıkarsa başı ciddi anlamda belaya girmiş olurdu. Durum fazlasıyla karmaşıktı. İlk hafta boyunca Yakov her gün işi bırakmanın sınırına gelerek yaşadı. Oradan kaçıp gitmek istedi. Ama kaldı çünkü Aaron Latke’den Podol’de birtakım matbaaların pek yüksek sayılmayacak bir ücret karşılığında sahte belgeler sağladıklarını öğrenmişti. Böyle bir işe girişmenin düşüncesi bile soğuk terler dökmesine sebep olsa da bunu bir seçenek olarak aklında tutmaya karar verdi.</p>

  <p>Yakov’un arabaları yükleyen arabacıları dikizlediği gecenin sabahı Proşko tuğla hesabını getirdikten sonra, kağıdın üzerindeki yanlış hesabı gören tamircinin kalbi güm güm atmaya başlamıştı. Proşko’ya Nikolay Maksimoviç’in ona geceleri vagonlar yüklenirken orada bulunmasını söylediğini anlattı. Bu onun sorumluluğuydu ve bundan sonra yükleme sırasında o da orada olacaktı. Proşko iriyarı, büyük kulaklı, kaba saba bir adamdı. Sarı, uzun ve çamurlu çizmeler giymiş, önüne de deriden kirli bir önlük bağlamıştı. Keskin bakışlı küçük gözlerini tamirciye dikti.</p>

  <p>“Geceleri arabaların içinde neler oluyor sanıyorsun ki? Arabacılar dizlerinin üzerine çöküp analarını mı beceriyorlar?”</p>

  <p>“Her ne oluyorsa oluyor,” dedi Yakov gergin bir sesle, “ama dün gece yüklediğiniz tuğlaların sayısı ile bu kağıdın üzerine yazdığın rakam birbirini tutmuyor. Kusuruma bakmazsan durumun bu olduğunu söylemek zorundayım.”</p>

  <p>Yakov sözlerini bitirir bitirmez bunu daha farklı ifade etmiş olmayı diledi. Gerçi bir hırsıza daha farklı ne söyleyebileceğini de bilmiyordu.</p>

  <p>“Gece kaç tuğla yüklendiğini sen nereden biliyorsun ki?”</p>

  <p>“Nikolay Maksimoviç’in verdiği talimatla dün gece deponun yakınında durup tuğlaları saydım. Başka bir deyişle bana ne dediyse onu yaptım.” Yakov’un duygularının yoğunluğuyla sesi boğuklaşmıştı. Sanki tuğlalar onundu. İşin garip yanı tuğlaların sahibi Yahudi düşmanı bir Rus’tu.</p>

  <p>Proşko, “O halde yanlış saymışsın,” dedi. “Yüklediğimiz sayı bu.” Kalın parmağıyla masanın üzerinde duran kağıt parçasına vurdu. “Dinle arkadaşım, köpek burnunu boka sokarsa kirlenir. Senin de uzun bir burnun var Dologuşev. Bana inanmıyorsan git aynaya bak. Böyle burnu olan bir adam onu nereye soktuğuna dikkat etse iyi olur.”</p>

  <p>Sonra barakadan çıktı ama öğleden sonra geri döndü. “Senin evrakların nerede?” diye sordu. “Onları hala kaydettirmedin mi? Ettirmediysen buraya getir de ben de Bölge Polisi’ne onaylattırayım.”</p>

  <p>Yakov, ‘‘Yardım teklifin için müteşekkirim,” diye cevap verdi. “Ama o işin çaresine çoktan bakıldı. Nikolay Maksimoviç bu konuyla ilgilendi. Senin zahmet etmene gerek yok.”</p>

  <p>“Söylesene Dologuşev,” dedi Proşko. “Rusçayı neden bir Türk gibi konuşuyorsun sen?”</p>

  <p>“Türk olsam ne olacak?” Yakov çarpık bir gülümsemeyle sırıttı.</p>

  <p>“Kim ki fazla hızlı koşar, arkasından rüzgar çıkarır.” Prosko bacağını kaldırarak gaz çıkarttı.</p>

  <p>Sonrasında Yakov akşam yemeği yiyemeyecek kadar huzursuz oldu. Ben polislik yapmak için yanlış bir adamım, diye düşündü. Bu iş Yahudi olmayan birine daha uygun.</p>

  <p>Yine de ondan istenenleri yaptı. Her sabah saat dörtte ayazın ortasında deponun yanında belirdi ve arabalara yüklenen tuğlaları saydı. Gün içinde barakanın penceresinden dışarı bakıp onların yükleme yaptığını gördüğünde de dışarı çıkıp oradan izlemeye devam etti. Bunu açıkça yaparak hırsızların hırsızlıklarını yapmalarına engel oldu. Yakov depoda belirdiğinde kimse konuşmuyordu. Sadece bazen arabacılar çalışmayı bırakıp ona dik dik bakıyordu.</p>

  <p>Proşko her sabah hesap pusulası getirmeyi bırakmıştı. Bu yüzden Yakov da kendi hesabını yazıyordu. Muhasebeyi tutmak düşündüğü kadar zor çıkmamıştı. Sistemi kolay kavramıştı. Ayrıca çok fazla iş de yoktu. Nikolay Maksimoviç haftada bir bankasına yatırılacak makbuzları toparlamak için uğradığında her seferinde daha da melankolikleşmiş oluyordu. Bir ay sonra Yakov ondan uzun bir tebrik mektubu aldı. “Çalışman tam da öngörmüş olduğum gibi çok başarılı ve etkili. Sana tüm güvenimi vermeye devam edeceğim. Zinaida Nikolayevna selamlarını gönderiyor. Emeklerini alkışlıyor.” Ama ondan başka da alkışlayan olmuyordu. Ne arabacılar ne de yardımcıları, Yakov onlarla sohbet etmeye çalıştığında bile, ona ilgi göstermiyordu. Sert yüzlü bir Alman olan Richter, Yakov yaklaşınca karın üzerine tükürüyor, at teri ve saman kokulu, uzun boylu Ukraynalı Serdiuk ise ağır ağır nefes alarak Yakov’u süzüyordu. Proşko avluda onun yanından geçerken, “İspiyoncu piç,” diye mırıldanıyor, Yakov da duymamış gibi yapıyordu. Adamın “Yahudi” dediğini duyacak olsa herhalde korkudan havaya fırlardı.</p>

  <p>Bunların dışında fabrikada çalışan diğer işçilerle arası düzgün sayılırdı. Paralarını zamanında ödüyordu. Fabrikanın günde beş ya da altı bin tuğla çıkardığı zamanlarda çalışan iki yüz kadar işçiden geriye ellisi kalmıştı. Proşko onunla ilgili çirkin söylentiler yaymaya başlamış olsa bile işçilerle arası iyiydi gerçekten de. Fabrika bekçisi Skobeliev’den öğrendiğine göre bu söylentilerden biri, tamircinin bir keresinde hırsızlıktan yakalanıp hapis yatmış olduğuydu. Fakat hiç kimse fabrika kapalıyken Yakov’u ne arıyor ne de soruyordu. Çoğu zaman yalnızdı. Yakov mesai bittikten sonra odasında vakit geçiriyordu. Nikolay Maksimoviç odaya bir elektrik ampulü taktıracağına söz vermişti ama şimdilik her gece lambanın ışığında saatlerce kitap okuyordu. Eskiden tesadüfen karşısına çıkan şeyleri okurdu. Şimdi ise ne öğrenmek istiyorsa o konuda okuyordu. Rusça çalışmaya devam ediyordu. Uzun dilbilgisi alıştırmaları yazıyor, sonra da onları yüksek sesle tekrar ediyordu. Her gün iki tane gazeteyi son satırına varıncaya kadar okuyordu. Aslında gazetelerin haber olarak verdikleri de, ima ettikleri de Yakov’u dehşete düşürüyordu. Rasputin ve Çariçe, teröristlerin çevirdiği yeni dolaplar, Yahudi katliamı tehditleri ve olası bir Balkan savaşı gibi konular. Yakov o kadar çok şeye yeniydi ki, insan bilmesi gereken her şeyi nasıl öğrenebilirdi acaba? Bu yüzden boş vakitlerinde Podol’deki kitapçılara uğramaya ve pahalı olmayan kitapların peşine düşmeye başlamıştı. Ahırdaki odasında geçirdiği yalnız gecelerde okumak üzere <i>Spinoza’nın Hayatı</i> adında bir kitap satın aldı. Başka birinin hayatından ders çıkarmak mümkün müydü acaba? Rus tarihi de Yakov’u çok etkiliyordu. Kitapçıların arka taraflarındaki raflarda duran broşürleri karıştırıyordu. Serflikle ilgili, Sibirya’daki ceza sistemiyle ilgili broşürler okuyordu. Kitapçının işaret ederek gösterdiği yığınların içinde bulduğu bu broşürlerde insanın kanını donduran şeyler yazıyordu. Ayrıca Dekabrist ayaklanması ve yıkımı hakkında da birtakım şeyler okudu; sonra 1870’lerde kendilerini köylüleri sosyal bir devrime kışkırtmaya adamış idealistler olan, köylüler tarafından geri püskürtülünce de mistik idealizmden terörizme dönen Narodnik’ler hakkında okumalar yaptı. Yakov bir de Büyük Petro’nun biyografisini okudu. Onun ardından da Novogord’un Korkunç İvan tarafından kanlı bir şekilde yerle bir edilişinin dehşet verici hikâyesini bitirdi. Deli Çar şehrin kendine ihanet edeceği fikrine kapılmış, şehirden kaçışı önlemek için etrafına tahtadan bir duvar örülmesini buyurmuştu. Sonra da ordusuyla birlikte şehre girmiş, her gün binlercesini kılıçtan geçirmişti. Anneler, çocuklarının diri diri yakılarak vahşi köpeklere atıldığını izlemek zorunda kalmış, günden güne artan bu vahşetin yarattığı çığlıklar göğe ulaşmıştı. Beş haftanın sonunda şehrin leş gibi kokan sokaklarında paramparça edilmiş, ölmüş bir halde altmış bin insan yatıyordu. Hastalık yayılmaya başlamıştı. Yakov altüst olmuştu. En kötüsünden Yahudi katliamları gibiydi. Ruslar, yine Ruslara karşı katliam yapıyordu. Bu onların tarihinde vardı. Ne kadar hazin bir ülke burası, diye düşündü. Okuduklarına şaşırmıştı, burada her şey bir olasılıktı. Beyaz siyah, siyah da beyaz olabilirdi. Ruslar bile kendi yöneticileri tarafından sinek gibi ezilerek katledildilerse o halde Seçilmiş Halk’ın lafı mı olurdu?</p>

  <p>Tarih okumaktan yorgun düşerek Spinoza’ya geri döndü. Din kitaplarını, batıl inançları ve mucizeleri eleştiren, neredeyse ezbere bildiği bölümleri yeniden okudu. Bir Tanrı vardıysa bile, Spinoza’yı okuduktan sonra dükkânı kapatıp gitmiş, sadece bir fikir olarak kalmış olmalıydı.</p>

  <p>Yakov okumadığı zamanlarda çeşitli konular üzerine küçük makaleler yazıyordu. Bir tanesinde, “Tarihin hem içindeyim, hem de değilim. Bir bakıma çok uzağındayım, tarih bana uğramadan yanımdan geçip gidiyor. Bu iyi bir şey mi yoksa kişiliğimde eksik bir şey mi var? Ne soru ama! Elbette bir eksiklik var ama bu konuda ne yapabilirim? Ayrıca bu gerçekten de çok mu önemli? İnsanın Spinoza gibi tarihe katacak bir şeyi yoksa olduğu yerde kalması daha iyi. Spinoza’nın hayatını okurken öğrendim. Tarihten anlıyordu, ayrıca tarihe verecek fikirleri de vardı. Adamı yaksalar bile kimsenin gücü fikirleri yakmaya yetmez. Öte yandan bir de eylemci Jan De Witt var. Spinoza’nın hem arkadaşı hem de destekçisiymiş. Masum olmasına rağmen ondan şüphelenen Felemenk bir çete tarafından paramparça edilmiş, iyi ve hatta harika bir adam. Kim böyle bir sonu olmasını ister ki?” diye yazmıştı. Yazdığı bu küçük makalelerin bazıları da gazetelerde okuduğu “Bazı Durumlar” üzerine yazdığı eleştirilerdi. Bunları tekrar tekrar okur, sonra da ocakta yakardı. Yeniden satamayacağı broşürleri de yakıyordu.</p>

  <p>Onu beklenmedik şekilde rahatsız eden bir şey de artık aletlerini kullanmıyor olmasıydı. Kendisine bir yatak, bir masa, bir sandalye ve duvara da bazı raflar yapmıştı ama bunların hepsi de tuğla fabrikasına geldikten sonraki ilk birkaç gün içinde yapılmıştı. Marangozluk yapmaya devam etmezse bu işi unutacağından korkuyordu. Unutmasa iyi olurdu.</p>

  <p>Bir mektup daha almıştı. Bu kez mektup Zina’dan geliyordu. Kızın el yazısı şaşırtıcı biçimde kalın siyah hatlar taşıyordu. Zina onu babasının da izniyle evlerine davet ediyordu.</p>

  <p>“Hassas bir kişisiniz Yakov İvanoviç,” diye yazmıştı. “İdeallerinizi ve davranış biçiminizi saygıyla karşılıyorum. Öte yandan lütfen kıyafetleriniz konusunda endişe etmeyiniz. Ayrıca artan geliriniz ile yeni kıyafetler alabileceğinizden de eminim.” Yakov mektubu cevaplamak için oturmuş ama ona ne diyebileceği konusunda aklına hiçbir fikir gelmemişti. Böylece mektubu cevapsız bırakmıştı.</p>

  <p>Yakov şubat ayında son derece gergin bir dönem geçirdi. Bu gerginliğini endişelerine bağlıyordu. Sahte belgeleri edinebileceği yere uğramış, bu belgelerin ucuz olmasalar da imkansız sayılamayacak bir rakama mal olacağını öğrenmişti. Takma adına bir pasaport ve oturma belgesi hazırlatmayı düşünüyordu. Kamyonlardaki tuğlaların sayısını kontrol etmek üzere uyanması gerekenden saatler önce uyandığında kasları oldukça sert oluyordu. Göğsü sıkışıyor, nefes alıp verirken bazen acı çekiyordu. Proşko ile konuşurken de huzursuzdu. Adama en sıradan soruları sormak bile tamirci için oldukça rahatsız edici oluyordu. Gün boyu oldukça sinirliydi. Hesapları tutarken yaptığı birkaç kapiklik hata için bile kendine sayıp döküyordu.</p>

  <p>Bir gece fabrikanın avlusunda iki erkek çocuk yakaladı ve onları kovdu. Onların ne bela olduklarını biliyordu. Bir tanesi on iki yaşlarında solgun yüzü sivilceli bir çocuktu. Diğeri de onunla aynı yaşlarda saman gibi saçları olan bir köylü çocuğuydu. Öğleden sonra geç saatlerde okuldan sonra fabrikaya gelirler, birbirlerine kilden toplar yaparak fırlatır, sağlam tuğlaları kırar ve ahırdaki atları ürkütürlerdi. Yakov onları fabrikadan uzak durmaları konusunda daha önce uyarmıştı. Bu kez de geldiklerini barakanın camından görmüştü. Çocuklar ellerinde kitaplarıyla fabrikaya gizlice girmişler, fırınların bacasından tüten dumana taş atıyorlardı. Yakov barakadan fırladığı gibi onlara kaybolmalarını söyledi. Ama çocuklar gitmiyordu. Yakov onları korkutmak için üzerlerine doğru koştu. Onun geldiğini gören çocuklar cinsel organlarına dokunarak onunla dalga geçip güldüler. Sonra da kitaplarını topladıkları gibi koşarak kaçtılar.</p>

  <p>Yakov yumruğunu sallayarak, “Sizi küçük piç kuruları,” diye bağırdı. Barakasına dönerken Skobeliev’in sinsi sinsi onu izlediğini fark etti. Derken bekçi aceleyle gaz lambalarını yakmaya davrandı. Bir süre sonra lambalar yeşil mumlar gibi ışıldamaya başlamıştı.</p>

  <p>Deponun önünde durmakta olan Proşko da onları izliyordu. "Yaralı bir domuz gibi koşuyorsun Dologuşev,” diye seslendi.</p>

  <p>Ertesi sabah tamirciye fabrikada politik açıdan güvenilmeyecek birileri olup olmadığını sormak üzere bir polis müfettişi geldi. Tamirci öyle birinin olmadığını söyledi. Polis müfettişi ona birkaç soru daha sorduktan sonra fabrikadan ayrıldı. Yakov o gece okuduklarına aklını bir türlü veremedi.</p>

  <p>Son günlerde doğru dürüst uyuyamadığından yemeğini yer yemez yatmayı denedi. Çabucak uykuya daldı ama gece yarısı olmadan uyanmıştı. Tamamen uyanıktı ve bir tehlike sezinliyordu. Gün içinde çok nadiren aklına gelen birçok tehlike şimdi zihnine adeta üşümüş gibiydi. Ahırın alevler içinde olduğunu, Yakov da içindeyken tamamen yanıp kül olduğunu hayal etti. Elleri ve ayakları bağlıydı. Atlar çıldırmış gibiydi. Kendilerine zarar veriyorlardı. Ya da kan kusarak veya kan işeyerek verem ya da onun gibi bir hastalıktan öleceğinden korkuyordu. En çok korktuğu şey de saklanmakta olan bir Yahudi olduğunun açığa çıkmasıydı. “Gevalt!”<b><a href="../Text/dipnot.xhtml#Footnote05" id="Feedback05"><sup>[5]</sup></a></b> diye bağırdı. Sonra sustu ve korkuyla arabacıların orada olup çığlığını duymuş olabileceğinden şüphelendi. Bir defasında rüyasında, sırtında kocaman siyah bir çuval taşıyan Richter’in mezarlığın yanındaki yoldan onu takip ettiğini görmüştü. Tamirci, Alman’la yüzleşmek için dönüp ona çuvalın içinde ne olduğunu sorduğunda Richter ona, “Sen varsın,” diye cevap vermişti. Böylelikle Yakov sahte belgeleri sipariş ederek parasını ödedi. Ama aradan haftalar geçmiş olmasına rağmen bir türlü gidip kağıtları almadı. Daha sonra ise sebebin ne olduğunu bilmeksizin kendini daha iyi hissetmeye başlamıştı.</p>

  <p>Artık daha güvenli bir dönem içindeydi. Hayatında ilk kez parayı önemsemeden harcayabiliyordu. Daha fazla kitap ve yazmak için daha fazla kağıt aldı. Postallarından kurtulmak için bir çift ayakkabı, bir kavanoz çilek reçeli, ekmek yapmak için de bir kilo un satın aldı. Ekmek kabarmamıştı ama Yakov onu yine de pişirdi ve kurabiye niyetine yedi. Bir çift çorap da almıştı. Bir fanila-külot takımı, pahalı olmayan bir kazak. Yani yalnızca gerçekten gerekli olan şeyler. Bir gece, aşırı bir tatlı isteği duydu. Bir yudum kakao ve biraz kek yemek üzere şekerci dükkanına gitti. Kendine bir de kalın bir parça çikolata aldı. Daha sonra rublelerini saydığında düşündüğünden fazla para harcamış olduğunu fark ederek endişelendi. Böylece yeniden tutumlu davranmaya başladı. Kara ekmek, ekşi krema ve haşlanmış patates ile beslendi. Arada sırada bir de yumurta yiyordu. Biraz yoldan çıktığında da küçük bir parça helva atıştırıyordu. Çorapları ve gömleğini dikiş tutmayacak hale gelene dek yamayarak kullandı. Her bir kapiğini biriktirdi. “Bırakalım biriksinler,” diye mırıldandı. Ciddi planları vardı.</p>

  <p>Nisan ayında, Dinyeper Nehri’ni kaplayan buz tabakasının çatlamaya başladığı sıralarda bir gece en son aldığı kitapları sattıktan sonra Ploski Bölgesi’nde biraz gezinip fabrikaya geç vakitte dönerken, beklenmedik bir şekilde kar yağmaya başladı. Yokuş yukarı mezarlığa yaklaştığı sırada Yakov bazı çocukların yaşlı bir adama saldırdığını gördü. Bağırarak çocukların dağılmasını sağladı. Çocuklar korkmuş tavşanlar gibi dağılarak mezarlığın içinde kayboldular. Yaşlı adam bir Yahudi’ydi. Ayak bileklerine kadar bir kaftan, kürklü kenarları olan bir haham şapkası ve uzun beyaz çoraplar giymiş bir Hasid<b><a href="../Text/dipnot.xhtml#Footnote06" id="Feedback06"><sup>[6]</sup></a></b> idi. Ağır ağır eğilip karın üzerine düşen, kahverengi bir iple bağlanmış küçük siyah çıkınını topladı. Şakağından yaralanmıştı. Tüylü yanağından çatallı ak sakalına doğru kan süzülüyordu. Sersemlemişti.</p>

  <p>Tamirci Rusça konuşarak, “Ne oldu sana, büyükbaba?” diye sordu. Hasid korkup geri çekildi. Yakov bekledi. Yaşlı adam kesik kesik konuştuğu Rusçasıyla Yahudi mahallesindeki hasta kardeşini ziyaret etmek için Minsk’ten geldiğini ama kaybolduğunu anlattı. Sonra da bazı çocuklar içine taş koydukları kartoplarıyla yaşlı adama saldırmıştı.</p>

  <p>O saatte yoldan geçen tramvay kalmamıştı. Kar lapa lapa yağıyordu. Yakov endişelenmiş ve huzursuzlanmıştı ama yine de yaşlı adamı tuğla fabrikasına götürüp, adam biraz dinlenirken bu sırada onun yarasını soğuk suyla temizleyebileceğini düşündü. Arabacılar ve yardımcıları gelmeden onu fabrikadan çıkarabilirdi.</p>

  <p>“Benimle gel büyükbaba.”</p>

  <p>Hasid, “Beni nereye götürüyorsun?” diye sordu.</p>

  <p>“Başındaki kanı sileriz. Kar durunca da sana Podol’deki Yahudi mahallesine giden yolu gösteririm.”</p>

  <p>Yaşlı adamı fabrikaya götürdü. Merdivenlerden çıkarak ahırın üzerindeki odasına girdiler. Yakov lambayı yaktıktan sonra en eski gömleğini yırttı, ıslattı ve yaşlı adamın sakalındaki kanları temizledi. Yarası hâlâ kanıyordu ama Hasid bundan şikâyet etmedi. Gözlerini kapamış, Yakov’un sandalyesinde oturmaktaydı. Fısıldar gibi nefes alıyordu. Yakov ona ekmek ve biraz şekerli çay ikram etti ama Hasid yiyecek kabul etmedi. Zülüfleri uzun, gururlu bir adamdı. Yakov’dan biraz su istedi. Bu suyla parmak uçlarını ıslattıktan sonra kaftanının cebinden bir mendile sarılmış hamursuz parçaları çıkardı. Hamursuzlar için Tanrı’ya şükrettikten sonra iç çekerek bir parçasını yedi. Hamursuz Bayramı’nın geldiğini şimdi fark ediyor olması tamirciyi şaşırtmıştı. Bir an yoğun bir duygusallığa kapıldı ve geçene kadar arkasını dönmek zorunda kaldı.</p>

  <p>Pencereden dışarı baktığında karın yağmaya devam ettiğini gördü. Yağan karın ardından ay ışığı soluk bir halka gibi seçilebiliyordu. Tamirci, kar çok geçmeden duracak, diye düşündü ama kar durmadı. Ay ışığı kayboldu ama hava bir kez daha kararmış ve kar hızlanmıştı. Yakov arabacılar gelene kadar bekleyip tuğlaları hızla sayabileceğini, kar durunca da arabacılar gider gitmez yaşlı adamı Proşko gelmeden gizlice fabrikadan çıkarabileceğini düşündü. Kar durmazsa da artık o vakitten sonra yaşlı adam her halükârda gitmek zorunda olacaktı.</p>

  <p>Hasid oturduğu sandalyede uyudu. Uyanıp gözlerini lambaya dikti, sonra da pencereden dışarı baktı. Sonra yine uyudu. Arabacılar ahırın kapısını açtığında uyanarak Yakov’a baktı. Tamirci ona sessiz olmasını işaret ederek depoya inmek üzere çıktı. Hasid’e yatağında yatmasını teklif etmişti ama geri döndüğünde yaşlı adam uyanıktı ve oturuyordu. Arabacılar arabaları yüklemiş, depodan çıkmak için günün doğmasını bekliyordu. Atların toynaklarına zincir bağlamışlardı ama Serdiuk kar durmazsa fabrikadan çıkmayacaklarını söylemişti. Yakov artık gerçekten endişelenmeye başlamıştı.</p>

  <p>Odaya döndüğünde üzerinde koyun derisi paltosu ile pencerede durup yağan karı seyretti. Sonra bir sigara sarıp içti ve kendine bir fincan ılık çay koydu. Biraz içtikten sonra yatağına uzanıp uyuyakaldı. Rüyasında Hasid ile mezarlıkta karşılaşıyorlardı. Hasid ona, “Neden burada saklanıyorsun?” diye soruyordu. Tamirci de elindeki çekiçle Hasid’in kafasına vuruyordu. Bu korkunç rüya başını ağrıtmıştı.</p>

  <p>Uyandığında yaşlı adamın ona bakan gözleriyle karşılaştı. Endişeleri bir anda geri gelivermişti.</p>

  <p>“Ne oldu?” diye sordu.</p>

  <p>Yaşlı adam, “Ne olduysa oldu, ama kar durdu,” diye cevap verdi.</p>

  <p>“Uykumda bir şey söyledim mi?”</p>

  <p>“Seni dinlemiyordum.”</p>

  <p>Gökyüzü aydınlanmıştı. Artık gitme vakti gelmişti ama Hasid parmaklarını suya batırdıktan sonra çıkınının ipini çözdü ve içinden büyük, çizgili dua örtüsünü, kaftanının cebinden de muska çantasını çıkardı.</p>

  <p>“Doğu ne tarafta?” diye sordu.</p>

  <p>Yakov sabırsızlıkla pencerenin olduğu duvarı işaret etti. Yaşlı adam muskaların üzerine dua okuduktan sonra bir tanesini yavaşça sol kolunun, diğerini de yaralanan kaşının üzerine koydu. Başını geniş dua örtüsüyle örttü, duvara döndü, gözleri kapalı, öne geriye sallanarak sabah dualarını okudu. Örtüyü başından çıkardı ve dikkatle yerine yerleştirdi. Muskaları da çıkardı, dudaklarına götürdü ve yeniden çıkınına koydu.</p>

  <p>Yakov’a dönerek, “Tanrı senden razı olsun,” dedi.</p>

  <p>“Senden de razı olsun büyükbaba, ama artık gitme zamanı.” Tamirci soğuk terler döküyordu.</p>

  <p>Yaşlı adama bir dakika beklemesini söyledi, karla kaplanmış merdivenlerden aşağı indi ve ahırın etrafını dolaştı. Avlu bembeyaz ve tenhaydı. Fırınların üzeri karla kaplanmıştı. Tuğlalarla yüklü arabalar henüz fabrikadan ayrılmamıştı. Arabacılar hâlâ depodaydı. Yakov aceleyle merdivenleri çıktı ve Hasid’i aldı. Bahar karı altında birlikte kapıya doğru yol almaya başladılar. Yakov yaşlı Hasid’i tepenin aşağısındaki tramvay durağına kadar götürdü. Orada beklerlerken kızaklı bir araba çanlarını çalarak yaklaştı. Yakov arabaya el etti. Uykulu arabacı Yahudi’yi Podol’de gideceği yere götüreceğine söz verdi. Yakov fabrikaya döndüğünde ne kadar uzun bir gece geçirdiğini ancak fark etmişti. Morali bozuktu ve kendini kötü hissediyordu. Ahıra giderken Proşko ile karşılaştı. Proşko oldukça neşeliydi.</p>

  <p>Odasına döner dönmez sanki o Hasid ile dışarı çıktığında içeri birinin girmiş olduğu hissine kapıldı. Eşyalar yerinden oynatılmış ama tam olarak eski yerine konmamış gibiydi sanki. Ustabaşından şüpheleniyordu. Telaşla birkaç eşyasını kontrol etti ama hiçbir şey eksilmemişti. Ne evin eşyaları, ne kitapları, ne de teneke kutudaki rubleleri. Hepsi tamdı. Kitapların bazılarını sattığı ve broşürleri de yaktığı için şükretti. Bunlar tarihle ilgiliydi ama tarihin bazı tarafları tehlikeliydi. Ertesi gün yakınlardaki bir mağarada bir ceset bulunduğu haberini aldı. Sonra da gazetede mezarlığın yakınındaki ahşap evlerden birinde yaşayan on iki yaşındaki çocuğun nasıl öldürüldüğünün detaylarını dehşet içinde okudu. Ceset oturur durumda bulunmuştu. Çocuğun elleri arkasında bağlanmıştı. Üzerinde sadece iç çamaşırları vardı. Ayakkabıları çıkarılmıştı. Siyah çoraplarının teki sol ayağından sarkıyordu. Kan lekeleriyle dolu bir gömlek, bir okul kasketi, bir kemer ve birkaç karalanmış okul kitabı yerlere saçılmıştı. <i>Kievlianin</i> ve <i>Kievskaya Misi</i> gazetelerinin ikisi de Jenya Golov adındaki çocuğun resmini basmıştı. Yakov arkadaşıyla birlikte fabrikadan kovaladığı bu sivilceli suratlı çocuğu tanımıştı.</p>

  <p>Gazetelerin birine göre çocuk öleli bir, diğerine göre ise iki hafta olmuştu. Polis müfettişi çocuğun şişmiş yüzünü ve tüm kanı akıtılmış bedenini incelediğinde, sivri uçlu bir aletle açılmış tam otuz yedi yara izi tespit etmişti. Kiev Anatoıni Enstitüsü’nden Profesör Y. A. Çerpunov’a göre çocuk bıçaklanarak öldürülmüş ve belki de “bazı dini amaçlar uğruna” tüm kanı akıtılmıştı. Çocuğun acılı dul annesi Marfa Vladimirovna Golov, oğlunun cesedini istemişti. Her iki gazete de kadının zavallı oğlunun başını acılı göğsüne bastırmış, ağlarken çekilmiş fotoğrafını basmıştı. Kadın çaresizce, “Söyle bana Jenyuşka, bunu sana kim yaptı bebeğim,” diye ağlıyordu.</p>

  <p>O gece nehir taştı ve şehrin alçak muhitlerini sel bastı. Çocuk iki gün sonra Yakov’un evinden birkaç adım uzaklıktaki mezarlıkta toprağa verildi. Yakov pencereden, nisan ayında hâlâ üzerleri karla kaplı olan ağaçları ve ağaçlarla mezar taşlarının arasından geçen, karalar giymiş insan kalabalığını görebiliyordu. Aralarında eh değnekli hacılar da vardı. Tabut mezara indirildiği sırada havaya yüzlerce broşür saçıldı: BUNDAN YAHUDİLER SORUMLUDUR.</p>

  <p><br class="calibre2"/></p>

  <p>Bundan bir hafta sonra Kiev’deki Hıristiyan Ruslar Birliği, Çift Başlı Kartal Derneği üyeleri ile birlikte çocuğun mezarına tahtadan yapılmış koskocaman bir haç diki. Yakov da bunu uzaktan izliyordu. O akşamki gazetelerde yazılana göre bir de tüm dini bütün Hıristiyanları İsrailli düşmanlarına karşı yeni bir haçlı seferine çağırıyorlardı. “Canımıza ve ülkemize göz diktiler! Ey Rus halkı! Çocuklarınıza acıyın! Zavallı kurbanların kanını yerde bırakmayın!”</p>

  <p>Yakov, bu korkunç bir durum, diye düşündü. Adamlar katliam başlatmak istiyor. Proşko fabrikada dolaşırken giydiği deri önlüğünde çift başlı kartal rozeti taşımaya başlamıştı. Tamirci ertesi sabah çok erken bir saatte evraklarını almak için matbaaya koştu. Oraya vardığında dükkânın yanıp kül olduğunu görecekti. Koşarak odasına döndü ve aceleyle Amsterdam ya da belki de NewYork’a gitmeye yetecek kadar parası olup olmadığına bakmak üzere rublelerini saymaya başladı. Birkaç parça eşyasını paketledi. Alet çantasını omzuna astı. Merdivenlerden indiği sırada kendini Kiev Gizli Polis Servisi’nin başı Albay I.P. Bodyanski olarak tanıtan kızıl bıyıklı bir adam ve beraberindeki çok sayıda memur, üniformalarının göğsü beyaz kemerli on beş jandarma, bir bölük polis, birkaç sivil dedektif ve Bölge Yüksek Mahkemesi Savcılığı’nın iki temsilcisi ile karşılaştı. Hepsi toplamda otuz kişi kadardı. Silahlarını çekmiş aceleyle merdivenlerden yukarı çıktıkları sırada kaçmakta olan Yakov ile karşılaşmışlardı.</p>

  <p>Kızıl bıyıklı albay, “Majesteleri İkinci Nikola adına,” diye başladı, “seni tutukluyorum. Karşı koyarsan seni öldürürüz.”</p>

  <p>Tamirci Yahudi olduğunu hemen oracıkta itiraf etti. Bunun dışında başka bir suç işlememişti</p>
</body>
</html>