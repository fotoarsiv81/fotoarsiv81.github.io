<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/mute.css" type="text/css" rel="stylesheet"/>
</head>

<body>
  <h2>BEŞİNCİ KISIM</h2>

  <h3 id="sigil_toc_id_13">1</h3>

  <p>Günler geçiyor, Rus yetkililer sabırsızlıkla Yakov’un adet dönemini bekliyordu.<b><a href="../Text/dipnot.xhtml#Footnote08" id="Feedback08"><sup>[8]</sup></a></b> Grubeşov ve general sık sık takvimi kontrol ediyordu. Adet dönemi yakın zamanda başlamazsa, onu bu amaç için kullandıkları bir aletle penisinden kan almakla tehdit ediyorlardı. Alet demirden yapılmış bir pompaydı. Üzerindeki kırmızı ibre ne kadar kan alındığını gösteriyordu. Tehlikeliydi çünkü bazen hatalı çalışıp insanın vücudundaki tüm kanı da alabiliyordu. Sadece Yahudiler üzerinde kullanılıyordu. Yalnızca onların penislerine uygundu.</p>

  <p>Sabah olunca gardiyanlar hücreye girip tamirciyi sarsarak uyandırdı. Üzeri dikkatle arandıktan sonra giyinmesi emredildi. Elleri kelepçelendi, ayakları zincire vuruldu. Sonra iki kat yukarı çıktı. Bibikov’un ofisine götürülüyor olmayı ümit etmişti ama gittikleri yer, koridorun karşısındaki savcının odasıydı.</p>

  <p>Bekleme odasının arka tarafındaki duvara dayalı oturma sırasında üzerlerinde eskimiş takım elbiseler olan iki adam Yakov’ a kaçamak bakışlarla baktıktan sonra gözlerini yere indirdiler. Yakov, bunlar casus, diye düşündü. Grubeşov’un bürosu yüksek tavanlı büyük bir odaydı. Savcının masasının tam arkasında, başında mavi bir hale ile çarmıha gerilmiş İsa’nın uzun bir ikonası duruyordu. Savcı masasında oturmuş resmi evraklar okuyor, arada açık duran hukuk kitaplarına göz atıyordu.</p>

  <p>Tamirciye Grubeşov’un karşısındaki bir sandalyeye oturması emredildi. Gardiyanlar da tamircinin arkasında dikildiler. Rahatsız edici derecede sıcak bir gündü. Sıcağa rağmen pencereler kapalıydı.</p>

  <p>Savcı açık yeşilimsi bir takım elbise giymiş, içine de önceki gün üzerinde olan aynı kirli sarı yeleği giyip aynı siyah papyonunu takmıştı. Favorileri taranmıştı. Kocaman bir mendille yağlı ensesini, yüzünü ve nemli ellerini sildi. Yakov o sabah gördüğü kâbus nedeniyle huzursuzdu. Savcının mağaradaki performansından beri neredeyse onun yüzüne bakamayacak durumdaydı. Kendini boğuluyor gibi hissediyordu.</p>

  <p>Grubeşov, “Seni mahkemeni beklerken Kiev Hapishanesi’nde hücre hapsine göndermeye karar verdim,” diye açıklarken sümkürdü ve burnunu ağır ağır sildi. “Mahkemenin ne zaman başlayacağını tahmin etmek elbette kolay değil. Bu yüzden sana işbirliği yapıp yapmayacağını sorayım dedim. Belki artık daha isteklisindir? Durumunu düşünecek zamanın olduğuna göre belki de artık gerçeği anlatmaya gönüllü hale gelmişsindir. Ne diyorsun? Daha fazla direnmek başını ağrıtmaktan başka işine yaramaz. İşbirliği yapman durumunu rahatlatacaktır.”</p>

  <p>“Başka ne diyebilirim, efendim?” Tamirci üzgün üzgün içini çekti. “Elimdeki birkaç kelimeyle masum olduğumdan başka bir şey söylemek elimden gelmiyor. Aleyhime hiçbir delil yok çünkü yaptığımı söylediğiniz şeyi yapmadım.”</p>

  <p>“Bu çok kötü işte. Bu cinayetteki rolünü sen tutuklanmadan önce biliyorduk. Bölgede yaşayan tek Yahudi sendin. Birinci Lonca tüccarları Mandelbaum ve Litvinov buna istisna, çünkü cinayet işlendiği sırada, belki de bilerek, ikisi de Rusya dışındaydı. Olayı duyar duymaz bir Yahudi’den şüphelendik çünkü bir Rus büyük ihtimalle bu türden bir suç işleyemezdi. Kavgada birinin boğazını kesebilir ya da aniden birkaç darbede birini öldürebilir ama hiçbir Rus masum bir çocuğu kırk yedi bıçak darbesiyle böyle işkence ederek öldürmez.”</p>

  <p>“Ben de öldürmem,” diye cevap veren tamirci bir kez daha, “ne kusurum olursa olsun böyle bir davranış benim yaradılışımda yoktur,” diye açıkladı.</p>

  <p>“Deliller senin aleyhine görünüyor.”</p>

  <p>“Belki de delillerde yanlışlık vardır, sayın savcı?”</p>

  <p>“Delil delildir, yanlış olması mümkün değil.”</p>

  <p>Grubeşov’un sesi ikna edici bir tona büründü. “Bana dürüstçe doğruyu söyle Yakov Bok, bu cinayeti sana Yahudi Milleti işletmedi mi? Ciddi bir insana benziyorsun... Belki de bunu yapmaya gönüllü değildin ama seni zorladılar, tehdit ettiler ya da bazı sözler verdiler de sen de istemeye istemeye onlar için bu cinayeti işledin? Başka bir deyişle bu senin değil de onların fikri değil miydi? Bunu itiraf edersen, sana samimiyetle söylüyorum bak; hayatın daha kolay olacak. Seni tüm yetkimizle cezalandırmayacağız. Belki de kısa bir süre sonra seni serbest bırakır, cezanı tecil ederiz. Demek istediğim, ‘olasılıklar’ var. Senden tek istediğimiz imzanı vermen. Hepsi bu kadar, fazla bir şey değil.”</p>

  <p>Grubeşov’un yüzü sanki göründüğünden daha büyük bir çaba harcıyormuşçasına ter içinde kalmıştı.</p>

  <p>“Böyle bir şeyi nasıl yaparım sayın savcı? Böyle bir şeyi yapamam. Neden suçu masum insanların üzerine atayım ki?”</p>

  <p>“Tarih onların pek de masum olmadıklarını kanıtladı. Ayrıca senin neden boş yere vicdan yaptığını hiç anlamıyorum. Ne de olsa özgür düşünceli bir adamım diyorsun, bu itirafı benim huzurumda yapmıştın. Yahudiler senin için çok önemli değil. Seni kendini kurtarmaya çalışan bir adam olarak görüyorum, bunun için de seni suçlayamam. Haydi gel, burada kendini içine düştüğün tüm suçlamalardan kurtarman için bir fırsat var.”</p>

  <p>“Yahudiler benim için bir şey ifade etmiyorsa o halde neden buradayım?”</p>

  <p>“Kendini onların şeytani amaçlarına alet edecek kadar aptalsın. Senin için ne yaptılar?”</p>

  <p>“En azından beni kendi halime bıraktılar, sayın savcı. Hayır, böyle bir şeyi imzalayamam.”</p>

  <p>“O halde bu işin sonuçlarının çok ciddi olabileceğini aklından çıkarma. Mahkemenin kararı kafana takacağın en son şey olacaktır.”</p>

  <p>Tamirci zorlukla nefes alarak, “Lütfen,” dedi, “büyücülerin öldürülen Hıristiyan bir çocuğun kanını çalıp matzolara karıştırdığına dair anlatılan o hikâyelere gerçekten inanıyor musunuz? Eğitimli bir adamsınız, böyle hurafelere inanmamanız gerekir.”</p>

  <p>Grubeşov hafifçe gülümseyerek arkasına yaslandı. “Jenya Golov’u ayin amaçlarıyla öldürdüğüne inanıyorum. Gerçekleri öğrendiklerinde bütün Rusya da buna inanacak.” Gardiyanlara döndü. “Siz buna inanıyor musunuz?” diye sordu.</p>

  <p>Gardiyanlar inandıklarına yemin ettiler.</p>

  <p>Grubeşov, “Elbette inanıyoruz,” dedi. ‘‘Yahudi, Yahudi’dir, işte hepsi bu. Tarihçeleri ve karakterleri değişmezdir. Yaradılışları sabittir. Bütün bunlar Gobineau, Chamberlain ve diğerleri tarafından yapılan bilimsel araştırmalarla kanıtlanmıştır. Şu anda Rusya’da Yahudilerin tipik yüz hatları üzerine bir çalışma hazırlıyoruz. Köylüler arasında, hırsızın hırsız olduğu yanan şapkasından bellidir, diye bir laf vardır. Burada da Yahudi’nin katil olanı burnundan belli oluyor işte.”</p>

  <p>Grubeşov bir defter açtı ve üzerinde mürekkeple yapılmış çizimler bulunan bir sayfaya gelene kadar yaprakları çevirdi. Sayfanın başında yazanları okuyabilmesi için defteri Yakov’a doğru çevirdi: ‘‘Yahudi burunları.”</p>

  <p>“Örneğin seninki burada.” Grubeşov eliyle ince ve kemerli, delikleri dar bir burnu işaret etti.</p>

  <p>Yakov boğuk bir sesle, “Bu da sizinki,” diyerek kısa, etli, geniş kanatlı bir burnu işaret etti.</p>

  <p>Savcı bir an morarır gibi olsa da zorla güldü. “Zeki adamsın,” dedi. “Ne var ki bu senin işine yaramayacak. Kaderin belli oldu. İnsancıl bir toplumuz ama azılı katilleri cezalandırmanın yolları vardır. Korkarım sana -şu an durumunun ne kadar iyi olduğunu görmen için- çok da uzak olmayan bir geçmişte din kardeşlerinin nasıl idam edildiklerini hatırlatmam gerek. Kalpakları kızgın katranla doldurulmuş olarak, ne kadar hor görüldükleri anlaşılsın diye de köpeklerle birlikte asılırlardı.”</p>

  <p>“Bir köpeği ancak bir köpek asar, sayın savcı.”</p>

  <p>“Isıramayacaksan diş göstermeyeceksin.” Grubeşov’un ensesi alev alev yanıyordu. Cetvelini tamircinin çenesine indirdi.</p>

  <p>Tahta cetvel çenesine inip kırılırken Yakov bağırdı. Cetvelin bir parçası duvara çarpmıştı. Gardiyanlar Yakov’un kafasını yumruklamaya başladılar ama savcı eliyle onlara durmalarını işaret etti.</p>

  <p>“Karar gününe kadar Bibikov’a ağlayabilirsin,” diye tamirciye bağırdı. “Ne var ki seni etlerin çürüyüp kemiğinden lime lime ayrılana kadar hapiste tutacağım. O masum çocuğu öldürmeye seni kimin teşvik ettiğini itiraf etmek için bana yalvaracaksın!”</p>

  <h3 id="sigil_toc_id_14">2</h3>

  <p>Yakov hapishanede işlerin onun açısından kötü gideceğinden korkuyordu. Öyle de oldu. Acı acı, bu benim talihim, diye düşündü. Ne demişler, “Mum işine girecek olsam, güneşin batmayacağı tutar.” Ben ise Tamirci Yakov’um ve güneş saatin her vuruşunda batıyor. Daha az konuşmayı öğrenmem gerek, çok daha az. Aksi halde sonumu getireceğim. Aslında çoktan sonum geldi ya.</p>

  <p>Kiev Hapishanesi de Lukianovski’deydi. Uzun duvarlarla çevrili, kale gibi eski gri bir binaydı. Geniş bir iç mekanı, çamurlu bir avlusu vardı. Demir kapının olduğu kısımda hurdalar yığılıydı. Kırık dökük bir araba, çürümekte olan şilteler, kararmış tahtalar, bidonlarca çöp, kayalar ve mahkûmların bazen çimentoyla çalıştığı kum yığınları.</p>

  <p>Batı kanadındaki yönetim ofisleriyle ana hücre binası arasındaki temiz alan gezinti yeriydi. Yakov ve gardiyanları hapishaneye tramvayla gelmişti. Yakov’un o güne dek yattığı hücrenin bulunduğu Adliye Binası ile hapishanenin arası epey bir mesafeydi.</p>

  <p>Tamirci hapishanede şaşı gözlü bir müdür tarafından karşılandı. “Merhaba kan içici, Vaat Edilmiş Topraklara hoş geldin.”</p>

  <p>Dört parmaklı sağ eli ve derinliği olmayan bakışlarıyla ince, uzun suratlı bir adam olan müdür yardımcısı da, “Burada seni matzo sıçana dek un ve kan ile besleyeceğiz,” diyerek selamladı. Diğer çalışanlar da Yahudi’yi görmek için ofislerinden koşarak çıktılar ama altın apoletleriyle haki bir üniforma gitmiş olan, ağarmış sarımsı sakallı, altmış beş yaşındaki Müdür Grizitskoy bir kapıyı iterek açtı ve Yakov’u içeri alarak kendisi de masasına oturdu.</p>

  <p>“Burada senin gibileri istemem,” diye söze başladı. “Ne var ki seçeneğim yoktu. Çar’ın hizmetkârıyım ve onun emirlerini sadakatle yerine getiririm. Sen ki Yahudilerin en aşağılıklarındansın... Yaptıklarını okudum... Ne var ki Majesteleri İkinci Nikola’nın himayesi altındasın ve bir sonraki emre kadar burada kalacaksın. Hareketlerine dikkat etsen iyi edersin. Kurallara ve düzenlemelere uy ve sana ne deniyorsa onu yap. Hem de hemen. Benim iznim olmaksızın bu hapishanenin dışındaki herhangi biriyle hiçbir koşulda iletişim kurmaya çalışmayacaksın. Sorun çıkarırsan anında vurulursun. Anlaşıldı mı?”</p>

  <p>Yakov zorlukla, “Burada ne kadar kalmam gerekiyor?” diye sorabildi. “Henüz yargılanmadığım göz önüne alınırsa, demek istiyorum.”</p>

  <p>‘‘Yetkililer ne kadar gerekli görürse o kadar. Şimdi sorularını kendine sakla ve çavuşla birlikte git. O sana ne yapman gerektiğini söyleyecek.”</p>

  <p>Sarkık bıyıklı çavuş tamirciyi, içinde çalışan memurların kapılarına çıkıp geçenlere baktığı pis ofislerle dolu bir koridordan geçirerek içinde bir tezgah ve birkaç sıranın bulunduğu uzun bir odaya götürdü ve burada soyunmasını emretti.</p>

  <p>Yakov insan teri kokan çuvala benzer beyaz bir ceketle, biçimsiz bir keten pantolon giydi. Eline düğmeleri olmayan bir gömlek ve bir zamanlar kahverengi olup şimdi griye dönmüş olan eski bir palto tutuşturuldu. Bunu geceleri battaniye niyetine kullanacaktı.</p>

  <p>Ayağındaki botları, bir çift sert hapishane ayakkabısıyla değiştirmek üzere çıkarırken bir anda gözleri kararır gibi oldu. Sanki bayılacaktı ama onlara bu mutluluğu yaşatmak istemedi.</p>

  <p>Çavuş, “Saçını kesmemiz için o sandalyeye otur,” diye buyurdu.</p>

  <p>Yakov dik arkalıklı bir sandalyeye oturdu. Hapishane berberi elinde büyük bir makasla tam saçını kesmeye başlayacaktı ki, elindeki resmi evrakı kontrol eden çavuş onu durdurdu.</p>

  <p>“Boş ver kesmeyeceksin. Emirde saçlarına ilişilmeyecek, deniyor.”</p>

  <p>Berber sinirlenmişti, “Bu şerefsizler hep böyledir işte,” dedi. “Ayrıcalıklarıyla doğarlar.”</p>

  <p>Yakov, “Kesin şunu!” diye bağırdı. “Saçımı kesin!”</p>

  <p>Çavuş, “Sessiz ol!” diye emretti. “Emirlere uymayı öğreneceksin! Devam et!”</p>

  <p>Büyük bir anahtarla metal kapıyı açtı ve tamirciyi loş ve rutubetli bir koridordan geçirerek kalabalık ve geniş bir koğuşa getirdi. Koğuşun bir tarafı demir parmaklıklarla çevriliydi, diğer tarafındaki duvarın epey yüksek bir noktasında ise, içeriye çok az ışığın süzülebildiği iki kirli pencere vardı. Hücrenin arka duvarı boyunca açık bir kanalizasyondan farksız idrar kokuları saçan açık tuvaletler vardı.</p>

  <p>Çavuş, “Burası otuz gün hücresi,” diye açıkladı. “Burada bir ay kalırsın. Sonra da ya mahkemeye çıkarsın ya da seni başka yere gönderirler.”</p>

  <p>“Başka yer neresi?”</p>

  <p>“Başına gelince öğrenirsin.”</p>

  <p>Neresi olduğunu bilmek neyi değiştirecek ki, diye kara kara düşündü tamirci.</p>

  <p>Kapı gürültüyle açılınca koğuştaki sesler kesilmiş, mahkûmlar Yakov’un içeri girişini izlerken sessizlik iyice derinleşmişti. Kapı Yakov’un arkasından kapandıktan sonra mahkûmlar yeniden konuşmaya ve hareket etmeye başladı. Odada aşağı yukarı yirmi beş adam vardı. Havasız koğuştan yükselen kokular insanın midesini bulandırıyordu. Mahkûmların bazıları yerde oturmuş kağıt oynuyor, iki adam birbirlerine sarılmış dans ediyor, bazıları güreşiyor, dalaşıyordu. Birbirlerinin üzerine düşüp küfürler savuranlar vardı.</p>

  <p>Yaşlı ve deli kılıklı bir tanesi oturduğu kırık sıranın üzerinden sürekli fırlayıp duruyordu. Hasta ve çökmüş yüzlü bir adam ayakkabısını almış, diğer tekinin topuğuna durmaksızın vuruyordu. İçeride birkaç oturma sırası ve masa göze çarpıyordu ama herhangi bir şilte ya da yatak yoktu</p>

  <p>Mahkûmlar dış duvar boyunca uzanan, tahtadan yapılmış alçak bir platformun üzerinde uyuyordu, platform nemli ve leş gibi döşemelerden bir santimetre kadar yukarıdaydı ancak.</p>

  <p>Yakov en uç köşede tek başına oturmuş, sefil kaderini düşünüyordu. Saçını başını yolmak istese de göze batmaktan korktuğu için cesaret edemedi.</p>

  <h3 id="sigil_toc_id_15">3</h3>

  <p>Eli silahlı bir gardiyan dışarıdan “Akşam yemeği!” diye bağırdı. Diğer iki gardiyan da hücrenin kapısını açarak içeriye üzerinde dumanı tüten üç çorba kazanı getirdiler. Mahkûmlar koşarak kazanların başına üşüştü. Bütün gün ağzına bir lokma koymamış olan Yakov ağır ağır ayağa kalktı.</p>

  <p>Bir gardiyan her gruptan bir mahkûma tahta bir kaşık verdi. Kendi önündeki kazanın başında yere oturan mahkûmun biraz arpayla koyulaştırılmış sulu lahana çorbasından on kaşık yemesine izin veriliyordu. Yemeğini bitiren mahkûm kaşığı sıradaki mahkûma veriyordu. Fazladan kaşıklamaya çalışanlar diğerlerinden dayak yiyordu. Her mahkûm kotasını doldurduktan sonra ilk mahkûm yeniden kaşıklamaya başlıyordu.</p>

  <p>Yakov en yakındaki kazana doğru yaklaştı ama o sırada çorbadan içmekte olan, kafası yara izli topal mahkûm kaşıklamayı bıraktı ve elini kazana soktu. Bir zafer çığlığı kopararak kazandan kuyruğundan tuttuğu ölü fareyi havada sallandırdı. Diğer eliyle de çorbayı kaşıklamaya devam etti. Diğer iki mahkûm telaşla kaşığı onun elinden alarak onu kazandan uzaklaştırdılar. Topal olan yandaki kazanın etrafındaki adamlara doğru seğirtti ve elindeki fareyi onların yüzüne doğru salladı ama kimse korkmadı. Mahkûmlar ona küfür ettiler ama kazanın başından ayrılmadılar. O da elindeki ölü fareyle beceriksizce dans etmeye başladı.</p>

  <p>Yakov ikinci kazana baktı. Dibinde yüzen birkaç hamamböceği dışında kazanda pek bir şey kalmamıştı. Üçüncü kazana bakmaya bile zahmet etmedi. Teneke taslarda verilen şekersiz ve renksiz çayı içmeye de yanaşmadı. Bir parça ekmek ümit etmişti ama çavuş ekmek listesine adını yazmadığı için ona hiç ekmek verilmemişti.</p>

  <p>O gece diğer mahkûmlar platformun üzerine yan yana dizilip horladığı sırada, soğuk bir gece olmamasına rağmen tamirci paltosuna sarınmış bir halde hücrenin karanlığında ayakkabılarının çivileri ayaklarına batana kadar bir ileri bir geri volta atıp durdu.</p>

  <p>En sonunda yorgunluktan bitap düştüğünde hücrede bulduğu yarım sayfa bir gazete kağıdını sineklerden korunmak için yüzüne örtüp yattı ama tam o sırada çalan zilin sesi ile uyanıverdi.</p>

  <p>Kahvaltıda çürük tahta gibi kokan çayı zorla içti ama kazandaki gri renkli un çorbasına elini süremedi. Kullandıkları tahta kazanların çorba ile dolu olmadığı zaman banyoda kullanıldığını duymuştu. Ekmek istedi ama gardiyan hâlâ adının listede olmadığını söyledi.</p>

  <p>“Ne zaman listede olacağım?”</p>

  <p>“Defol git,” dedi gardiyan. “Bela çıkarma.”</p>

  <p>Tamirci başlangıçta kendisine karşı tarafsız olan mahkûmların tutumunun değişmeye başladığını fark etmişti. Adamlar daha sessiz ve sakindi. Bütün sabah gruplar halinde tuvaletin yakınında toplanmış, fısıldayıp durmuş, Yakov’u süzmüşlerdi. Topal olan ara sıra onu sinsi ve kurnaz gözlerle süzüyordu.</p>

  <p>Yakov kanının donduğunu hissediyordu. Bir şey oldu, diye düşündü. Belki de birisi onlara kim olduğumu söyledi. Hıristiyan bir çocuğu öldürdüğümü düşünüyorlarsa beni öldürmek isteyebilirler. Böyle bir şey olursa gardiyana seslenerek öldürülmemek için başka bir koğuşa transfer edilmeyi isteyebilir miydi? İstese bile oraya varana kadar hayatta kalabilecek miydi? Muhtemelen mahkûmlar üzerine üşüştüğünde gardiyanlar onu korumak için kılını bile kıpırdatmayacaktı.</p>

  <p>Sabah yürüyüşü esnasında mahkûmlar, çift sıra dizilmiş on iki kişilik gruplar halinde avluda yürüyorlardı. Gruplar arasında on adımlık bir mesafe bulunuyordu. Bu sırada gardiyanlar da ellerinde silahlarıyla yüksek ve kalın avlu duvarlarının diplerinde onların başını bekliyordu. Yakov’un yanında sıraya girmiş olan topal mahkûm fısıldayarak, “Neden senin kafanı bizimki gibi kazımadılar?” diye sordu.</p>

  <p>Yakov da fısıldayarak “Bilmiyorum,” diye cevap verdi. “Berbere yapmasını söyledim ama yapmadı.”</p>

  <p>“Casus musun yoksa gammaz mı? Adamlar senden şüpheleniyor.”</p>

  <p>“Hayır, hayır. Onlara gammaz olmadığımı söyle.”</p>

  <p>“O halde neden bizden ayrı oturuyorsun? Kendini matah bir şey mi sanıyorsun?”</p>

  <p>“Doğrusunu istersen bu ayakkabılar ayağımı çok sıkıyor. Ayrıca hapse ilk girişim. Alışmaya çalışıyorum ama hiç kolay değil.”</p>

  <p>“Birinin sana yiyecek paketi göndermesini mi bekliyorsun?” diye sordu topal.</p>

  <p>“Kim bana yiyecek paketi yollasın ki? Bana paket gönderecek kimsem yok. Karım beni terk etti. Tanıdığım herkes fakir.”</p>

  <p>“Her ne ise, paket alacak olursan bizimle paylaş, kardeş payı yapmak benim sloganımdır. Buraların kuralı budur.”</p>

  <p>“Elbette, tamam.”</p>

  <p>Topal sessizlik içinde sekerek yürümeye devam etti.</p>

  <p>Yakov, kim olduğumu bilmiyorlar, diye düşündü. Bundan sonra biraz sıcak davransam iyi ederim. Öğrendikleri an ortalık birbirine girecek, buna hiç şüphe yok.</p>

  <p>Ne var ki mahkûmlar hücreye geri döndüğünde aralarında fısıldaşmalar başladı. Yakov, Bölge Mahkemesi’ndeki hücresinde nasıl dayak yediğini unutmamıştı. Her yanını ateşler basmaya başladı.</p>

  <p>Bir müddet sonra mahkûmlardan uzun boylu, nemli gözlü olanı gruptan ayrılarak Yakov’a yanaştı. İriyarı bir adamdı ama sert ifadeli yüzü solgundu. Ensesi neredeyse kapkaraydı. İnce bacakları eğri büğrüydü. Yakov’a doğru ağır ağır ve garip bir havayla yürüdü. Sanki üzerinden bir şey düşmesinden korkuyor gibiydi.</p>

  <p>Yerde oturup sırtını duvara dayamış olan tamirci çarçabuk toparlanıp ayağa kalktı.</p>

  <p>Mahkûm konuşmaya başladı: “Dinle küçük kardeşim, benim adım Fetyukov. Mahkûmlar beni seninle konuşmam için gönderdi.”</p>

  <p>“Merak etmeyin ben bir gammaz değilim.” Yakov aceleyle açıklamaya girişmişti. “Boş yere endişeleniyorsunuz. Ben de buradaki herkes gibi mahkemeye çıkmayı bekliyorum. Kimseden ayrıcalık istemedim. Zaten bir ayrıcalık da tanımadılar. Bana ekmek bile verilmiyor. Saçıma gelince, berbere kesmesini söyledim ama çavuş engel oldu. Neden olduğunu bilmiyorum.”</p>

  <p>“Seni neyle suçluyorlar?”</p>

  <p>Tamirci diliyle kurumuş dudaklarını ıslattı. “Suçladıkları şeyi yapmadım. Yemin ederim. O kadar karışık ki anlatmaya başlasam sıkılırsınız. Zaten ben bile anlamıyorum.”</p>

  <p>Fetyukov, “Ben bir katilim,” dedi. “Köyümdeki handa bir yabancıyı bıçakladım. Beni tahrik etti, ben de onu iki kez bıçakladım. Bir kere göğsünden, sonra tam düşerken bir de sırtından. Adam oracıkta öldü. Birkaç yudum bir şeyler içmiştim ama bana ne yaptığımı söylediklerinde gerçekten çok şaşırdım. Huzurlu bir adamımdır, tahrik edilmedikçe kimseye sorun çıkarmam. Birini öldürebileceğim kimin aklına gelirdi? Bana böyle bir şey yapacağımı söyleseler buna ancak gülerdim.”</p>

  <p>Tamirci bakışlarını katilin üzerinde sabitlemiş, duvarın kenarından yan yan uzaklaşıyordu. Aynı anda iki mahkûmun daha birer taraftan ona doğru yaklaşmakta olduğunu gördü. Tam bağırdığı sırada Fetyukov elini arkasına uzatarak pantolonundan kısa, kalın bir sopa çıkardı. Yakov’un kafasına sert bir darbe indirdi. Tamirci bir dizinin üzerine çöktü, acı ve kan içinde kalan başını iki elinin arasına aldı ve düştü.</p>

  <p>Uyandığında buz gibi tahtanın üzerinde yatıyordu. Başı feci ağrıyordu. Kafatasının sol tarafı zonkluyordu. Parmaklarıyla yoklayarak kafasındaki şişmiş, ıslak yarığı buldu. Yaradan kan sızıyordu. Yakov acı içindeydi. Her hücre değiştirişinde ve yeni mahkûmlarla bir araya gelişinde böyle dayak mı yiyecekti? Sersemlemiş bir halde doğruldu. Kan şimdi yüzünden aşağı akıyordu.</p>

  <p>Çatlak camlı gözlük takmış bir ihtiyar ona bakarak, “Sil onu,” dedi. Bu adam tuvalet kovalarını boşaltan, içme suyunu getiren, arada sırada da ıslak yerleri silen adamdı. “Kapının yanındaki su kovasını kulan.”</p>

  <p>“Sana hiçbir şey yapmamış birine neden vurursun ki? Ben size ne yaptım?”</p>

  <p>Yaşlı adam fısıldayarak, “Bak dostum,” dedi, “gardiyan gelmeden yüzündeki kanı temizle yoksa bu adamlar seni öldürecek.”</p>

  <p>Yakov, “Bırak öldürsünler,” diye bağırdı.</p>

  <p>“Size onun burnu boktan çıkmayan bir gammaz olduğunu söylemiştim.” Hücrenin diğer ucundan konuşan, topaldı. “Bitir şunun işini Fetyukov.”</p>

  <p>Mahkûmların arasında huzursuz bir mırıldanma yükseldi.</p>

  <p>Koridordan iki gardiyan koşarak yaklaşıyordu. Birinin elinde silah vardı. Mahkûmlar parmaklıkların arasından izliyordu.</p>

  <p>“Burada neler oluyor? Kesin sesinizi sizi domuzlar, yoksa bütün hafta yemeğinizi keserim.”</p>

  <p>Diğer gardiyan parmaklıkların arasından karanlık koğuşu inceledi.</p>

  <p>‘‘Yahudi nerede?” diye sordu.</p>

  <p>Hücreyi ölüm sessizliği kapladı. Mahkûmlar birbirlerine bakıyordu. Bazıları da gizliden gizliye Yakov’a bakmıştı.</p>

  <p>Biraz zaman geçtikten sonra Yakov orada olduğunu söyledi. Tutuklular arasından bir uğultu yükseldi. Gardiyan silahını uğuldayanlara çevirince ses kesildi.</p>

  <p>Gardiyan, “Nerede?” diye sordu. “Seni göremiyorum.”</p>

  <p>Yakov, “Burada,” dedi. “Görecek bir şey yok.”</p>

  <p>“Çavuş ismini ekmek listesine yazdı. Bu akşam sen de ekmeğini alacaksın.”</p>

  <p>Elinde silah olan gardiyan atıldı: “Bu arada matzolarının hayalini kurabilirsin. Tabii Hıristiyan kurbanlarının kanını da. Sen ne demek istediğimi anladın.”</p>

  <p>Gardiyanlar oradan ayrılınca mahkûmlar heyecanla kendi aralarında konuşmaya başladı. Yakov’un içini yeniden bir korku sarmıştı.</p>

  <p>Katil Fetyukov yeniden Yakov’a yaklaştı. Tamirci gerilmişti, duvara tutunarak ayağa kalktı.</p>

  <p>“Rus çocuğu öldüren Yahudi sen misin?”</p>

  <p>Yakov boğuk bir sesle, ‘‘Yalan söylüyorlar,” dedi. “Ben masumum.”</p>

  <p>Mahkûmların mırıldanmaları hücreyi kaplamıştı. Aralarından biri, “Piç kurusu Yahudi!” diye bağırdı.</p>

  <p>Fetyukov, “Sana vurmamın nedeni bu değil,” dedi. “Kafanı kazımamışlardı, biz de seni casus sandık. Bizi gardiyana ispiyonlayıp ispiyonlamayacağını görmek için yaptık. İspiyonlasaydın işini bitirecektik. Topal seni bıçaklayacaktı. Biz de mahkemeye çıkacağız, kimsenin bu hücrede duyduklarını anlatmasını istemiyoruz. Yahudi olduğunu bilmiyordum ama bilseydim sana vurmazdım. Küçük bir çocukken Yahudi bir nalbandın yanında çıraklık etmiştim. O böyle şeyler yapmazdı. Kan içecek olsa hemen tükürürdü. Asla bir Hıristiyan çocuğa zarar da vermezdi. Sana vurduğum için özür dilerim. Bu bir hataydı.”</p>

  <p>Topal da, “Hata yaptık,” dedi.</p>

  <p>Yakov yalpalayarak su kovasına doğru gitti. Kova kokuyordu ama o yine de dizlerinin üzerine çöktü ve başından aşağı biraz su döktü.</p>

  <p>Mahkûmlar ona olan ilgilerini kaybedip başka konulara yöneldiler. Bazıları uykuya daldı, bazıları da kağıt oynamaya koyuldu.</p>

  <p>Fetyukov o gece tamirciyi uyandırdı ve kız kardeşinin ona gönderdiği paketten bir parça sucuk verdi.</p>

  <p>Yakov sucuğu bir çırpıda mideye indirdi. Katil ona bir de başındaki yaraya bastırması için ıslak bir havlu verdi.</p>

  <p>“Bana doğruyu söyle,” diye fısıldadı. “O çocuğu sen mi öldürdün? Belki de başka bir sebepten öldürmüşsündür? Sarhoş muydun?”</p>

  <p>Yakov, “Hiçbir sebep yok,” dedi. “Sarhoş da değildim. Böyle bir şey olmadı, ben masumum.”</p>

  <p>Fetyukov içini çekti, “Keşke ben de masum olsaydım. Yaptığım korkunç bir şey. Adamı hiç tanımıyordum. İnsan yabancıları korumalı, kutsal kitap böyle diyor. Ben içmiştim, anlıyor musun? Sonra bir baktım ki elime bir bıçak almışım ve adam ayağımın dibinde ölmüş yatıyor. Tanrı bize can veriyor, sonra onu bir pamuk ipliğine bağlıyor. Bir darbede o iplik kopabiliyor. Neden diye sorma, belki de şeytan daha güçlüdür. O adamı yeniden hayata döndürebilmeyi çok isterdim. Ona, al hayatını bir daha da yanıma yaklaşma, derdim. Bunu niye yaptım bilmiyorum ama katil olmak istemiyorum. işler zaten yeterince kötü, daha beter olmasını kim ister ki? Şimdi beni Sibirya’da bir kampa gönderecekler. Ömrüm yeterse cezamın geri kalanını orada çekeceğim.</p>

  <p>“Küçük kardeşim,” diyerek Yakov’a döndü. Onun üzerinde haç çıkarma hareketi yaparak, “Ümidini kaybetme. Yolun engebeli olabilir ama gerçek bir gün ortaya çıkacaktır,” dedi.</p>

  <p>Yakov, “Peki ya o güne kadar,” diyerek iç geçirdi, “kaybolan gençliğime ne olacak?”</p>

  <h3 id="sigil_toc_id_16">4</h3>

  <p>Gençliği ellerinden kayıp gidiyordu.</p>

  <p>Neredeyse üç aydır mahpustu. Bibikov’un öngördüğünün tam üç katı. Üstelik bunun ne zaman sona ereceğini ancak Tanrı biliyordu.</p>

  <p>Yakov başına gelenleri idrak etmeye çalışarak neredeyse aklını yitirme noktasına gelmişti. Zavallı, zararsız bir tamircinin hapiste ne işi vardı? Bu korkunç, sonu gelmek bilmeyen tutukluluğu hak etmek için ne yapmıştı? Bu adaleti olmayan dünyada payına düşen acıyı zaten çekmemiş miydi?</p>

  <p>Çaresizlik içinde, kasabayı terk edip kendini hapiste bulmasına dek uzanan kaçınılmaz olaylar dizisini kavramaya çalışıyor ama bu garip ve beklenmedik olayların anlamlı ve birbiriyle ilişkili olduğunu düşünmeyi başaramıyordu.</p>

  <p>Evet, dünya böyle bir yerdi işte. Yağmur yangınları söndürüyordu ama bir yandan da sellere yol açıyordu. Öte yandan başına gelenlerin çoğu anlamsızdı. Bazı hatalar yapmıştı ama bedelini de fazlasıyla ödemişti.</p>

  <p>Sanki karanlık gecelerden birinde altında durduğu için üzerine kalın, kara bir ağ düşrnüştü. Şimdi Yakov ne yana koşarsa koşsun kendini bu yapışkan sarmaldan bir türlü kurtaramıyordu. Ağın sahibi olan örümcek sanki görünmezdi. Ama acaba kimdi? Bazen Tanrı’nın onu inançsızlığı yüzünden cezalandırdığını düşünüyordu. Neticede Tanrı kıskanç biriydi. “Benden başka hiçbir tanrıya tapmayacaksın.” Tanrısızlığa bile.</p>

  <p>Yakov bir de Yahudilere duydukları ezeli nefret yüzünden Yahudi olmayanları suçluyordu. İşler bir kez ters gitti mi hep öyle devam ediyordu, Tanrı olsun ya da olmasın. Böyle olmak <i class="calibre12">zorunda</i> mıydı?</p>

  <p>Kendine lanet okumayı sürdürdü. Bu iş daha dindar bir Yahudi’nin başına gelseydi anlayabilirdi ama bunun yerine gelip -sırf Yakov Bok kısa süre önce açık görüşlü olmaya karar verdiği için- kısa süre önce açık görüşlü olmaya karar vermiş birini bulmuştu. Her zaman yaptığı hatalarda suç buluyordu. Öte yandan eski hatalarıyla, hapse girmesine yol açan yeni hataları arasındaki farkı ayırt edemez olmuştu. Yine de dışarıdan bir etki olduğunun farkındaydı. Sanki kaderin bir cilvesi onu gizli gizli gözetlemiş ve tehdit etmişti. Dikkatli olmaza yakın zamanda sonunu getirecekti.</p>

  <p>Kim olduğunu açıklayabilmenin açlığını çekiyordu. Yakov’du o, Pale’deki küçük bir kasabadan çıkın bir tamirci, bir yetim. Raisl Şmuel ile evlenmiş, onun tarafından terk edilmişti. Hayatı boyunca fakir olmuş, ekmeğini kazanmak için canla başla çalışmıştı. Başka açılardan da fakirdi. Yakov bu ise, hapiste ne arıyordu? Hayatı zaten bir ceza gibiyken onu bir kere daha cezalandırmak isteyen kimdi? Zararsız bir adamı hapishanenin bu kalın taş duvarları arasına neden kapatıyordu? Onlara katil olmadığını söyleyerek yalvarmak istiyordu. Bunu herkes biliyordu. Gidip kasabasındakilere sorabilirlerdi.</p>

  <p>Yetkililerden herhangi biri, Grubeşov, Bodyanski, hapishane müdürü, hangisi olsa fark etmezdi, onu daha önceden tanısalardı asla böyle canavarca bir cinayet işleyebileceğine inanmazlardı. Masumiyeti bir kağıda yazılı olsaydı, bu kağıdı çıkarıp uzatır, “Alın, okuyun. Hepsi burada yazıyor,” diyebilirdi. Ama bütün bunlar Yakov’un içinde saklı olduğundan, ancak görmek isterlerse görebilirlerdi ve kimsenin bir şey görmek istediği de yoktu.</p>

  <p>İnsan Marfa Golov’a bir kez baksa onun şüpheli tavırlarını ve şapkasındaki manyakça kirazları fark eder, bu cinayet hakkında itiraf etmek istediğinden çok daha fazlasını bildiğini hemen anlardı. Peki, neredeyse bir aydan fazla zamandır görmediği o sorgu yargıcına ne olmuştu? Hâlâ kanunlara sadık mıydı, yoksa kendilerini suçlu bir Yahudi arama çılgınlığına kaptırmış olanların arasına mı karışmıştı? Yoksa bu kolayca harcanabilecek adamı çoktan unutmuş muydu?</p>

  <p>Adliyedeki nezarethanede geçirdiği ilk günlerinde yapılan suçlama Yakov’a çok yersiz gelmiş, tamirci hayatı ve amaçlarıyla hiç örtüşmeyen bir durumda kaldığını düşünmüştü.</p>

  <p>Ne var ki mağaraya gittiklerinde olayın alakasızlığı hakkında, gerçekler hatta deliller hakkında bile düşünmekten vazgeçmişti. “Mantık” aramanın anlamı yoktu. Ortada sadece bir Yahudi’ye, hatta tüm Yahudilere karşı yazdıkları bir senaryo vardı. Yakov da şans eseri bu olayın kurbanı oluvermişti. Suçlama yapıldığı için mahkemeye çıkarılacaktı, başka bir neden olması gerekmiyordu. Yahudi olarak doğmuş olmak, en acımasız hataları da dahil olmak üzere tarih karşısında savunmasız kalmak demekti. Rastlantı ve tarih, Yakov’u asla dahil olmayacağı bir olaya dahil edivermişti. Kişisel bir dahil oluş değildi bu, öte yandan olay nedeniyle çektiği acı ve sefalet öyle değildi. Acısı kişiseldi, canını yakıyordu ve muhtemelen asla sona ermeyecekti.</p>

  <p>Kapana kısılmış, terk edilmiş ve çaresiz hissediyordu kendini. Ortadan kayboluvermişti ve dost diyebileceği kimsenin bundan haberi bile yoktu.</p>

  <p>Hiç kimsenin. Tamirci, Şmuel’in nasihatini dinleyip ait olduğu yerde kalmadığı için kendine lanet okuyordu. Kendini korkunç bir karmaşanın içine sokluştu, hem de ne için? Fırsat için mi? Kendi mahvına sebep olma fırsatı için. Küçük balık avlamaya çıkıp köpek balığı tarafından avlanıvermişti.</p>

  <p>Şimdi neler olup bittiğini birazcık olsun anlamasına ya da anladığını sanmasına rağmen yine de başına gelenleri kabullenmekte zorluk çekiyordu. Ara sıra tarihe de, Yahudi düşmanlığına da, kadere de, hatta ara sıra Yahudilere bile lanet okuyordu. Uykusunda “Bana kim yardım edecek?” diye bağırıyordu ama diğer mahkûmların da kendi çileleri vardı, onlar da kendi kâbuslarıyla uğraşmaktaydı.</p>

  <p>Bir gece koğuşa yeni bir misafir getirdiler. Elleri ayakları küçük, üzerinde kendi kıyafetleri olan, şişmanca, kumral sakallı genç bir adamdı. Başlangıçta huysuz tavırları olan adam ona bakan herkese düşmanca bakışlarla cevap veriyordu. Yakov uzaktan adamı gözlemledi. Genç adam koğuştaki sıska mahkûmların arasındaki tek şişman kişiydi. Parası vardı, gardiyanlara rüşvet vererek istediklerini yaptırıyordu, dışarıdan gelen paketler sayesinde iyi yaşıyordu. Her hafta iki kocaman koli geliyordu. Yiyecek ve sigara konusunda cimri davranmıyordu.</p>

  <p>“Hey, çocuklar, gelin karnınızı doyurun,” diyerek elinde fazla ne varsa veriyor, yine de kendini de aç bırakmıyordu. Etrafa yeşil şişeler içinde soda bile ikram ediyordu. İnsanlarla nasıl geçineceğini biliyor gibiydi. Bazı mahkûmlar onunla kağıt oynuyordu. Topal, onun özel hizmetçisi olmayı teklif etmiş ama genç adam kabul etmemişti.</p>

  <p>Adam aynı zamanda endişeli biriydi. Kendi kendine mırıldanıyor, başını onaylamaz bir havada iki yana sallıyor, bazen de kirli tırnaklarıyla bileklerini yoluyordu. Gömleğinin düğmelerini teker teker koparıyordu.</p>

  <p>Yakov, adamla konuşmak istemesine rağmen başlarda ondan kaçındı. Muhtemelen parası olan insanlara ne söyleneceğini bilmediğinden böyle yapıyordu. Adamın rahatsız edilmek istemediği de belliydi. Bir de Yakov’un kendine bile açıklamadığı bazı nedenlerin de etkisi vardı.</p>

  <p>Yeni mahkûm yaptığı iyilikleri sahte bir samimiyet ile sunuyordu. Gözleri aslında samimi bir adam olmadığını saklamayı beceremiyor, adam hemen içine kapanıyordu. Genellikle tek başına oturup kendi kendine mırıldanıyordu.</p>

  <p>Yakov, adamın onun farkında olduğunu hissediyordu. İkisi de kendi işlerine bakıyor ve birbirlerini kolaçan ediyordu. Bir sabah, avludaki yürüyüşün ardından koğuşun köşesinde konuşmaya başladılar.</p>

  <p>Şişman genç adam Yidce, “Sen Yahudi misin?” diye sordu.</p>

  <p>Yakov itiraf etti.</p>

  <p>“Ben de.”</p>

  <p>Tamirci, “Bana da öyle gelmişti,” dedi.</p>

  <p>“Öyle düşündünse neden yanıma gelmedin?”</p>

  <p>“Biraz bekleyeyim dedim.”</p>

  <p>“Adın ne?”</p>

  <p>“Tamirci Yakov Bok.”</p>

  <p>“Gronfein, Gregor. Şalom.<b><a href="../Text/dipnot.xhtml#Footnote09" id="Feedback09"><sup>[9]</sup></a></b> Neden içeridesin?”</p>

  <p>“Hıristiyan bir çocuğu öldürdüğümü iddia ediyorlar.” Bu cümleyi hâlâ sesi titremeden kurmayı başaramıyordu.</p>

  <p>Gronfein ona şaşkınlık içinde bakıyordu.</p>

  <p>“Sen o musun? Tanrım, neden bana hemen söylemedin? Seninle aynı hücrede olduğuma çok sevindim.”</p>

  <p>“Buna niye sevinesin ki?”</p>

  <p>“Birini mağarada buldukları Rus çocuğu öldürmekle suçladıklarını duymuştum. Elbette hepsi uydurma bir hikâyeden ibaret ama Podol’de bir Yahudi’nin tutuklandığına dair dedikodular dolaşıyor, gerçi seni gören ya da bilen yok ama bu her kimse hepimiz için çok büyük bir önem taşıyor. O gerçekten sen misin?”</p>

  <p>“Benim. Keşke olmasaydım.”</p>

  <p>“Böyle birinin gerçekten olup olmadığından şüpheliydim.”</p>

  <p>“Artık emin olabilirsin.” Tamirci içini çekti. “Tanrı en büyük düşmanlarımın başına da versin!”</p>

  <p>Gronfein, “İsyan etme,” dedi. “Tanrı yardım edecek.”</p>

  <p>“Eder ya da etmez, keyfi bilir ama eğer o etmezse yakın zamanda birinin etmesini diliyorum çünkü aksi halde bunlar beni toprağın altına gömecek.”</p>

  <p>Gronfein dalgın dalgın, “Sabır,” dedi. “Sabır. Bir yol kapanırsa, diğeri açılır.”</p>

  <p>“Hangi diğeri?”</p>

  <p>“İnsan hayatta kaldığı sürece her zaman şansı vardır. Çaresi olmayan bir tek ölümdür.”</p>

  <p>Sonra kendinden söz etmeye başladı. “Elbette durumum birçoğundan daha iyi.” Aynı fikirde olup olmadığını görmek ister gibi Yakov’a baktı. “Birinci sınıf bir avukatım var. Benim için resmi olmayan yollardan çalışmaya başladı bile. Vermem gerekirse birkaç yüz ruble vermekten de korkmuyorum çünkü ne de olsa bende fazlası var. İşim sahte para basmak. Dürüst bir iş değil ama iyi para getiriyor, hem Çar Nikola’ya zarar ettiriyorsa ne olmuş. Yahudilerden yeterince alıyor zaten. Yine de bu kez rüşvet işe yaramazsa ne yarayacak ben de bilmiyorum. Bir karım ve beş çocuğum var, yavaş yavaş endişelenmeye başlıyorum. Hapiste hiç bu kadar uzun kalmamıştım. Sen ne kadar zamandır buradasın?”</p>

  <p>“Burada bir ay kadar oldu. Tutuklandığımdan beri toplam üç aydır içerideyim.”</p>

  <p>“Vay be.” Kalpazan, Yakov’a iki sigara ile son kolisinden çıkan elmalı turtadan bir parça verdi. Tamirci turtayı yedikten sonra sigarasını içerken adama müteşekkirdi.</p>

  <p>İkinci konuşmalarında Gronfein, Yakov’a ana babası, ailesi ve köyü hakkında sorular sordu. Kiev’de ne işi olduğunu öğrenmek istiyordu. Yakov ona bir şeyler anlattıysa da fazla detaya girmedi. Yine de Raisl’dan bahsetti. Gronfein yüzünü buruşturdu.</p>

  <p>“Pek de Yahudi kızı gibi davranmamış. Karım asla böyle şeyler düşünemezdi. Yahudi olmayan biri şöyle dursun, herhangi biriyle kaçması bile söz konusu olamaz.”</p>

  <p>Tamirci omuz silkti. “Bazısı yapar, bazısı yapmaz. Yapanlardan bazısı da Yahudi olabilir.”</p>

  <p>Gronfein bir şeyler soracak gibi oldu, dikkatle etrafına bakındıktan sonra çocuğa tam olarak ne olduğunu merak ettiğini fısıldadı. “Nasıl öldü?”</p>

  <p>Yakov şaşkınlık içinde, “Kim nasıl öldü?” diye sordu.</p>

  <p>“Katledilen Rus çocuk.”</p>

  <p>“Ben nereden bileyim?” Yakov adamdan uzaklaştı. “Bunu ben yapmadım. Yahudi olmaktan başka bir suçum yok benim.”</p>

  <p>“Emin misin? Neden bana açılmıyorsun? İkimiz aynı gemideyiz.”</p>

  <p>“İtiraf edecek bir şeyim yok benim.” Yakov’un sesi buz gibiydi. “Ortada işlediğim bir suç yok, dolayısıyla gizlediğim bir şey de yok.”</p>

  <p>Kalpazan, “Kötü talih,” dedi. “Yine de sana yardım edebilmek için elimden geleni yapacağım. Buradan çıkar çıkmaz avukatımla konuşacağım.”</p>

  <p>“Buna müteşekkir olurum.”</p>

  <p>Ne var ki Gronfein karamsarlaşmıştı. Gözleri gölgelenmişti. Başka bir şey söylemedi.</p>

  <p>Ertesi gün Yakov’a yanaşarak endişeyle fısıldadı: “Dışarıdakiler diyor ki hükümet seni mahkemeye çıkarırsa aynı anda bir de Yahudi katliamı başlayacakmış. Kara Yüzler korkunç tehditler savuruyor. Yüzlerce Yahudi sanki vebadan kaçarmışçasına şehri terk ediyormuş. Kayınpederim işini satıp Varşova’ya kaçmaktan bahsediyor.”</p>

  <p>Tamirci sesini çıkarmadan dinliyordu.</p>

  <p>Gronfein, “Kimse seni suçlamıyor, anlıyorsun değil mi?” dedi.</p>

  <p>“Kayınpederin kaçmak istiyorsa en azından bunu yapabilecek durumda.”</p>

  <p>Konuşurlarken kalpazan arada sırada endişeli bakışlarını koğuşun kapısına çeviriyordu. Sanki gardiyanı kontrol eder gibiydi.</p>

  <p>Yakov, “Bir paket mi bekliyorsun?” diye sordu.</p>

  <p>“Hayır, hayır. Ama beni artık buradan çıkarmazlarsa aklımı yitireceğim. Burası leş gibi kokuyor. Ailem adına endişeleniyorum.”</p>

  <p>Yakov’dan uzaklaştı ama aradan yirmi dakika geçtikten sonra bir paketinden arta kalanlarla birlikte geri döndü. “Bunlara göz kulak ol,” dedi. “Belki de uzun zaman sonra işler biraz hareketleniyor olabilir.”</p>

  <p>Bir gardiyan kapıyı açtı ve Gronfein koğuştan çıkarak yarım saatliğine ortadan kayboldu. Geri döndüğünde tamirciye kendisini o akşam serbest bırakacaklarını söyledi. Memnun olmuş görünüyordu ama kulakları alev alev yanıyordu. Kendi kendine bir saatten fazla mırıldanıp durdu. Sonra biraz daha sakinleşti.</p>

  <p>Yakov, para olunca böyle oluyor demek, diye düşündü. Paran varsa kanatlanıyorsun işte.</p>

  <p>“Gitmeden önce senin için yapabileceğim bir şey var mı?” Gronfein, tamircinin eline on rublelik bir banknot tutuştururken fısıldamıştı. “Endişelenme, bu para sahte değil.”</p>

  <p>“Teşekkür ederim. Bununla kendime birkaç şey alabilirim. Bana kendi paramı vermiyorlar. Belki mahkûmların birinden biraz daha iyi bir ayakkabı alırım. Bunlar ayağımı acıtıyor. Eğer avukatın bana yardımcı olabilirse bu benim için çok iyi olur.”</p>

  <p>Gronfein, “Belki de birine bir mektup göndermek isteyebileceğini düşündüm,” diye fikir verdi. “Bu kalemle yazarsan ben de postalarım. Cebimde kağıt ve birkaç zarf var. Dışına pul yapıştırıp postalarım.”</p>

  <p>Yakov, “Çok teşekkür ederim ama,” dedi, “yazacak kimim var ki?”</p>

  <p>‘‘Yazacak kimsen yoksa sana birini uyduracak değilim elbet ama bana kayınpederinden söz etmiştin. Ona yazmak istemez misin?”</p>

  <p>“Hayatı boyunca fakirlik çekmiş bir adam o. Benim için ne yapabilir ki?”</p>

  <p>“Bir ağzı var öyle değil mi? Ağzını açıp bağırmaya başlamasını sağlayabilirsin.”</p>

  <p>“Bir ağzı ve bir midesi var ama oradan içeri bir şey girmez.”</p>

  <p>“Pinsk’te bir Yahudi horozu ötse Filistin’de duyulur derler.”</p>

  <p>Yakov, “Belki de yazsam iyi olur,” dedi.</p>

  <p>Düşündükçe yazmayı daha çok istemeye başlamıştı. Kaderinin bilinmesine dair çaresizce bir istek duyuyordu. Gronfein’in de dediği gibi, dışarıdakiler birinin hapiste olduğunu biliyor ama onun kim olduğunu bilmiyordu. Herkesin bu kişinin tamirci Yakov Bok olduğunu bilmesini istiyordu. Masum olduğunu herkes öğrenmeliydi. Birileri bilmek zorundaydı yoksa buradan asla çıkamayacaktı. Belki de bir tür komite kurar ve ona yardım ederlerdi. Belki de bir avukatla görüşmesi mümkün olurdu. Bu olmazsa en azından savunmasına başlayabilmesi için belgeler hazırlayabilir, sesini duyurabilirdi.</p>

  <p>Bir hafta sonra otuz günlük süresi dolacak ve bu koğuştan çıkacaktı. Henüz kimseden bir haber almamıştı. Sorgu yargıcına bir mektup yazmayı düşündüyse de cesaret edemedi. Yargıç mektubu savcıya gösterirse işler daha da sarpa sarabilirdi. O göstermese bile yardımcısı İvan Semyonoviç gösterebilirdi. Her halükarda alınacak bir risk değildi.</p>

  <p>Tamirci ağır ağır iki mektup yazdı. Birini Şmuel’e, diğerini de evinde ona bir oda kiralayan matbaacı Aaron Latke’ye.</p>

  <p>“Sevgili Şmuel,” diye başladı. “<i>Tahmin ettiğin gibi başımı büyük bir belaya soktum ve şu anda Dorogozitski Caddesi’ndeki Kiev Hapishanesi’ndeyim. Bunun imkânsız olduğunu biliyorum ama lüifen bana en kısa zamanda yardım etmeye çalış. Senden başka yardım isteyecek kimim var?</i></p>

  <p><i>Damadın</i></p>

  <p><i>Yakov Bok</i></p>

  <p><i>Not: Kızın geri döndüyse bile ben bilmesem daha iyi. ”</i></p>

  <p>Aaron Latke’ye ise şunları yazdı:</p>

  <p><i>“Sevgili arkadaşım Aaron, kiracın Yakov Bok şu anda Kiev Hapishanesindeki otuz gün koğuşunda yatıyor. Otuz gün sonra başıma ne geleceğini ancak Tanrı bilir. Şimdiye kadar olanlar yeterince kötü. Jenya Golov adındaki bir Rus çocuğu öldürmekle suçlanıyorum. Sana yemin ederim ki çocuğa dokunmadım bile. Lütfen bana bir iyilik yap ve bu mektubu Yahudi bir gazeteciye ya da tanıdığın biri varsa samimi bir hayırsevere göster. Onlara, beni buradan çıkartabilirlerse karşılığında bütün hayatım boyunca onlar için deli gibi çalışacağımı söyle. Lütfen acele et çünkü oldukça perişan bir durumdayım ve her gün daha da kötüye gidiyor.</i></p>

  <p><i>YakovBok”</i></p>

  <p>Gronfein mühürlü mektupları alırken, “Güzel,” dedi. “Bunlar işe yarayacaktır. Pekâlâ, sana iyi şanslar diliyorum. On rubleyi de kafana takma. Çıktığında bana geri ödersin. Bende para çok.”</p>

  <p>Gardiyan koğuşun kapısını açtı ve kalpazan acele adımlarla koridorda gözden kayboldu. Gardiyan da onun arkasından hızla ilerledi.</p>

  <p>On beş dakika sonra Yakov hapishane müdürünün odasına çağrıldı. Tamirci, Gronfein’in paketinden kalanları sonradan bölüşmeye söz vererek paketi göz kulak olması için Fetyukov’a teslim etti.</p>

  <p>Yakov, gardiyanın silahı sırtına dayanmış halde aceleyle koridorda ilerledi. Heyecan içinde, belki de mahkeme kararıyla ilgilidir, diye düşündü.</p>

  <p>Hapishane Müdürü Grizitskoy odasında müdür yardımcısı ve aksi suratlı, generallerinkine benzeyen bir üniforma giymiş olan bir müfettiş ile birlikteydi. Gronfein da şapkası başında, gözleri kapalı halde bir köşede oturmaktaydı.</p>

  <p>Müdür tamircinin yazdığı mektupları elinde salladı. Mektuplar zarflarından çıkarılmıştı.</p>

  <p>“Bunlar senin mi? Doğru söyle seni orospu çocuğu.”</p>

  <p>Tamirci donup kaldı. Kalbi duracak gibiydi. “Evet efendim.”</p>

  <p>Müdür başıyla İbranice yazılmış metinleri işaret etti. Gronfein’e “Bu kuş boku gibi yazıları çevir,” diye emretti.</p>

  <p>Kalpazan yazıları okumak için gözlerini açtı, yüksek sesle hızla okuduktan sonra yeniden kapattı.</p>

  <p>“Seni Yahudi kan emici,” dedi müdür, “ne cüretle hapishane kurallarına karşı gelirsin? Benim iznim olmaksızın dışarıdan herhangi biriyle temasa geçmemen için seni özellikle uyarmıştım.”</p>

  <p>Yakov hiçbir şey söylemedi. Midesi bulanarak Gronfein’e bakıyordu.</p>

  <p>Müdür yardımcısı tamirciye dönerek, “Bunları bize Gronfein teslim etti. Kurallara uyan bir vatandaş gibi davrandı.”</p>

  <p>Gronfein, gözlerini açmaksızın kendi kendine, “Benden ahlaklı bir adam olmamı beklemeyin,” dedi. “Ben sadece kalpazanın biriyim.”</p>

  <p>Yakov, Gronfein'e “Seni gammaz piç kurusu!” bağırdı. “Masum bir adamı neden kandırıyorsun?”</p>

  <p>Müdür, “Laflarına dikkat et,” diye uyardı. “Ancak kötü kalpli biri kötü laflar söyler.”</p>

  <p>Gronfein, “Her koyun kendi bacağından asılır,” diye mırıldandı. “Benim beş küçük çocuğum ve endişeli bir karım var.”</p>

  <p>Müdür yardımcısı, “Üstelik,’’ dedi, “elimizde bu arkadaşa tuğla fabrikasındaki çocuğu kaçırmaya çalıştığını gören bekçiyi zehirlemesi için rüşvet teklif ettiğine ve ayrıca Marfa Golov’a da aleyhinde ifade vermemesi için para ödemesini istediğine dair yazılı belgeler var.”</p>

  <p>Sonra Gronfein’e döndü: “Bunlar doğru değil mi?”</p>

  <p>Kalpazanın başındaki şapkadan koyu renkli kirpiklerine doğru terler akıyordu. Başını bir kez öne doğru salladı.</p>

  <p>Yakov, “Bu rüşvetleri verecek parayı nereden bulacakmışım?” diye sordu.</p>

  <p>Müfettiş, ‘‘Yahudi milleti sağlayacaktır elbet,” diye cevap verdi.</p>

  <p>Müdür, “Çıkarın şunu buradan,” diye buyurdu. Sonra Gronfein’e dönerek, “Savcı ihtiyacı olduğu zaman seni çağıracaktır,” dedi.</p>

  <p>Yakov bağırmaya başladı: “Seni pis gammaz! Hain herif bunların hepsi pis birer yalan!”</p>

  <p>Gronfein sanki kör olmuş gibi müdür yardımcısı tarafından odadan çıkarıldı.</p>

  <p>Müfettiş, Yakov’a dönerek, “İşte din kardeşlerinden alacağın yardım bu kadardır,” dedi. “İtiraf etmek senin için en iyisi olacaktır.”</p>

  <p>Müdür de, “Kurallarımızın senin gibiler tarafından çiğnenmesine izin veremeyiz,” dedi. “Şimdi seni tek başına hücreye kapatacağız, yazacağın başka mektupların varsa onları artık kendi kanınla yazarsın.”</p>

  <h3 id="sigil_toc_id_17">5</h3>

  <p>Kapattıkları tek kişilik hücrenin sıcağında sanki diri diri yanıyordu Yakov. Koltuk altlarından ve sırtından aşağı ter boşanıyordu. Üçüncü gece kapının kilidi çevrildi ve kapı açıldı.</p>

  <p>İçeri giren gardiyan, aşağı müdürün odasına inmesini emretti: “Kıpırda biraz pis herif Verdiğin zahmete değmezsin bile.”</p>

  <p>Sorgu yargıcı müdürün odasında bir sandalyede oturmuş, elindeki yamulmuş sarı hasır şapkayla yelpazelenerek serinlemeye çalışıyordu. Kırışmış keten bir gömlek giymiş, beyaz ipekli bir kravat takmıştı. Solgun yüzü, kısa kesilmiş koyu renk sakalıyla tezat oluşturuyordu. Müdür yardımcısıyla içtenlikle bir şeyler konuşuyordu.</p>

  <p>Müdür yardımcısının cilalanmış postalları leş gibi kokuyordu. Etrafa sürekli tedirginlikle bakan gözleri, içeri giren Yakov’u görünce irkildi ve adamın yüzü kızardı. Tutuklu topallayarak odaya girdiğinde iki görevli bir an için konuşmayı kesti. Müdür yardımcısı dudağını dişleyerek “Bana sorarsanız bu usulsüz bir iş,” dedi.</p>

  <p>Ne var ki Bibikov sabırla açıkladı: "Buraya sorgu yargıcı olarak resmi görevlerimi yerine getirmek üzere geldim, dolayısıyla çekinecek bir şey yok.”</p>

  <p>“Öyle diyorsunuz ama acaba neden müdürün tatilde olduğu bir günde, diğer yetkililerin de uykuda olduğu gece yarısına yakın bir saati seçtiniz? Bana sorarsanız iş için burayı ziyaret etmek için garip bir zaman dilimi.”</p>

  <p>Yargıç boğuk bir sesle “Korkunç sıcak bir günün ardından gelen zor bir gece,” diye açıklarken yumruk yaptığı eline doğru öksürdü. “Yine de bu saatler çok daha serin. Aslına bakarsanız sokağa çıktığınızda Dinyeper’den sağlam bir esinti geliyor. Doğrusu ben de yatmıştım ama evin sıcaklığı dayanılmaz bir boyuttaydı. Çarşaflar neredeyse benden daha çok terliyordu. Döndüm durdum, sonra boşa çabaladığımı anlayıp kalkmaya karar verdim. Üzerimi giyinince etrafta gezinip sonradan gaz yapacak soğuk şeyler içeceğime işleri yapmaya başlamanın daha faydalı olacağına karar verdim. Neyse ki karım ve çocuklarım Karadeniz’deki yazlığımızdalar. Ben de ağustos ayında yanlarına gideceğim. Bugün öğleden sonra sıcaklık gölgede kırk buçuk dereceydi, biliyor muydunuz? Şu anda da otuz üç, otuz dört civarında seyrediyor olmalı. Sizi temin ederim, bugün büromda çalışmanın yolu yoktu. Yardımcım mide bulantısından şikayet etti ve eve göndermek zorunda kaldık.”</p>

  <p>Müdür yardımcısı, “O halde buyurun devam edin,” dedi. “Ne var ki burada kalıp sorularınıza şahit olmak konusunda ısrar etmek zorundayım. Tutuklu bizim yetkimiz altında.”</p>

  <p>“Sizin sorumluluğunuzun gözaltı, benimkinin ise soruşturma olduğunu hatırlatmak isterim. Şüpheli henüz ne yargılanmış ne de hüküm giymiştir. Hatta şu ana kadar verilen bir iddianame bile yoktur. Üstelik sizin hapishanenize resmi bir kararla gönderilmesi de söz konusu değildir. Burada sadece görgü tanığı resmi sıfatıyla bulunmaktadır. İzin verirseniz onu yalnız sorgulama hakkım bulunuyor. Günün uygun olmayan bir saati olabilir ama bu yalnızca bir formalite. Bu nedenle kısa bir süre için bizi yalnız bırakmanızı rica edeceğim. Yarım saatten fazla sürmez.”</p>

  <p>“Müdür döndüğünde öğrenmek isterse en azından ona ne hakkında soru soracağınızı bilmeliyim. Hapishanede gördüğü muameleyle ilgiliyse sizi şimdiden müdürün bundan hoşlanmayacağına dair uyarmalıyım. Bu Yahudi’ye burada hiçbir istisna tanınmadı. Kurallara uyduğu ve itaat ettiği sürece herkesle aynı muameleyi görür. Uymazsa başı belada demektir.”</p>

  <p>“Sorularım bu konuda olmayacak. Yine de tutuklulara daima insanca davranıldığını umuyorum. Müdür Grizitskoy sorarsa ona tutuklunun buraya gelmeden önce bana verdiği bir ifadeyle ilgili çalışmam gerektiğini söyleyebilirsiniz. Daha ayrıntılı bilgi arzu ederse beni arayabilir.”</p>

  <p>Müdür yardımcısı tutukluya ters bir bakış atarak çekildi.</p>

  <p>Bibikov bir süre parmaklarını dudaklarına dayayıp oturduktan sonra hızla kapıya doğru yürüdü, dikkatle dinledi ve sonra hem kendi sandalyesini hem de Yakov’un oturması için ikinci bir sandalyeyi odanın penceresiz bir köşesine taşıyarak ona oturmasını işaret etti.</p>

  <p>Alçak ve telaşlı bir sesle, “Dostum,” diye başladı. “Görünüşünden başından neler geçtiğini anlayabiliyorum. Bu konuyla ilgili yorum yapmazsam umursamadığımı sanma. Müdür yardımcısına başka konularda konuşacağıma dair söz verdim, ayrıca zamanımız kısa ve söylemem gereken çok şey var.”</p>

  <p>Yakov, “Sorun değil efendim,” diye mırıldandı. Duygularıyla mücadele ediyordu. “Yine dc bana başka bir çift ayakkabı ayarlayabilir misiniz bilmek isterim. Bu ayakkabıların içindeki çiviler anlatamayacağım kadar çok canımı yakıyor. Bana ya başka bir çift versinler ya da çekicimle kerpetenimi versinler de kendim tamir edeyim.” Derin bir nefes aldı ve koluyla bir gözünü sildi.</p>

  <p>“Bakıyorum da ikimizin üzerindeki gömlekler de aynı.” Bibikov serinlemek için yamuk şapkasını sallarken şakalaşmaya çalışmıştı. Sesini alçalttı: “Bana ayakkabı numaranı söyle de sana bir çift ayakkabı göndereyim.”</p>

  <p>Yakov fısıldadı: “Belki göndermeseniz daha iyi. Yoksa müdür yardımcısı size yakındığımı anlar.”</p>

  <p>“Senin hapsedilme emrini benim değil de savcının verdiğini biliyorsun, değil mi?”</p>

  <p>Tamirci başıyla onayladı.</p>

  <p>“Bir sigara ister misin? Benim Türk sigaralarım kıyaktır, bilirsin.”</p>

  <p>Bibikov bir tane yakıp Yakov’a verdi. Yakov ise bir-iki nefes çektikten sonra sigarayı söndürmek zorunda kaldı. “Ziyan ettiğim için özür dilerim.” Öksürdü. “Ne var ki bu sıcakta nefes almak zor.”</p>

  <p>Yargıç sigara kutusunu kaldırdı. Göğsündeki cebine elini atarak kelebek gözlüklerini çıkardı, camlarına üfledikten sonra gözlükleri terleyen burnunun üzerine yerleştirdi. “Yakov Şepsoviç, izin verirsen senin davanın beni olağandışı bir şekilde ilgilendirdiğini söylemek istiyorum. Adalet Bakanı Kont Odoevski’ye danışmak üzere St. Petersburg’a yaptığım ziyaretten daha geçen hafta döndüm.”</p>

  <p>Bibikov öne eğilerek kısık bir sesle devam etti: “Oraya çoktan topladığım delilleri teslim etmek ve sana verilecek cezanın, daha önce savcıya da önerdiğim gibi, yalnızca Lukianovski Bölgesi’nde kanuna aykırı şekilde oturmanla sınırlı olarak verilmesini talep ettim. Hatta Kiev’i terk edip kendi köyüne dönmen koşuluyla bu davayı tamamen düşürmeyi önerdim. Ne var ki bunun yerine bana soruşturmamı en ufak şüpheye mahal vermeyecek şekilde sürdürmeme dair talimat verdiler. Sana çok gizli olarak aktarmak isterim ki bir şey beni çok rahatsız etti: Adalet bakanı her ne kadar nezaketle ve açık bir ilgiyle dinlediyse de, delillerin senin suçlu olduğunu doğrulamasını beklediği izlenimine kapılmış bulunuyorum. Yanıldığımı pek sanmıyorum.”</p>

  <p>“Vey <i>iz mir</i>!”</p>

  <p>“Bunun öyle açık seçik ifade edilmediğini de bil. Bu bir izlenim ve yanlış anlamış da olabilirim. Gerçi pek sanmıyorum. Açıkçası etrafta dönen konuşmalarda anlaşılmayan bir dil kullanılıyordu. İmalar, tereddütler, tam anlamadığım garip sorular, gölgede kalan ifadeler gibi şeylerle kafam daha da karıştı. Şu anda bile hiçbir şey tamamen doğrudan ifade edilmiş değil, öte yandan hakim kanaati destekleyecek delilleri bulmam için baskı altındayım. İçişleri bakanı da bir süredir sürekli bana telefon ediyor. Bu baskıların beni huzursuz ettiğini itiraf edeceğim. Karım her zamankinden zor bir insan haline geldiğimi söylüyor. Gastrit sorunuyla mücadele ediyorum. Bugün yazdığı mektupta karım doktora gitmem için ısrar etmiş. Bu gece de...” Bibikov sesini iyice alçaltarak konuşmaya devam etti. “Buraya gelirken yolda arabamın başka bir araba tarafından takip edildiğinden şüphelendim. Gerçi şu an sinirlerim bozuk olduğu için de öyle gelmiş olabilir.”</p>

  <p>Solgun yüzünü Yakov’un yüzüne yaklaştırarak fısıldamaya devam etti: “Ne var ki emin olamıyorum. Gerçeklere dönecek olursak: Kont Odoevski bir ara kendimi ‘baskı altında ve kötü’ hissediyorsam ya da iş ‘tatsız’ hale geliyor, ‘inançlarıma’ aykırı düşüyorsa, beni bu ‘zorlu’ davadan alarak rahatlatmayı önerdi. İddianamenin dinsel amaçlarla işlenmiş cinayete yönelik olarak verilmesini beklediğini hissettim diyebilirim. Tabii bu düpedüz saçmalık.”</p>

  <p>Yakov, ‘‘Yemin ederim cinayetle hiçbir ilgim yok,” dedi.</p>

  <p>Sorgu yargıcı şapkasıyla ağır ağır yelpazelendi. Bir kez daha kapıya doğru baktıktan sonra, “Adalet bakanına, oldukça açık bir şekilde elimdeki delillerin bunun tam tersine olduğunu söyledim,” dedi. “Kont heybetli bir adamdır. Yakışıklı, düzgün konuşan, temiz kokan biridir. Sanki henüz gerçeği göremediğimi ima edercesine omuz silkti. Görüşmemiz tam bu noktada kaldı. Omuz silkmesi belki çok, belki pek az şey ifade ediyordur ama kuşku ettiği kesin. Düzgün bir adam olduğunu söyleyebilirim. Öte yandan meslektaşım Savcı Grubeşov’un ise en küçük bir tereddüdü yok. Neredeyse olaydan önce zaten kararını vermiş olduğunu bile söyleyebilirim. Bunları iyice düşündükten sonra söylüyorum. Grubeşov benden kaç defa açık açık senin Jenya Golov’u öldürdüğüne dair bir iddianame vermemi talep etti. Elbette kesinlikle reddettim. Tabii bu da gerginliğimi artırıyor. Öte yandan hangi açıdan bakılırsa bakılsın bu konunun daha fazla uzatılamayacağını bilmen gerek. Bu iddianameyi ben vermezsem başka biri verecek. Becerebilirlerse benden kurtulacaklar ve o zaman senin hiçbir işine yaramayacağım. Bu nedenle onlarla işbirliği yapıyormuş gibi görünüp bir yandan da soruşturmamı yürütmeyi sürdüreceğim. Kusursuz bir dosya hazırlayınca da delillerimi adalet bakanına sunacağım. Hâlâ iddialarında diretirlerse elimdekileri basınla paylaşabilirim, bu da muhtemelen bir skandal yaratır. Yaratmasını umarım.</p>

  <p>“Bugüne kadar aleyhinde delil olarak ortaya atılanlar, kaynağı belli olmayan suçlamaların ve gerici gazetelerde yayınlanan birkaç kışkırtıcı makalenin ötesine geçmedi. Aslında şimdiden, ismimi gizli tutarak birkaç itibarlı gazeteciye olayın gerçek görünüşüne dair seçilmiş bazı bilgileri vermeyi planlıyorum. Bu gece uykum kaçtığında karar verdim. Ani ziyaretimin nedeni de seni bu planlarımdan haberdar etmekti. Dünya üzerinde bir dostun olduğunu bil istedim. Sana yöneltilen suçlamaların haksız olduğunu biliyorum. Gücüm yettikçe ve elimden geldiği kadar bu soruşturmaya devam edip gerçeği her yönüyle tespit etmeye, gerekirse de açıklamaya kararlıyım. Bunu senin ve benim iyiliğimiz için olduğu kadar Rusya’nın da iyiliği için yapıyorum. Bu nedenle Yakov Şepsoviç, ne kadar zor olduğunu bilsem de senden güven ve sabır göstermeni istiyorum.”</p>

  <p>Yakov sesi titreyerek. “Teşekkür ederim efendim,” dedi. “İnsan arada sırada bir nefes alıp, yağmur yağacak mı diye gökyüzüne bakmak için kulübesinden dışarı çıkmaya alışkınsa, tek başına karanlık bir hücrede kalmaya devam etmesi zor oluyor. Yine de beni anlayan ve ne yapıp yapmadığımı bilen,güvendiğim biri olduğunu biliyorum. Ama izin verirseniz, az önce gazetecilerden söz ederken kullandığınız, ‘olayın gerçek görünüşü’ tabiri ile neyi kastettiğinizi bilmek isterdim.”</p>

  <p>Bibikov tekrar kapıya gitti. Usulca açtı, dışarıya göz attı, sonra dikkatle kapatarak sandalyesine geri döndü. Yüzünü yine Yakov’unkine yaklaştırdı.</p>

  <p>“Benim teorim şu” diye fısıldadı. “Cinayeti Marfa Golov’un suçlu ve hırsızlar çetesi işledi. Özellikle de gözleri görmeyen aşığı Stepan Bulkin’den şüpheleniyorum. Muhtemelen Marfa’dan onu kör etmesinin öcünü almak istedi. Çocuk annesi tarafından ciddi şekilde ihmal ediliyordu. Marfa kötü bir kadın, aptal ama kurnaz. Kaşarlanmış bir fahişenin ahlak anlayışına sahip. Jenya onu yasadışı işlerini Bölge Polisi’ne ihbar etmekle birçok kez tehdit etmiş olmalı. Sevgilisinin de Marfa’yı çocuktan kurtulmaya ikna etmiş olması mümkün.</p>

  <p>“Olay muhtemelen herkes sarhoşken gerçekleşti. Çocuğun annesinin evinde öldürüldüğünden eminim. Bulkin bu vahşi katliamda başrolü oynadı. Eminim birçok yerinden bıçaklayarak çocuğa işkence ettiler. Yerde onları ele verecek bir iz kalmasın diye de akan kanını bezlerle silip sonra o kanlı bezleri yaktıklarını tahmin ediyorum. En sonunda da bıçağı kalbine sapladılar. Marfa çocuğunun ölümüne şahit oldu mu yoksa o sırada sarhoşluktan sızmış mıydı, bunu tespit edemedim.”</p>

  <p>Tamirci ürperdi. “Bunu nasıl öğrendiniz efendim?”</p>

  <p>“Bunu sana söyleyemem ancak hırsızlar genellikle birbirine düşerler. Daha önce de söylediğim gibi Marfa kurnaz olduğu kadar aptal da. Sabırla çalışırsak işin doğrusu gün ışığına çıkacak. Ceset mağaraya taşınmadan önce Marfa’nın onu evindeki küvette bir hafta sakladığını düşünüyoruz. Bunu gördüğü tahmin edilen bir komşuyu arıyoruz. Tahmin ediyorum ki Marfa’nın tehditlerinden öyle bir korkmuş ki hemen sonra başka bir yere taşınmış. Hırsızlar kendi paçalarını kurtarmak için doğal olarak kan akıtma ayini masalını destekliyor. Bu hikaye nereden çıktı henüz tam emin değiliz. Cinayeti Yahudilerin işlediğini iddia eden isimsiz mektubu Marfa’nın kendisinin yazdığından şüpheleniyoruz. Polise gönderilen mektubun orijinali ‘Bir Hıristiyan' diye imzalanmış. Henüz belgeyi göremediysem de bu konuda bilgi aldım. Hırsızlar cezadan kurtulmak için ellerinden geleni yapacaklardır. Seni cinayet işlerken gördüklerine dair ifade verenler bile çıkabilir. Bunlar korkmuş ve tehlikeli adamlar. Yardımcım İvan Semyonoviç, Nikolay Maksimoviç’in ahırını Yahudi büyüsünün hiç yardımı olmaksızın Proşko ve Richter’in yaktığını kanıtlamış bulunuyor.”</p>

  <p>Yakov içini çekti. “Demek öyle. Görünen dünyanın ardında başka bir dünya yatıyor. Özür dilerim ama, acaba bana az önce anlattıklarınızı savcı da biliyor mu?”</p>

  <p>Bibikov şapkasıyla ağır ağır yelpazeleniyordu.</p>

  <p>“Dürüst olmam gerekirse onun neyi bilip neyi bilmediğini bilmiyorum. Ben onun güvendiği adamlardan biri değilim. Yine de itiraf ettiğinden fazlasını bildiğini tahmin ediyorum. Ayrıca hırslı ve fırsatçı bir adamdır. Kariyer saplantısı vardır. Gençliğinde azılı Ukraynacılardandı ama kamu hizmetine geçti geçeli Çar’dan daha Rus oldu çıktı. Günün birinde Tanrı’nın insafı araya girmez ise, Grubaşov Yüksek Mahkeme’ye atanacak En çok istediği şeyin bu olduğundan hiç şüphem yok. Bu gerçekleşirse, ‘adaletsiz’ bir adalet olacak.”</p>

  <p>Yargıç birden toparlandı ve sustu. “Bu anlattıklarımı ve sana söylediğim diğer şeyleri kimseye anlatmazsan sevinirim Yakov Şepsoviç. Çoğu Rus gibi ben de fazla konuşuyorum; aslında tek istediğim seni biraz rahatlatmaktı. Bunu ikimizin de güvenliği için istiyorum.”</p>

  <p>“Burada düşmanım olmayan yok, ama olsa da söylemem. Yine de sormak isterim, savcı gerçekten de çocuğu benim öldürdüğümü düşünüyor mu? Rahibin mağaradayken anlattığı o şeylere gerçekten inanıyor mu?”</p>

  <p>“Gerçekte neye inandığı konusunda bir fikrim yok, gerçi onu resmi görevler sırasında sık sık görüyorum. Bana göre etrafındakiler neye inanıyorsa ona inanma eğilimi gösteriyor. Adamın ruhunun ne gibi bağnazlıklar ve safsatalarla dolu olduğunu ve bunun ne amaca hizmet ettiğim bilmiyorum. Ama aptal değildir, bundan emin olabilirsin. Tarihimizi iyi bilir. Ruhuna pek aldırınasa da kanunlarımızı iyi bilir. 1817’de Birinci Aleksandr’ın ve 1835’te Birinci Nikola’mn resmi hükümet fermanı yayınlayarak Rus topraklarında yaşayan Yahudilerle ilgili bu tür karalamaları yasakladığını bildiği kesin. Son dönemlerde bu hususta hayal kırıklığı yaratan bir gerileme olduğunu söylememe gerek yok sanırım. Köleliğin kaldırılışından beri ne kadar az gelişme gösterdiğimizi görmek üzücü. Bir ülkede insanların başka insanların malı olması o ülkeyi lanetliyor sanki. O namussuzluğun kokuşmuşluğu ruhlara siniyor ve gelecekteki kötülüklere davetiye çıkarıyor. Yine de yıllar önce çıkarılmış bu fermanlar geri çekilmiş değil, bu nedenle kanun sayılıyor. Grubeşov benim son zamanlarda yaptığım gibi bu konuyla ilgilendiyse o da bunu biliyordur. Örneğin Katolik Kilisesi’nin aralarında Innocent, Paul, Gregory ve Clement’in de olduğu birçok Papası, Yahudilerin kan için cinayet işlediğine dair karalamaları yasaklayan birçok kısıtlama çıkarmışlardır. Galiba içlerinden biri bunu ‘temelsiz ve kötü niyetli bir uydurma’ olarak nitelemişti. İlginçtir ki Yahudilere yapılan bu kan suçlamasının tıpkısının birinci yüzyılda paganlar tarafından ilk Hıristiyanların katledilmesine gerekçe olarak kullanıldığını öğrendim. Katolik ayinlerini bilirsen anlayacağın sebeplerden dolayı Hıristiyanlar da ‘kan içiciler’ olarak adlandırılmış. Kanın gizemi ilkel insanların kanın mucizevi bir gücü olduğuna inanmasıyla ortaya çıkmış. Kan hem rengi hem de bileşimi açısından çok etkileyici bir madde elbette.”</p>

  <p>“Öyleyse Papa hayır dediyse, papaz neden hala evet diyor?”</p>

  <p>“Peder Anastasiy bir şarlatan. Yahudi karşıtı aptal bir Latince kitapçık yazmış. Bu sayede Soylular Birliği’nin dikkatini çekmiş. Pederin senin aleyhine konuşmasını teşvik eden de bu birlik. Yahudi katliamına yönelik kışkırtmalar ağırlıklı olarak pederin etrafında dönüyor. Jenya Golov’un pederin kitapçığının çıkmasından çok kısa bir süre sonra öldürülmesini ilginç buluyorum. Kendisi yüz kızartıcı bazı hareketlerinden ötürü meslekten men edilmiş bir Katolik papazı aslında. Zimmetine para geçirdiğini sanıyoruz. O olaydan sonra Polonya’dan gelip Ortodoks Kilisesi’ne girmiş. Bu arada Ortodoks Kilisesi’nin ruhani meclisi sana karşı yapılan suçlamayı desteklemiyor ama karşı da çıkmıyor. Kiev Metropoliti bana, bu konuda bir bildiri yayınlamayacağını söyledi.”</p>

  <p>Tamirci, “Bunlar kanayan yarayı iyileştirmez,” diye mırıldandı.</p>

  <p>“Korkarım öyle. Fransızca biliyor musun Yakov Şepsoviç?”</p>

  <p>“Sanmıyorum efendim.”</p>

  <p>“Fransızların bir lafı vardır: ‘İşler değiştikçe aynı kalır.’ Bunda bir miktar doğruluk payı olduğunu kabul etmek lazım. Özellikle de ‘toplum’ dediğimiz şeyi düşününce. Biz her ne kadar üstünkörü de olsa medeniyetin geliştiğini düşünsek de, karanlık geçmişin ana hatlarında pek de değişen bir şey olmuyor. Ne yalan söyleyeyim, artık gelişme diye bir kavrama inanmıyorum. insanın hayatta baş etmek zorunda olduklarına saygım var. Zaman zaman bunu başarma şekline de saygı duyuyorum. Yine de medenileşmiş gibi davranmaya başladığından beri pek az değişti. Aynı şey bizim toplumumuz için de söylenebilir. Bunlar benim hislerim tabii, yine de hazır itiraf etmişken, tahmin etmiş olabileceğin gibi ben biraz iyimserim. Yani, iyimser gibi davranırım çünkü kötümserliğe kapılırsam hiçbir şey yapamıyorum. İnsan böyle karmaşık zamanlarda çaresizliğe kapılıyor. Kontrol edilemeyen olaylar ve deneyimler yaşamak, anlamaya çalışmak ve eğer mümkünse bunları bir düzene koymak. Yine de insan küçük de olsa bir katkıda bulunabileceğini biliyorsa bundan geri durmamalı. Çabadan vazgeçtiğimiz anda insanlığımızı kaybetme riskiyle karşı karşıya kalırız.”</p>

  <p>Bibikov devam etti: “Bu işler böyle işte. Savcı birazcık Eski Ahit’i inceleme zahmetine girmiş olsaydı, eminim ki Levililer’de Yahudilere hiçbir şekilde kan içmemeleri konusunda konan yasakları bilirdi. Tam olarak nasıldı tekrarlayamayacağım, notlarım evdeki masamda kaldı ama Tanrı kan içen her kimse ister bir İsrailli ister bir yabancı olsun onu kulluktan atacağını söylüyor. Ayrıca birçok savaşa girip, çok fazla kan dökmesi yüzünden Davut’un Tanrı adına bir tapınak yapmasına izin vermiyor. Tanrı, çok yumuşak olmasa da tutarlı bir Tanrı. Ayrıca Tevrat ve eski kutsal Yahudi metinlerinin uzmanı olan bazı Ruslardan öğrendiğime göre o yazılanların arasında Yahudilere dini amaçları için kan kullanmalarını, özellikle de Hıristiyan kanı kullanmalarını söyleyen herhangi bir kayıt, bir emir ya da bir gelenek bulunmuyor. Gizlice danıştığım bu kişilere göre hangi amaçla olursa olsun herhangi bir kan kullanımının yasaklanması, Tanrı’nın ilk emirlerinden sonra ne değiştirilmiş ne de geri alınmış. Mesela dahili ya da harici olarak hiçbir ilaç reçetesinde kan kullanıldığına dair bir kayıt yok. Vesaire, vesaire.</p>

  <p>“Grubeşov’un öğrenmiş olması gereken bunun gibi pek çok gerçek var. Seni temin ederim ki Grubeşov’a düşünmesi için, yaptığım araştırmaların bir özetini göndermeyi ciddi ciddi düşünüyorum. Doğrusunu istersen, Yakov Şepsoviç, bir çalışma arkadaşımı senin karşında böyle kötülemekten utanıyorum ama bir yandan da şu üzüntü verici sonuca vardım ki, Grubeşov’un senin masum olduğuna dair benden duyacağı her şey, gerçekte yararsız olmasa da, en azından onun amaçları açısından zarar verici olacaktır. Zira o da senin hüküm giymeni istiyor.”</p>

  <p>Yakov ellerini ovuşturdu. “Öyle ise ben ne yapacağım şimdi sayın yargıç? Ölene dek terk edilmiş bir halde hapiste mi kalacağım?”</p>

  <p>Sorgu yargıcı ona şefkatle bakarak sordu: “Seni kim terk etti?”</p>

  <p>“Siz değil elbette. Bunun için şükrediyorum. Ama Bay&nbsp;Grubeşov sizin topladığınız delillerle ilgilenmiyorsa yıllarca burada kalıp çürüyebilirim. Şunun şurasında kaç yıl yaşıyoruz ki? En azından bir avukatla görüşmeme imkan sağlayacak hafif bir iddianame çıkartamaz mısınız bana karşı?”</p>

  <p>“Hayır, bu hiçbir işe yaramaz. Seni cinayetle suçlamaya zorlarlar beni. İşte bu yüzden o yönde ilerlemeye korkuyorum. Vakti gelince avukatın olacak ama şimdilik hiçbir avukatın sana benim kadar faydası dokunamaz Yakov Şepsoviç. Yararlı olabileceği gün geldiğinde iyi bir avukatın olmasını da sağlayacağım. Zaten ateşli, cesur ve çok tanınmış biri şimdiden kafamda var. Yakın gelecekte onunla görüşeceğim ve seni savunmayı kabul edeceğinden eminim.”</p>

  <p>Tamirci teşekkür etti.</p>

  <p>Bibikov saatine baktıktan sonra aniden ayağa kalktı. “Yakov Şepsoviç, sana daha fazla ne söyleyebilirim? Hakikatten güç al ve dayan. Masum olduğunu bilerek ayakta kal.”</p>

  <p>“O kadar kolay değil efendim. Bu tür bir hayata uygun biri değilim. Bir köpek gibi davranmakta zorlanıyorum. Söylemek istediğim tam olarak bu değil ama biraz benziyor. Söylemeye çalıştığım şu, hapishaneden bıktım. Cesur bir adam da değilim. Doğrusunu söylemek gerekirse gece gündüz aklımdan çıkmayan şiddetli korkularım var.”</p>

  <p>“Kimse kolay olduğunu iddia etmiyor. Yine de, yalnız değilsin.”</p>

  <p>“Hücremde yalnızım. Düşüncelerimde yalnızım. Gerçi yardımlarınız için müteşekkirim, böyle acı konuşmak istemiyorum ama...”</p>

  <p>Bibikov ciddi bir ifadeyle, “Sevgili dostum,” dedi, “acı sözlerin beni gücendirmiyor. Ben seni yüzüstü bırakmaktan korkuyorum.”</p>

  <p>“Beni neden yüzüstü bırakasınız ki?” Tamirci endişeyle ayağa kalkmıştı.</p>

  <p>“Kim bilebilir ki?” Bibikov yamuk şapkasını başına geçirdi. “Kısmen bu talihsiz ülkede içinde bulunduğumuz durum beni kuşkuda bırakıyor. Rusya öyle karmaşık, uzun süredir acı çekmekte olan, cahil, parçalanmış ve çaresiz bir ulus ki. Bir açıdan hepimiz burada birer mahkûmdan farksızız.”</p>

  <p>Bibikov duraklayarak parmaklarıyla sakalını sıvazladı. Sonra, “Kalbimizin ve zihnimizin tüm gücünü ortaya koyarak yapmamız gereken öyle çok işimiz var ki!” dedi. “Ama acaba nereden başlamalıyız? Belki de seninle başlamalıyız? Yakov Şepsoviç, şunu aklından hiç çıkarma; eğer senin hayatının bir değeri yoksa benimkinin de yoktur. Kanun seni korumazsa, günün birinde beni de korumayacaktır. İşte bu yüzden seni yüzüstü bırakmak istemiyorum ve bu beni endişelendiriyor. Seni yüzüstü bırakmamam gerek. Şimdi iyi geceler dilememe izin ver. İkimiz de bir şekilde uyumaya çalışalım. Belki yarın daha güzel bir gün olur. Tanrı’ya yarın için şükret.”</p>

  <p>Yakov onun elini dudaklarına götürmek istedi ama Bibikov çoktan gitmişti.</p>

  <h3 id="sigil_toc_id_18">6</h3>

  <p>Yan hücreye yeni bir tutuklu kapatmışlardı. Adam acılı ve çaresizdi. İçeri girdiği anda ayaklarıyla duvarı tekmelemeye başladı. Gürültü uzaktan geliyormuş gibiydi. Yakov da kendi ayakkabısıyla duvara vurarak cevap verdi. Adam bağırdığında ise sesi duyulabiliyor ama söyledikleri anlaşılmıyordu. Gündüz ve gece, çeşitli zamanlarda bağırabildikleri kadar yüksek sesle birbirlerine bağırıyorlardı. Yakov sanki birisi ona acıklı bir hikaye anlatmaya çalışıyor gibi hissediyordu. O da tüm yüreğiyle kendi hikâyesini anlatmak istiyordu. Ne var ki adamın bağırmaları, haykırışı, soruları boğuk ve anlaşılmazdı. Tamirci kendininkinin de anlaşılmadığını biliyordu.</p>

  <p>Tecrit hücreleri dikdörtgen odacıklardı. Duvarlar tuğla ve çimentodandı. Dış duvarda üç parmaklıkla kapatılmış, mahkûmun başının yarım metre kadar üzerinde kalan tek bir pencere vardı. Göz hizasında bir gözetleme deliği olan kapı som demirden yapılmıştı. Gardiyan orada olduğunda bu gözetleme deliğinden bakıyordu. Gerçi Yakov koridordan ona seslenildiğinde anlıyordu ama diğer mahkûmla bu deliklere ağızlarını dayayıp birbirlerine bağırdıklarında ikisi de ne söylendiğini anlayamıyordu. Delikler küçüktü, koridordan gelen sesler yankılanarak söyledikleri sadece bir gürültü haline getiriyordu.</p>

  <p>Bir keresinde esmer yüzlü, aptal bakışlı bir gardiyan hücrenin kapısında belirmiş, birbirlerine bağırdıklarını duyarak ikisine de küfretmişti. Diğer mahkûma çenesini kapamasını yoksa beynini dağıtacağını söylemiş, Yakov’a da “Gürültü çıkarma yoksa o Yahudi çükünden vururum seni,” demişti. Gardiyan gittiğinde iki adam da duvarı tekmelemeye devam etti.</p>

  <p>Gardiyan gün içinde bir kez su, böcekli bir çorba ve kara kuru bir dilim ekmek getirmek için geliyordu. Bir de hücreleri öngörülemeyen aralıklarla kontrol ediyordu. Yakov, kötü niyetli gözün kendine dikilmiş olduğunu fark ettiğinde yerde uyuyor, küçücük hücreyi arşınlıyor ya da sırtını duvara vermiş, dizlerini kendine çekmiş, işe yaramaz düşürıcelere dalmış oluyor, fark ettiği anda gardiyan geri çekiliyordu.</p>

  <p>Gardiyan ve yardımcısı yiyecek dağıtırken açılan kapı sayısından tamirci hücrelerin o kanadında sadece iki mahkûm olduklarını anlamıştı. Diğer mahkûm sol taraftaydı. Sağ yanında ise gardiyanların geri dörıüşlerinde elli adım atarak ulaşıp bir anahtarla açtıkları başka bir kapı vardı. Kapı korkunç bir gürültüyle kapanıp diğer tarafından kilitleniyordu. Bazen, sabahın erken saatlerinde, içindeki yüzlerce, belki de binlerce adam uykularında rüya görüp horlarken, inlerken ya da gaz çıkarırken koskoca hapishane karanlığa ve sessizliğe gömüldüğünde yan hücredeki mahkûm uyanıp aralarındaki duvarı yumruklamaya başlıyordu. Önce hızlı vuruş sesleri gelirken sonraları sanki tamirciye bir şifre öğretmeye çalışıyor gibi yavaşlamıştı. Yakov vuruşları sayarak Rus alfabesindeki harflere göre tercüme etmeye çalıştıysa da, ortaya çıkan kelimeler hiçbir anlam ifade etmiyordu. Yakov kendi aptallığını lanetliyordu. Adam vuruyordu ama ne demek istiyordu? Bazen ikisi de duvara vuruyor ve bir ilerleme sağlayamıyorlardı.</p>

  <p>Tek başına hapsedilmiş olmak tamircinin o güne kadar yaşadığı en büyük çaresizlikti. Kendi kendine, bu denli yalnız olmaya yetecek kadar akıllı değilim, diyordu. On ikinci günün sabahı gardiyanlar ekmeği ve çorbasıyla Yakov’un tek kişilik hücresine geldiklerinde Yakov onlara yardım etmeleri için yalvardı. Dersini almıştı ve onu genel koğuşa geri götürürlerse her bir kurala uyacağını söyledi. Orada en azından başka insanların yüzlerini ve insanların faaliyetlerini görebilecekti. “Bunu müdüre söylerseniz size tüm kalbimle müteşekkir olurum. Arada sırada küçük bir sohbet bile edemeden yaşamak çok zor.”</p>

  <p>Gardiyanlar ise tek bir kelime bile etmedi. Yakov’un mesajını müdüre iletmekle bir şey kaybetmezlerdi ama bunu asla yapmadılar. Yakov sessizliğe gömüldü. Bazen Podol’de olduğunu, herhangi biriyle havadan sudan konuştuğunu hayal ediyordu. Apartmanlarının avlusunda bir ağacın altında Aaron Latke ile oturmuş, işlerin ne kadar kötü gittiğinden dem vuruyorlardı. (İnsan özgür olunca işler ne kadar kötü gidebilirdi ki?) Sadece birkaç kelime, İbranice olsa daha iyi olurdu ama Rusça olsa da razıydı. Ya da o sırada özgürlük söz konusu olmadığına göre aletleri elinde olsaydı sabah vardiyasının ardından duvarda küçük bir delik açar ve yandaki mahkûmla konuşabilirdi. Belki biraz geri çekilse mahkûmun yüzünü bile görebilirdi. Birbirlerine hayat hikâyelerini anlatırlar, bunu aylarca sürdürebilirlerdi. Sonra gerekirse yeni baştan anlatmaya başlarlardı.</p>

  <p>Öte yandan diğer mahkûm, herhalde ya tehdit edildiğinden ya da hastalandığından duvara vurmayı bırakmıştı. Artık birbirlerine bağırınayı da kesmişlerdi.</p>

  <p>Yakov adamı unuttuysa da, birdenbire hatırladı. Bir gece uzaktan gelen bir inleme tamirciyi uykusundan uyandırdı. Ne var ki uyandığında ortalık sessizdi. Tamirci ağır ayakkabısıyla duvara vurdu ama cevap gelmedi. Rüyasında koridorda ayak sesleri duydu, sonra boğuk bir haykırışla, korku içinde, yeniden uyandı.</p>

  <p>Yolunda gitmeyen bir şeyler var, diye düşündü. Saklanmalıyım. Bir hücre kapısının sesini duydu. Koridordan birden fazla kişinin ayak sesleri geliyordu. Yakov zifiri karanlıkta gergin bir şekilde bekledi. Kendi kapısı açılırsa bağırmaya hazırdı ama ayak sesleri onun hücresinin önünden geçip gitti. Koridorun sonundaki ağır kapı güm diye kapandı, delikte dönen anahtarın sesi duyuldu. Gürültüler böylece kesilmişti.</p>

  <p>Arkasından korkunç bir sessizlik bastırdı. Yakov yeniden uykuya dalamıyordu. Kırık dökük ayakkabılarının ikisiyle birden duvara vurdu, sesi kısılana kadar bağırdı.Ama kimseden cevap alamadı.</p>

  <p>Ertesi sabah ona yemek getirmediler. Beni burada ölüme terk ediyorlar, diye düşündü. Ne var ki öğleden sonra sarhoş bir gardiyan elinde çorba ve ekmekle çıkageldi. Kendi kendine söyleniyordu. Yakov çorbayı eline alamadan gardiyan yarısını onun üzerine döktü.</p>

  <p>“Hem bir Rus çocuğu öldürüyor, sonra da bize ahkâm kesiyor,” diye geveleyen gardiyanın nefesi alkol kokuyordu. Gittiğinde tamirci ağır ağır siyah ekmeğini çiğnerken gardiyanın kapıyı kilitlemediğini, sürgüsünü çekmediğini fark etti. Ensesindeki tüyler ürpermişti. Heyecan içinde ayağa kalktı, iki parmağını gözetleme deliğine soktu. Kapı yavaşça içeri doğru açıldığında neredeyse bayılıyordu.</p>

  <p>Yakov korku ve şaşkınlıktan sersemlemişti. Dışarı adım atarsa onu kesin öldürürlerdi. Mutlaka dışarıda biri bekliyor olmalıydı. Anahtar deliğinden dışarı baktı ama kimseyi göremedi. Kapıyı usulca kapattı ve bekledi.</p>

  <p>Aradan en az bir saat geçmişti. Yakov kapıyı bir kez daha gıcırdatarak açtı ve bu kez hızla koridora baktı. Sağ tarafta, hücre bloğunun sonundaki beton kapı aralıktı. Sarhoş gardiyan o kapıyı kapatmayı da mı unutmuştu? Yakov parmaklarının ucuna basarak koridora çıktı, kapıdan birkaç adım ileride durdu ve aceleyle geri döndü. Ama hücresine girmedi.</p>

  <p>Bir kez daha ağır kapıya yaklaştı. Kapıyı tam açacaktı ki o anda birdenbire hareketlerinin düşüncelerinden çok daha hızlı olduğunu idrak etti. Koşarak hücresine geri döndü, içeri girdi ve kapıyı güm diye kapattı. Hücrede etleri buz kesmiş, yüreği acı içinde bekledi. Kimse gelmiyordu. Tamirci iyice düşünüp taşındı ve gardiyanın kapıyı bilerek açık bıraktığından emin oldu. Kapıdan çıkar ve gizlice merdivenlerden inerse mutlaka aşağıda başka bir gardiyan bön bön bakışlarıyla onu bekliyor olacaktı. Gözlerini Yakov’a dikerek yavaşça silahını kaldıracaktı. Hapishane kayıtlarına müdür şu notu düşecekti: “Mahkûm Yakov Bok, kaçmaya çalışırken midesinden vurulmuştur.”</p>

  <p>Yine de bir kez daha koridora süzüldü, tek düşündüğü özgürlüktü. Ama bu kez ters tarafa doğru gitti. Bunun daha önce nasıl olup da aklına gelmediğine şaştı. Diğer mahkûmun hücresinin deliğinden baktı. Sakallı bir adam, açık pencerenin orta parmaklığına bağlanmış deri bir kemerin ucunda hafif hafif sallanıyordu. Altında da devrilmiş bir tabure vardı. Adam, ayağının dibinde duran ezilip parçalanmış kelebek camlı gözlüğe bakar gibiydi.</p>

  <p>Yakov’un bu adamın Bibikov olduğunu idrak etmesi için sanki aradan bir asır geçmesi gerekmişti.</p>
</body>
</html>