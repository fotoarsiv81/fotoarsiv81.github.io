<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/mute.css" type="text/css" rel="stylesheet"/>
</head>

<body>
  <h2>DOKUZUNCU KISIM</h2>

  <h3 id="sigil_toc_id_38">1</h3>

  <p>Yeniden duvara zincirlenmişti. İşler ters gidiyordu. Zincirler hiç çözülmese daha iyiydi, geri dönmek çok kötü gelmişti. Ayaklarının dibi bembeyaz olana dek zincirleri duvara vurmuştu. Bunu yapmadığı zamanlarda da uyuyordu. Aramalar da olmasa bütün gün uyuyacaktı. Ayakları prangaya vurulmuş halde, bir ölü gibi uyuyordu. Kış mevsimi bitene kadar uyudu, bahar geldiğinde hâlâ uyuyordu. Kogin, nisan ayının geldiğini söyledi. İki yıl. Aramalar dizanteri olduğu zamanlar hariç aralıksız sürmüştü. Hasta olduğunda müdür yardımcısı ona yaklaşmıyordu ama bazen Berejinski aramayı tek başına yapıyordu. Kırmızı yüzlü adam hücreye kışlık kıyafetler giyerek giriyordu. Bir keresinde tamirci hasta olduktan sonra hücre hortumla baştan aşağı yıkandı ve sobada ateş yakıldı. Kışlık kıyafetler giymiş pembe yüzlü yaşlı bir adam hücreye geldi. Siyah bir pelerin giymiş, siyah tozluklar takmıştı. Elinde de burmalı bir baston vardı. Berejinski de onun peşinden içeri girdi. Elinde de arkalığı kırılacak gibi duran ince bir sandalye taşıyordu. Yaşlı adam, tamircinin uzağına yerleştirilen bu sandalyede dimdik oturdu. Bastonu gri eldivenli ellerinde tutuyordu. Nemli gözleriyle etrafı kolaçan etti. Yakov’a çok tanınmış eski bir hukukçu olduğunu ve ona iyi haberler getirdiğini söyledi. Tamirci öyle yoğun bir heyecana kapılmıştı ki kendini hasta gibi hissetti. İyi haberlerin ne olduğunu sordu. Eski hukukcu o yılın Romanov Hanedanı’nın üç yüzüncü yıldönümü olduğunu, bunu kutlamak üzere de Çar’ın bazı suçlular için genel af ilan edeceğini söyledi. Yakov’un adı da bu suçluların arasında yer alacaktı.Affedilip kasabasına dönecekti. Yaşlı adamın yüzü mutluluktan kızarmıştı. Duvara zincirli tutuklunun ise konuşacak hali yoktu. Gücünü toparladığı zaman, suçlu olarak mı affedileceğini, yoksa masum olduğunun mu kabul edileceğini sordu. Eski hukukçu terslendi. Hapisten çıkacak olduktan sonra bunun ne fark edeceğini sordu. Geçmişteki günahları silmek mümkün değildi, ama insancıl bir hükümdarın, Hıristiyan bir beyefendinin, yapılan bir kötülüğü affetmesi imkansız değildi. Yaşlı adam enfiye çekmeden hapşırdı ve gümüş saatine göz attı. Yakov affedilmeyi değil, adil bir duruşma istediğini söyledi. Duruşmaya çıkarmadan hapisten çıkmasını emredeceklerse onu önce vurmaları gerekecekti. Eski hukukçu ona, “Aptallık etme,” dedi. “Böyle bir pisliğin içinde acı çekmeye nasıl devam edebilirsin?” Tamirci huzursuzluk içinde zincirlerini çekeledi. “Başka seçeneğim yok,” dedi. “Az önce sana bir seçenek sundum. Senin söylediğin bir seçenek değil.” Eski hukukçu tutukluyu ikna etmeye çalıştı ama sonra sinirlenerek pes etti. Bir köylüyü ikna etmek daha kolaydır.Ayağa kalktı, elindeki bastonu tamirciye doğru salladı. “Sen bu kadar domuz kafalıyken sana nasıl yardım edebilirim ki?”diye bağırdı.</p>

  <p>Gözetleme deliğinden dinlemekte olan Berejinski kapıyı açtı, yaşlı adam hücreyi terk etti. Gardiyan sandalyeyi almak için hücreye girdi ama önce Yakov’u tenekeye işetti, sonrada tenekenin içindekileri tamircinin başından aşağı boca etti.O gece tamirciyi zincire vurulmuş halde bıraktılar. Yakov ne zaman en kötüsünü atlattığını düşünse her zaman daha kötüsünün başına geldiğini artık anlamıştı.</p>

  <p>Yakov’un hapishanede geçirdiği üçüncü yaz mevsiminde bir gün, kelepçelerini ve zincirlerini çözdüler. Eliyle kalbine dokunduğunda kalbi hemen güm güm atmaya başlamıştı. Eli de sanki kalbi gibi atıyordu. Bir saat içinde hapishane müdürü geldi. Tamirci onu son gördüğünden beri adam yaşlanmıştı. Daha küçük adımlar atarak yürüyordu. Kahverengi bir zarfın içinde öncekinin iki katı kalınlığındaki yeni iddianameyi getirdi. Tamirci kağıtları aldı, asla sonuna varamayacağından korkarak yavaş ama yoğun bir merakla okudu. Yine de hemen, beklediği gibi, kan uğruna cinayet işlediği iddiasının vahşice alevlendirildiğini fark etti. İşte yine ciddileştiler,diye düşündü. Çocukla yaşanan cinsel deneyimlere, Yahudi hırsız ve kaçakçılar çetesiyle, Kiev sinagogunun bodrum katında yapılan çalışmalara dair tüm atıflar. .. Marfa Golov’un akıl almaz mektubunda geçen bütün yalanlar iddianameden çıkarılmıştı. Yakov Bok bir kez daha masum bir çocuğu, kanını Hamursuz bayramı için yapılacak yiyecekleri pişirirken kullanmak üzere öldürmekle suçlanıyordu.</p>

  <p>Profesör Manilius Zagreb, değerli meslektaşı cerrah Dr. Sergey Bui ile Jenya’nın cesedine iki kez otopsi yaptıktan sonra bu suçlamaların doğruluğunu onaylamıştı. İki doktorda korkunç yaraların işkenceyi uzatmak ve kanamayı artırmak için nereye açılacağının önceden belirlendiğini ve her bıçak darbesinin belli zaman aralıklarıyla açıldığını ifade etmişti. Her bir yara grubundan yaklaşık birer litre kan akıtıldığı, toplamda da beş litre kanın şişelere doldurulduğu tahmin ediliyordu. Tevrat’ı dikkatle incelemiş ve Yahudiler üzerine tanınmış bir uzman olan Peder Anastasiy de aynı sonuca varmıştı. Pederin bu sonuca nasıl vardığının açıklamaları da bir tutanak halinde detaylı bir şekilde verilmiş, buna tam sekiz sayfa ayrılmıştı. Sorgu Yargıcı Yefim Balik de aynı sonuca varmıştı. Bütün delilleri dikkatle incelemiş, bu delillerin gösterdiği “yön ve bulguları” onaylamıştı.</p>

  <p>Bu iddianamede, kana susamış cinayetin nasıl işlendiği; Grubeşov’un iki yıldan fazla bir süre önce mağarada anlattığı şekilde tarif edilmişti: “Ustabaşı Proşko’nun tuğla fabrikasında görmüş olduğu fanatik Hasid Tzadik’in çocuğun hâlâ canlı olan vücudundan kanın akıtılmasına, ayrıca cesedin iki çocuğun dehşet içinde onu buldukları mağaraya taşınmasına yardım ettiğine şüphe yoktur.” Önceki iddianamede yer almayan ilgili deliller bu iddianameye eklenmişti. Yakov Bok’un odasında yarım çuval matzo ununun saklanmış halde bulunduğu belirtiliyordu. Çuvalla birlikte, pişirilmiş matzo parçaları da bulunmuştu. Her iki Yahudi’nin çocuğun kanıyla pişirdikleri bu matzolardan yediklerine “kesin gözüyle” bakılıyordu. “Sanığın kendi gömleğinden yırtılmış” olduğunu itiraf ettiği kanlı bez de aynı odada bulunmuştu. Vasya Şiskovski’nin verdiği ifadeye göre, hem Jenya hem de Şiskovski,Bok’un odasında parlak kırmızı kan dolu bir şişe görmüştü.Fakat polis aramaları sırasında bu şişe ortadan kaybolmuştu.Üzerinde kan lekeleri bulunan biz ve bıçakların içinde olduğu alet çantası ise, “ahırı yakmak suretiyle Yahudi suç ortaklarının bu ve diğer delilleri ortadan kaldırma planlarına ve en sonunda bu planı gerçekleştirmelerine rağmen”, tamircinin tutuklanmasından sonra aynı odada bulunmuştu.</p>

  <p>Bu bıktırıcı ve dehşete düşüren belgenin sonlarına doğru yeni bir konudan söz ediliyordu: ‘‘Yakov Bok’un dinsiz olduğunu iddia etmesi.” Sanığın yetkililer tarafından ilk sorguya çekildiğinde “doğuştan ve milliyet olarak” Yahudi olduğunu itiraf etmesine rağmen, sonraları “ateist” olduğunu belirterek, dindar bir Yahudi değil özgür düşünceli biri olduğunu ifade etmiş olduğu belirtiliyordu. Durumu kısa bir an bile düşünecek herkes, kendisini neden böyle “nefret uyandırıcı”bir şekilde tanımladığını anlayabilirdi. Bu tanım, “kafa karıştırıcı detaylarla hafifletici nedenler oluşturmak” ve böylece“işlediği cinayetin gerçek sebeplerini saklayarak adli soruşturmayı amacından saptırmak” amacını taşıyordu. Ne var ki,ateistlik iddiası savunulamazdı çünkü her ne kadar “dinsiz olduğu iddiasında ısrar etse de” duruşmaya çıkmayı beklerken hapiste kaldığı sürece Yakov Bok’un “hücresinde her gün dindar Yahudilerin yaptığı gibi dua şalına sarınarak ve siyah muskaları başına ve sol koluna asarak gizlice dua ettiği” hapishane gardiyanları ve yetkililer de dahil olmak üzere güvenilir şahitler tarafından gözlenmişti. Ayrıca Eski Ahit okurken de görülmüştü. Bu kitap, “evvelce belirtilen diğer dini gereçler gibi, sinagogda birlikte çalıştığı yandaş Yahudiler tarafından hücreye gizlice sokulmuştu.” Onu gören herkes dini bir ayin yapmakta olduğunu kolayca anlayabilirdi. Dua şalını iyice eskiyene dek kullanmıştı. Hatta sonradan “bu kutsal eşyasının bir parçasını da paltosunun cebinde taşımaya devam etmişti.”</p>

  <p>Soruşturmayı yürütenlere ve diğer yetkilere göre, bu “ateizm” iddiası Yakov Bok’un kendi uydurmasıydı. Bunu yapmaktaki amacı da, “Hasid yandaşlarına Hamursuz matzolarını ve diğer mayasız yiyeceklerini pişirmek için gereken kirlenmemiş insan kanını sağlamak adına bir çocuğu öldürerek, dini amaçlarla, aşağılık bir cinayet işlediğini yetkililerden saklamaktı.”</p>

  <p>Tamirci iddianameyi okumayı bitirdikten sonra bezginlik içinde artık kandan kurtulmanın bir yolu kalmadığını düşündü. İddianamenin her bir kelimesi kan lekeleriyle bezeliydi ve temizlenmesi mümkün değildi. Beni duruşmaya çıkardıklarında tek amaçları beni çarmıha germek olacak,diye düşündü. Endişesi giderek artıyordu. Bu iddianameyi ona verdikten sonra yine geri alıp başka bir tane daha hazırlayacaklar mıydı acaba? Yeni işkence yöntemleri bu muydu?Ona yirmi yıl boyunca yeni iddianameler verip verip geri mi alacaklardı? Tamirci de hayal kırıklığından ölene ya da beyni patlayana kadar her birini okuyacak mıydı? Yoksa bu iddianamenin ardından üçüncüsünü, yedincisini ya da on üçüncüsünü verdikten sonra <i>en sonunda</i> onu duruşmaya çıkaracaklar mıydı? Onu suçlamaya yetecek kadar güçlü bir iddianame hazırlayabilecekler miydi? Yakov hazırlayabilmelerini umuyordu. Hazırlayamazlarsa onu sonsuza dek zincire vurulmuş halde mi tutacaklardı?Yoksa daha kötü bir son mu planlıyorlardı? Bir gün gazete parçalarıyla kendini temizlemek üzereyken gazete kağıdında “YAHUDİ’NİN İŞİ BİTTİ” yazdığını okudu. Yakov neden böyle yazdığını anlamaya çalışarak çılgın gibi okumaya devam etti ama gazetenin o bölümü yırtılmıştı.</p>

  <p><br/></p>

  <h3 id="sigil_toc_id_39">2</h3>

  <p><br/></p>

  <p>Ona bir avukatın hapishaneye gelmek üzere yola çıktığını söylemişlerdi ama sıcak bir temmuz gecesi hücrenin kapısı açıldığında içeriye avukat değil üzerinde bir frakla Grubeşov girdi. Kogin elinde damlayan bir mumla prangalarını çözerken tamirci uyandı.</p>

  <p>Gardiyan, “Uyan,” diyerek onu sarstı. “Sayın savcı burada.” Yakov derin ve kirli bir suyun dibinden çıkarcasına uyandı. Grubeşov’un terli ve etli yüzüne baktı. Adamın favorileri karışmış, kıpkırmızı gözleri huzursuzlukla parıldıyordu. Göğsü kalkıp iniyordu. Yalpalayarak hücrede gezinmeye başladı. Sonra tabureye oturdu. Bir elini masaya dayadı.Arkasındaki duvara devasa bir gölge yansıyordu. Kısa bir an lambaya baktı, gözlerini kırptı, sonra da Yakov’a baktı. Konuştuğu zaman yediklerinin ve alkolün pis kokusu tamircinin yüzüne vurarak midesini bulandırdı.</p>

  <p>“Çar onuruna verilen bir davetten eve dönüyordum.” Grubeşov’un nefes alıp verişi hırıltılıydı. “Yolum buradan geçmişken şoförüme hapishaneye çekmesini söyledim. Seninle konuşayım dedim. İnatçı adamsın Bok, ama belki de henüz aklını kaybetmemişsindir. Seninle son bir kez daha konuşmak istedim. Lütfen ben konuşurken ayağa kalk.”</p>

  <p>Tahta yatağının üzerinde oturmakta olan Yakov, kemikli çıplak ayakları üzerinde yavaşça ayağa kalktı. Grubeşov onun yüzüne bakarak ürperdi. Tamirci de ona karşı yoğun bir nefret duydu.</p>

  <p>Grubeşov büyük nemli bir mendille ensesini kurulayarak konuşmaya başladı: “Öncelikle beklentilerini fazla yüksek tutma Yakov Bok. Yoksa hayal kırıklığına uğrarsın. Bir iddianame hazırlanmış olması sıkıntılarının sona ereceği anlamına gelmiyor. Tam tersine, en kötü günlerin şimdi başlıyor.Seni uyarıyorum, masken halkın önünde düşürülecek ve kim olduğun ortaya çıkacaktır.”</p>

  <p>“Benden ne istiyorsunuz Bay Grubeşov? Gecenin geç bir saati. Sabah zincire vurulmadan önce biraz dinlenmem gerek.”</p>

  <p>“Zincirler senin yüzünden vuruluyor Yakov, emirlere uymayı öğrenmelisin. Bu benim işim değil, ben başka konuda konuşmaya geldim. Kurbanın annesi Marfa Golov bugün beni büromda ziyaret etti. Gözlerinden kutsal yaşlar akarak önümde diz çöktü ve Jenya’nın seninle yaşadığı, sonradan öldürülmesine kadar giden olaylar hakkında tamamen doğruyu söylediğine dair yemin etti. Son derece samimi bir kadın, ben söylediklerinden çok etkilendim. Artık jürinin o ne derse inanacağından iyice emin oldum. Bu da senin için çok daha kötü olacak. ifadesi ve samimi görüntüsü, senin tüm planlarını bozacaktır.”</p>

  <p>“O halde bırakın mahkemede şahitliğini yapsın,” dedi Yakov. “Neden duruşmayı başlatmıyorsunuz?”</p>

  <p>Taburenin üzerinde, sanki oturduğu yer sıcak bir sobanın üstüymüş gibi kıpırdanan Grubeşov cevap verdi: “Bir katille tartışmaya girmeye hiç niyetim yok. Sen ve yandaşın Yahudiler, ben bütün delilleri toplamadan, olayın bütün sebeplerini araştırmadan duruşmayı başlatmam için beni zorlamaya devam ederseniz kendinizi nasıl bir tehlikeye attığınızı bilmeniz gerektiğini söylemeye geldim. Neyi kast ettiğimi anladıysan bundan iyi bir sonuç çıkarabilirsin Bok. Çaydanlık kaynıyor olabilir ama içinde su kalmadıysa hiç şaşırma.”</p>

  <p>Yakov, “Bay Grubeşov,” dedi. “Daha faza ayakta duramayacağım. Yorgunum, oturmalıyım. Beni vurmak isterseniz gardiyanı çağırın. Onda silah var.” Yakov tahta yatağın üzerine oturdu.</p>

  <p>Grubeşov içerlemiş bir sesle, “Küstah birisin,” dedi. “Rus halkı senin o Yahudi hile ve tuzaklarından bıktı artık. Olup bitenler Yahudilerin gizlice Rusların işine burunlarını sokup komplolar hazırladığını açıkça ortaya koyuyor Bok. Devlet düşmanlarına karşı korkunç bir misilleme yapılacaktır, seni bu konuda uyarıyorum. Bir takım hilelere başvurup jürinin gerçek delillerin gösterdiğinden farklı yönde bir karar almasını sağlasan bile Rus halkının zavallı Jenya’ya çektirdiğin acıların ve yaptığın işkencenin intikamını alacağından emin olabilirsin. Şimdi duruşmaya çıkmak istiyor olabilirsin ama şunu unutma ki suçlu bulunman bile, bu şehirde Kişinev Katliamı’nı bile gölgede bırakacak kadar çok kan dökülmesine neden olacaktır. Yargılanmak ne seni ne de Yahudi yandaşlarını kurtaracak. İtiraf etsen iyi edersin, bir süre sonra halk da sakinleşir, senin hapishanede öldüğünü açıklarız yada ona benzer bir şey uydururuz ve seni Rusya’dan çıkarırız. Mahkemeye çıkmakta ısrar ediyorsan o zaman sokaklarda uçurulmuş sakallı kelleler görmeye de hazır olmalısın.Büyük olaylar çıkacak, Kazaklar genç Yahudi kızların tadına bakacak.”</p>

  <p>Grubeşov iliştiği tabureden kalkmış, yeniden dolanmaya başlamıştı. Gölgesi o hareket ettikçe bir duvardan ötekine geçiyordu. “Bir hükümet kendini korumak zorundadır, ikna yoluyla olmazsa güç kullanarak.”</p>

  <p>Yakov bembeyaz kesilmiş çarpık ayaklarına baktı.</p>

  <p>Savcı heyecana kapılmıştı, devam etti: “Babam bir keresinde bana Yahudilerle dolu bir sinagog bodrumunda yaşanan bir olayı anlatmıştı. Köylerini istila eden Kazaklardan saklanmaya çalışan kadınlı erkekli bir grup Yahudi sinagoga dolmuş. Çavuş teker teker çıkmalarını emretmiş. İlk başta hiçbiri kıpırdamamış ama sonra birkaçı ellerini kaldırarak yukarı çıkmış. Bunun hiçbir yararı olmamış çünkü kafalarına tüfek kabzalarıyla vurula vurula öldürülmüşler. Geriye kalanlar ise, korkunç tehditler savrulmasına rağmen, balık istifi gibi sıkışıp kaldıkları sinagog bodrumundan kımıldamamışlar. Ve tehditler gerçek olmuş. Kazaklar bodruma dalmış,bütün Yahudileri süngüyle ya da tüfekle vurarak öldürmüşler. Ölmeden dışarı çıkarılanlar da trenlerden atılmış. Birkaç tanesi sakallarına benzin dökülerek diri diri yakılmış. Kadınlardan bazıları boğulsunlar diye iç çamaşırlarıyla kuyulara atılmış. Duruşmandan en fazla bir hafta sonra Pale bölgesinde yaşayan Yahudilerin sayısında iki yüz elli bin kişilik bir azalma olacağına seni temin ederim.”</p>

  <p>Grubeşov kısa bir an soluklandı, sonra kalın sesiyle devam etti: “Böyle bir katliam başlatmaya çalıştığını bilmiyoruz sanma. Devrim yapmak için üzerinize böyle sert bir tepki çekmeye çalıştığınızı Gizli Polis raporlarından biliyoruz. Sosyalist devrimcileri bu yolla harekete geçirmeye çalıştığınızı öğrendik. Çar’ın da bu konuda bilgilendirildiğinden emin olabilirsin. Çar’ın otoritesini sarsmaya çalışmakta ısrar edersen sana anlattığım türden bir karşılık görmeye de hazır olmalısın. Ural Kazakları’nın şimdiden Kiev’de bir karargah kurduğunu da söylemiş olayım.”</p>

  <p>Yakov yere tükürdü.</p>

  <p>Grubeşov bunu ya görmedi ya da görmezden geldi. Sanki öfkesi durulmuşçasına artık sakin bir sesle konuşmaya başlamıştı. “Bunları senin iyiliğin için anlatmak üzere buradayım Yakov Bok, hem senin hem de Yahudi yandaşlarının iyiliği için. Şimdilik söyleyeceklerim bu kadar. Gerisini senin düşünüp değerlendirmene bırakıyorum. Böylesi korkunç, feci ve -dürüst olmam gerekirse- kimseye faydası olmayacak bir trajediyi önlemek için senin başka bir önerin var mı? Seni insancıl düşüncelerine kulak vermeye davet ediyorum. Senin durumundaki birinin felakete karşı dengeleri bulmak amacıyla her türlü uzlaşma yolunu arayacağı düşünülebilir. Çok ciddiyim. Söyleyeceğin bir şey var mı? Varsa, konuş.”</p>

  <p>“Bay Grubeşov, beni duruşmaya çıkarın. Ölümüme kadar sürse de mahkemeyi bekleyeceğim.”</p>

  <p>“Elde edeceğin şey de ölümün olacak. Sorumluluk sana ait Bok.”</p>

  <p>Yakov, “Asıl size ait,” diye cevap verdi. “Bibikov’a yaptıklarınız için de öyle.”</p>

  <p>Grubeşov bembeyaz gözlerle tamirciye baktı. Kocaman bir kuşun gövdesi duvardan uçup gitmişti adeta. Lambalar söndü, hücrenin kapısı kilitlendi.</p>

  <p>Kötü bir ruh hali içinde olan Kogin, tamircinin ayaklarını prangaya vurdu.</p>

  <p><br/></p>

  <h3 id="sigil_toc_id_40">3</h3>

  <p><br/></p>

  <p>Avukat gelmiş ve gitmişti. Adı Julius Ostrovski idi.</p>

  <p>Savcının ziyaretinden birkaç hafta sonra ortaya çıkmış, tutukluyla bir saat kadar fısıldaşmış, neler olup bittiğini tamirciye anlatmıştı. Tamirci bunlardan bazılarını zaten tahmin ediyordu, ama birçoğu onun açısından şaşırtıcı olmuştu. Hiç tanımadığı insanların, onun çektiği acıların nedenine dair kendisinden çok daha fazla şey bilmesine ve yaşanan karışıklıkların bu denli akıl almaz ve sonu gelmez olmasına şaşırmıştı.</p>

  <p>Avukata, “Bana en kötüsünü söyle,” diye yalvarmıştı. “Sence bir gün buradan çıkabilecek miyim?”</p>

  <p>“En kötüsü, en kötüsünün ne olduğunu bilmiyor olmamız,” diye cevap vermişti Ostrovski. “Bu suçu işlemediğini biliyoruz. Kötü olan, bunu onların da biliyor ama senin yaptığını söylüyor olmaları. En kötüsü bu.”</p>

  <p>“Duruşmanın ne zaman yapılacağını biliyor musun? Tabii yapılacaksa...”</p>

  <p>“Sana ne cevap verebilirim ki? Bugün neler olduğunu bile bize söylemiyorlar, hal böyleyken yarın neler olacağını nasıl bilelim? Yarın olacakları söylemedikleri gibi saklıyorlar da.En basit gerçekleri bile saklıyorlar. Öğreneceğimiz herhangi bir şeyin Yahudi hilesi olmasından korkuyorlar. Zaten başka nasıl olmasını bekleyebilirsin ki? Ölümcül bir savaşa girmişsin ve herkes, ‘Savaş mı? Kim savaşıyor? Barış var’ numarası yapıyor. Ama inan bana bu bir savaş.”</p>

  <p>Yakov odaya topallayarak girdiğinde avukat ayağa kalkmıştı. Bu kez tutukluyla ziyaretçinin arasında onları birbirinden ayıran bir engel yoktu. Ostrovski onu hemen bir el hareketiyle uyarmış, sonra kulağına fısıldamıştı: “Sessiz konuş ... Yere doğru. Dışarıda gardiyan yok diyorlar ama sanki şeytan değilse bile, Grubeşov buradaymış gibi konuş.”</p>

  <p>Altmış yaşını geçmiş, tıknaz, kırışık yüzlü bir adamdı.Kelleşmiş başından kirli sakal gibi birkaç beyaz saç teli çıkmıştı. Bacakları eğriydi; iki renkli, düğmeli ayakkabılar giymiş, siyah bir boyun bağı takmıştı. Kısa bir sakalı vardı. Yakov’u gördüğünde tutuklunun o olduğuna inanamazmış gibi bir ifadeyle bakmıştı. En sonunda inanmış, bakışlarındaki ifade şaşkınlıktan endişeye dönüşmüştü. Güçlü bir fısıltıyla Yidce konuşurken birden fazla duygu yaşıyordu. “Kendimi tanıtayım Bay Bok, Kiev barosundan Julius Ostrovski. En sonunda buraya gelebildiğim için mutluyum ama henüz sevinmeyiniz, gidecek çok yolumuz var. Her neyse, beni bazı dostlar gönderdi.”</p>

  <p>“Minnettarım.”</p>

  <p>“Dostlarınız var, ama üzülerek söyleyeyim ki bütün Yahudiler arkadaşınız değil. Demek istediğim, insan başını kuma gömerse kimin arkadaşı olabilir ki? Maalesef insanlarımızdan bazıları hava nasıl olursa olsun ürperiyorlar. Size yardım etmek için bir komite kurduk ama aşırı derecede temkinliler. Daha büyük bir felaket olmasın diye fazla ‘müdahil’olmaktan çekiniyorlar. Aslında böyle davranmaları felaketin ta kendisi. Oyuncak tabancayla ateş edip gürültüsünden korkuyorlar. Yine de, kimin sadece dostu vardır ki?”</p>

  <p>“O halde benim dostlarım kimler?”</p>

  <p>“Ben onlardan biriyim, başkaları da var.İnanın bana, yalnız değilsiniz?”</p>

  <p>“Benim için bir şey yapabilir misiniz? Hapishaneden bıktım artık.”</p>

  <p>“Yapabileceğimiz ne varsa yapacağız. Uzun bir mücadele olacak, bunu size söylememe bile gerek yok, üstelik koşullar aleyhimize. Yine de ne olursa olsun, sakin olun, sakin, sakin ve yine sakin. Bilgelerin dediği gibi, her zaman iki olasılık vardır. Birini fazlasıyla uzun bir zamandır deneyimlediğimizden biliyoruz, diğeri ise... Mucize. Bunu umut edeceğiz. Umut etmek kolay, umudu bozan ise beklemek. Ama iki olasılık olması şartları eşitliyor. Bu kadar felsefe yeter. Şuan itibariyle pek iyi bir haber yok, en sonunda bir iddianame çıkarabildik. Bu da artık duruşma için bir dava tarihi belirlemeleri gerektiği anlamına geliyor. Ama izin verirseniz size önce kötü haberi vereceğim.” Ostrovski içini çekti. “Kayınpederiniz Şmuel Rabinoviç’in şeker hastalığından vefat ettiğini üzülerek bildirmek zorundayım. Eşiniz bana bir mektup yazdı. Kayınpederinizle geçen yaz konuşma şerefine erişmiştim. Değerli bir insandı.”</p>

  <p>Yakov, “Ah,” diyebildi.</p>

  <p>Demek ölüm hızlı davranmıştı. Zavallı Şmuel, diye düşündü, bir daha seni göremeyeceğim. Demek bir dostuna hoşça kal deyip dünyayı keşfetmeye çıkarsan başına gelecek buydu.</p>

  <p>Eliyle yüzünü kapatarak ağladı.</p>

  <p>“O iyi bir adamdı, beni eğitmeye çalıştı.”</p>

  <p>Ostrovski, “Hayat çok hızlı geçiyor,” dedi.&nbsp;</p>

  <p>“Söylediğinizden de hızlı.”</p>

  <p>Avukat boğuk bir sesle, “Siz hepimiz adına acı çekiyorsunuz,” dedi. “Sizin yerinizde olmaktan onur duyardım.”</p>

  <p>Yakov parmaklarıyla gözlerini silerken, “Bunun onuru yok,” dedi. Sonra ellerini birbirine sürttü. ‘‘Bu kirli bir acı.”</p>

  <p>“Size saygı duyuyorum.”</p>

  <p>“Sizce bir sakıncası yoksa davamın ne durumda olduğunu söyleyebilir misiniz? Bana gerçeği anlatın.”</p>

  <p>“Gerçek şu ki işler kötü, ne kadar kötü olduğunu ben de bilmiyorum. Dava olabildiğince açık. Baştan aşağı kötü bir şaka gibi. Ama siyasetle olabilecek en kötü şekilde iç içe geçmiş vaziyette. Kiev, sizin de bildiğiniz gibi vahşi hurafeler ve gizemci görüşlerle dolu bir Ortaçağ şehri. Her daim Rus gericiliğinin kalbi olmuştur. Yerin dibine batasıca Kara Yüzler, en cahil ve en gaddar kitleleri size karşı harekete geçirdiler. Yahudilerden ölümüne korkuyorlar ve aynı zamanda da onları ölümüne korkutuyorlar. Bu size insanların ne durumda olduğunu açıklıyor sanırım. Zengin olsun, fakir olsun, buradan kaçabilen kardeşlerimiz kaçıyor. Kaçamayanlar da çoktan yas tutmaya başladı bile. Havayı kokladıklarında katliam kokusu alıyorlar. Dediğim gibi, neler olup bittiğini kimse tam olarak çözemiyor. Bir yandan, sizin iddianameniz de dahil her şeyin bir geciktirmeden ibaret olduğuna dair dedikodular var, bana kızmazsanız, duruşmanızın asla yapılmayacağı söyleniyor. Öte yandan, davanın eylül ayındaki Duma seçimlerinin hemen ertesinde başlayacağına dair söylentiler de duyuyoruz. Öyle veya böyle, size karşı sağlam bir davaları yok. Papa ve kardinalleri de dahil, bütün medeni dünya bunu biliyor. Grubeşov’un ‘ispatlayabileceği’ tek şey‘uzmanlar’dan çıkma yalanlardan ibaret olacak. Ama bizimde onlara karşı uzmanlarımız var. Örneğin Rus bir ilahiyat profesörü var, ayrıca Çar’ın cerrahı Pavlov’a yazarak çocuğun otopsisi hakkında yazılan tıbbi rapor konusunda tanıklık etmesini istedim. Henüz bana hayır demedi. Grubeşov gerçek katillerin kim olduğunu biliyor ama gözlerini kapıyor ve sadece size bakıyor. Benim en büyük oğlumla aynı hukuk okulunda okumuş. Çorapları ve yelekleriyle ünlüymüş. Şimdi ise Yahudi karşıtlığı ile ünlü. Marfa Golov denen süprüntüden yeni bir azize yaratamasa da zulüm görmüş bir kahraman yaratmaya çalışıyor. Kadının kör aşığı geçen hafta canına kıymaya kalkıştı ama Tanrı’ya şükür ki hâlâ yaşıyor. Bir de akıllı bir gazeteci var. Tanrı onlardan daha çok göndermeli! Adı Pitirim Mirski, yakın zamanda Jenya’nın babasının çocuğa beş yüz rublelik bir hayat sigortası miras bıraktığını, bu iki katilin de bu paraya göz koyup elde ettikten sonra bir çırpıda harcadıklarını ortaya çıkardı. Dedikleri gibi, iki domuz,bir domuzdan daha kötüdür. Mirski bu bilgiyi geçen hafta <i>Poslednie Novosti’de</i> yayınladı. Yayıncı bu yüzden ceza aldı ve polis üç ay matbaayı kapattı. Artık Golov’la ilgili haberleri vermekten men edildiler. Bu tam bir kara İrtica örneği, ama buraya sizi korkutmaya gelmedim. Sizin yeterince derdiniz var zaten.”</p>

  <p>“Beni başka ne korkutabilir?”</p>

  <p>“Kötü hissettiğiniz anlarda Dreyfus’u<b><a href="../Text/dipnot.xhtml#Footnote11" id="Feedback11"><sup>[11]</sup></a></b> düşünün. Onun senaryosu da Fransızca yazılmıştı. Dünyanın en uygar dillerinde zulüm görüyoruz.”</p>

  <p>“Onun hakkında düşündüm. Faydası olmuyor.”</p>

  <p>“Kendisi uzun yıllar hapishanede kaldı, sizden çok daha uzun yıllar.”</p>

  <p>“Şimdilik öyle.”</p>

  <p>Ostrovski dalgın dalgın kapıya bakarak başını salladıktan sonra fısıltısını iyice yumuşattı: “Elimizde ayrıca Sofya Şiskovski’den yeminli bir yazılı ifade de var. Bir gece Marfa’nın evinde ihtiyacını görmek için tuvalete gitmiş, orada banyo küvetinde her yeri yara bere içinde olan çıplak bir ceset görmüş. Çığlık atarak evden kaçmış. Bir yalanı ispat etmek üzere bir mektup almak için bir dakikalığına yukarı çıkmış olan Marfa, onun peşinden koşmuş ve sokakta kadını yakalamış. Marfa denen o manyak kadın, bu konuda tek bir kelime ederlerse bütün Şiskovski ailesini öldürmekle tehdit etmiş.Şişkovskiler de Vasya adına korktukları için eşyalarını toplayıp taşınmışlar. En sonunda onları Moskova’nın arka sokaklarından birinde ahşap bir kulübede bulduk. Sofya Şişkovski onu bu işe bulaştırırsak intihar edeceğini söyledi ama şansımız yaver gitti de en azından kısa bir yazılı ifade alabildik.Vasya’yı sorguya çekmemize izin vermedi ama duruşma başladığında ikisini de mahkemeye getirmeye çalışacağız. Tabii o zamana kadar Asya’ya kaçmazlarsa. İşte savcılığın ayağını sürümesinin nedenlerinden biri de bu: Dini bir cinayet olduğunu ispat edemiyorlar ama denemekten asla vazgeçmek istemiyorlar, ne kadar oyalanırlarsa durum o kadar tehlikeli hale geliyor. Tehlikeli çünkü mantıksız, karmaşık ve gizli.Üstelik onlar çaresiz hale geldikçe tehlike giderek artıyor.”</p>

  <p>“O halde ben ne yapacağım?” Yakov çaresizlik içindeydi.“Zaten yarı ölü haldeysem daha fazla ne kadar dayanabilirim? ”</p>

  <p>Otrovski onun ellerini tutup sıkarak öğüt verdi: “Sabır, sükûnet, sükûnet, sükûnet.” Sonra tamirciye sanki aklına yeni bir şey gelmiş gibi baktı ve avucuyla kendi alnına vurdu.</p>

  <p>“Tanrı aşkına, neden hâlâ ayaktayız? Gel, otur buraya. Affet beni, iki gözüm de kör benim.”</p>

  <p>Odanın kapısından uzakta, köşedeki dar bir sıraya oturdular. Avukat hâlâ fısıltıyla konuşuyordu. “Senin davan, Rusya’nın yakın tarihte yaşadığı bozgunlarla yakından alakalı. Söylememe gerek yok, Rus-Japon savaşı korkunç bir felaketti ama 1905 Devrimi’ni getirdi. Aslında devrim zaten geliyordu. Marx’ın dediği gibi; ‘Savaş tarihin lokomotifidir.’ Bu,Rusya için iyi ama Yahudiler için kötü oldu. Hükümet her zamanki gibi kendi sorunları konusunda bizi suçladı. Çar’ın verdiği ödünlerden hemen bir gün sonra, aynı anda üç yüz kasabada Yahudi katliamları başladı. Sen zaten bunu biliyorsundur, hangi Yahudi bilmez ki?”</p>

  <p>‘‘Yine de anlatın, ne zararı olur ki?”</p>

  <p>“Çar giderek artan huzursuzluktan, grevlerden, protestolardan ve suikastlardan korkmuştu. Ülke felç olmuş gibiydi. Kış Sarayı katliamından sonra istemeye istemeye, temel özgürlükleri tanıyacağına dair bir bildiri yayınladı. Bir anayasa hazırlattı, böylece Duma kuruldu ve anlayacağın üzere bu durum Rusya açısından, kısa bir süreliğine liberal bir dönemin başlangıcı gibi göründü. Yahudiler Çar’ı desteklediler ve ona şans dilediler. Düşünsene ilk Duma meclisinde on iki vekilimiz vardı! Hemen arkasından herkes için eşit şartlar konusunu ve Pale Yerleşkesi’nin iptalini gündeme getirdiler.Yeni bir dünya gibi, öyle değil mi?”</p>

  <p>“Evet, ama devam edin.”</p>

  <p>“Devam edeyim ama ne söyleyebilirim ki? Hasta bir ülkede sağlığa doğru atılan her adım hastalıktan beslenenler için bir hakaret gibidir. Emperyal mutlakiyetçiler, sağcı unsurlar Çar’ı tahtın elden gidiyor diyerek uyardılar. Çar zaten verdiği ödünlerden ötürü pişmandı ve bunları iptal etmeye başladı. Başka bir deyişle, on dakikalığına ışıkları yaktı ve gördükleri onu o kadar çok korkuttu ki o günden beri ışıkları kimse fark etmesin diye teker teker söndürüyor. Elinden geldiğince tekrar otokrat bir rejime döndü. Rus Halk Birliği,Çift Başlı Kartal Derneği, Baş melek Mikail Birliği gibi gerici gruplar, aynı zamanda ortak düşman Yahudileri işaret eden tüm işçi ve çiftçi hareketlerine, liberalizme, sosyalizme ve her türlü reforma karşıydı. Anayasal bir monarşi düşüncesi bile iliklerine kadar ürpermelerine neden oluyordu. Birlikte örgütlenerek Kara Yüzleri oluşturdular, yani anlatmama bile gerek olmayan iğrençlikler amacıyla bir araya gelen yüz kişilik çeteler meydana getirdiler. Mahkemelerin bağımsızlığını,basın özgürlüğünü, Duma’nın prestijini yok etmek için fareler gibi kemiriyorlar. Rus Anayasası’nın ihlallerinden halkın dikkatini uzaklaştırmak için gelenekselci olmayan Ruslara karşı milliyetçiliği kışkırtıyorlar. Tüm azınlıklara eziyet çektiriyorlar; Polonyalılara, Finlilere, Almanlara, bizlere ... Ama özellikle de bizlere. Halkın hoşnutsuzluğunu Yahudi karşıtı taşkınlıklara yöneltiyorlar. Bu onların sorunları için basit bir çözüm. Bir de yaptıklarından keyif alıyorlar çünkü hükümetin yardımıyla Yahudileri öldürüyorlar ve bu da kendi işleri açısından oldukça faydalı.”</p>

  <p>“Ben tek bir kişiyim, benden ne istiyorlar?”</p>

  <p>‘‘Yahudilerin kana susamışlığına ve suçluluğuna örnek gösterebildikleri sürece, tek bir adam onlar için gayet yeterli.Bir savı ispat edebilmek için en iyi yol bir kurban bulmaktır.1905 ve 1906’da binlerce masum insan katledildi, milyonlarca ruble değerinde maddi hasar verildi. Bu Yahudi katliamları İçişleri Bakanlığı’nda planlamıştı. Yahudi karşıtı bildirilerin Polis Teşkilatı’nın matbaasında basıldığını biliyoruz. Ayrıca Çar’ın Yahudi karşıtı kitap ve broşürlerin basımına hazineden bizzat yardım aktardığını biliyoruz. Bizi korkutacak her şey mevcut ama ayrıca dedikodularla da korkutuluyoruz.”</p>

  <p>“Rüzgardan korkuyoruz,” dedi Yakov.</p>

  <p>Ostrovski, “Eğer korkmuşsan seni her şey korkutur,” dedi. “Her neyse, bu uzun bir hikaye ama ben kısa kesiyorum. Şimdi doğrudan senin kapına geliyorum. Bizim dostumuz olmayan Başbakan Stolipin ikinci Duma seçiminden önce Yahudilere birkaç kemik atmak, onların büyük şikâyetlerini durdurmak için birkaç küçük hak tanımak isteyince gericiler Çar’a koştular. Çar da hemen Seçim Kanunu’nu değiştirdi ve nüfusun büyük bir bölümünün seçme hakkını elinden aldı. Böylece Yahudilerin ve liberallerin Duma’daki temsiliyetini azalttı ve hükümete karşı muhalefeti sınırlandırmış oldu. Şimdi üç buçuk milyon Yahudi’yi temsilen galiba üç vekilimiz var ve onlardan da kurtulmak istiyorlar.Bir yıl önce bir tanesini sokakta öldürdüler. Ama şimdi konu sana geliyor. Ülkenin her yerinde bir histeri havası oluştu.Nasıl oldu bilmiyorum ama hâlâ biraz gelişme vardı. Duma bir kez daha Pale Yahudi Yerleşkesi’ni ortadan kaldırıp kaldırmamayı tartışıyordu ve tam o sırada Kara Yüzler çılgına dönmüşken, bir gün Hıristiyan bir çocuk bir mağarada ölü bulundu ve sahnede Yakov Bok belirdi.”</p>

  <p>Tamirci aptallaşmış gibi oturuyordu. Ostrovski’nin tükürmesini bekledi ama avukat derin derin içini çekerek konuşmaya devam etti. “Senin nereden geldiğini kimse bilmiyordu, kim olduğunu da. Ama tam zamanında geldin. Bir at üzerinde geldiğini sanıyorum. Seni gördüklerinde hemen üzerine atladılar, işte bu yüzden bugün burada oturuyoruz.Ama kendini kötü hissetme, sen olmasaydın senin yerinde başka biri olacaktı.”</p>

  <p>“Evet,” dedi Yakov. “Benim gibi biri. Bunu çok düşündüm.”</p>

  <p>Ostrovski, “İşte sana tarihin bir özeti,” dedi.</p>

  <p>“O halde beni duruşmaya çıkarsalar da çıkarmasalar da ne fark edecek ki?”</p>

  <p>Ostrovski ayağa kalktı, parmaklarının ucunda kapıya gitti ve aniden kapıyı açtı. Sonra geri dönerek tekrar sıraya oturdu.“Kimse yoktu ama böylece onlara karşı tetikte olduğumuzu anlayacaklar. Sana en kötüsünü anlattım, şimdi de en iyisini anlatacağım: Bir şansın var. Nasıl bir şans bu? Bir şans.Şans şanstır, hiçbir şansın olmamasından iyidir. Her neyse,beni dinle ki ben de konuşmamı bitireyim. Öncelikle bütün Ruslar senin düşmanın değil. Tanrı esirgesin. Aydınlar bu durumdan rahatsız oluyor. Edebiyatçılar, bilim insanları ve pek çok meslekten aydın insanlar bu kan ayini iftirasına karşı çıktı. Kısa bir süre önce Harkov Tıp Derneği senin tutuklu oluşunu protesto eden bir bildiri yayınladı. Hemen arkasından da dernek devlet yetkilileri tarafından feshedildi. <i>Poslednie Novostı</i> nin başına gelenleri zaten anlatmıştım. Bu işi kınayan yazılar ve makaleler yayınlayan diğer gazeteler de ceza aldı. Açıkça bu cinayeti Marfa Golov ve sevgilisinin işlediğini söyleyen baro üyeleri tanıyorum. Bazıları Kara Yüzler’e bu cinayetten Yahudileri sorumlu tutan ilk mektubu kadının yazdığını söylüyor. Benim teorim ise, Kara Yüzler’in ona gelerek böyle bir mektup yazmasını istemiş oldukları yönünde.Her neyse, bir muhalefet var, bu hem iyi, hem de kötü. Gericiliğe karşı muhalefetin olduğu yerde, baskı da vardır. Yinede kamu yaptırımıyla adaletsizlik olmasındansa baskı olması daha iyidir. Yani bir şansın var.”</p>

  <p>“Daha fazlası yok mu?”</p>

  <p>“Fazlası. Özgürlük devletin çatlaklarında varlığını sürdürür. Rusya’da bile azıcık bir adalet bulunabilir. Burası garip bir dünya. Bir yandan en sıkı otokrasiye sahip olmak, diğer yandan anarşiye yaklaşmak; arada da mahkemeler var ve adalet mümkün. Kanun insanların kafasında yaşar. Bir yargıç dürüstse kanun korunur. Durum böyleyse sen de korunursun. Bir de jüri var elbet, insanlardan oluşan bir jüri. Seni beş dakikada serbest bırakabilirler.”</p>

  <p>Tamirci, “Bunu ümit etmeli miyim?” diye sordu.</p>

  <p>“Eğer canını acıtmıyorsa ümit et. Yine de sana gerçekleri anlattığıma göre hepsini söylemeliyim. Bir kez duruşmaya çıktık mı bazı şahitler korktukları için, bazıları da yalancı oldukları için yalan söyleyecekler. Adalet bakanının, savcılığın tercih edeceği, taraflı bir hakim atayabileceğini de hesaba katmalısın. Mahkeme kararı ‘Suçlu’ diye çıkarsa, kariyerinde ilerleyecektir. Ayrıca entelektüellerin ve liberallerin jüri listelerinden eleneceğinden de şüpheleniyoruz. Üstelik bu konuda yapabileceğimiz hiçbir şey yok. Elimizde kalanlarla yetinmek zorundayız. Yani ümit beslemek zorundaysan,besle. Grubeşov’un bu davada kendine güvenmediğinden eminim. Daha da önemlisi kendinden emin bir insan değil.Hırslı ama kapasitesi sınırlı. Eninde sonunda elindekinden daha iyi delillere ihtiyacı olacak. Senin davanı uzmanların eline bırakmakla ilgili sorun, başka uzmanların da olması.Bu yüzden yeniden jüriye dönüyorum. Her ne kadar cahil köylüler ve dükkâncılar da olsalar basit insanlardır, genellikle devlet yetkililerine karşı pek az sevgi duyarlar. İş gerçekleri ortaya çıkarmaya geldiğinde, pisliğin kokusunu alabilirler.Örneğin Yahudi horozlarının yumurtlamadığını bilirler.Grubeşov zorlarsa ciddi hatalar yapabilir. Senin avukatın da bu hatalardan nasıl yararlanacağını bilecektir. Moskova’nın önde gelenlerinden biridir. Adı Suslov Smirnov, Ukrayna doğumlu.”</p>

  <p>“Avukatım sen değil misin?” Yakov şaşırmıştı.</p>

  <p>“Öyleydim.” Ostrovski özür diler gibi gülümsedi. “Ama artık değilim. Artık ben bir şahidim.”</p>

  <p>“Ne tür bir şahit?”</p>

  <p>“Beni Marfa Golov’a senin aleyhinde ifade vermemesi için rüşvet verme girişiminde bulunmakla suçluyorlar. Elbette Marfa bu konuda yemin ediyor. Doğal olarak kadınla konuştum ama bu suçlama çok gülünç, muhtemelen seni savunmama engel olmak için düzenlenmiş. Daha önce ismimi duydunuz mu bilmiyorum Bay Bok? Muhtemelen duymamışsınızdır.” Ostrovski içini çekti. “Cinayet davalarında biraz ün sahibiyimdir. Yine de endişelenmenizi istemiyorum. Sizin yerinizde ben olsam, avukatım olarak Suslov Smirnov’u seçerdim. Savunmanızın baş yöneticisi o olacak. Gençliğinde Yahudi karşıtı biriydi ama şimdi Yahudi haklarının ateşli bir savunucusu oldu.”</p>

  <p>Yakov inledi. “Eski bir Yahudi düşmanını kim ister ki?”</p>

  <p>Ostrovski hızla, “Bana güvenebilirsiniz,” dedi. “Çok yetenekli bir avukattır, dönüşümü de gayet içten oldu. Bir sonraki gelişimde onu da getireceğim. İnanın bana, kendisi bu insanlarla nasıl muhatap olunacağını iyi biliyor.”</p>

  <p>Tık tık işleyen saatine göz attıktan sonra saati yeleğinin cebine koydu, sonra da aceleyle giderek kapıyı açtı. Elinde tüfeğiyle bir gardiyan kapıda durmaktaydı. Avukat hiç şaşırmadan kapıyı kapattı ve tutuklunun yanına döndü.</p>

  <p>Rusça konuşmaya başladı: “Size kafamdakileri anlatacağım. Bunu istemeyerek ve üzülerek söylüyorum Bay Bok. Çok çile çektiniz, üzüntülerinize yenilerini eklemek istemem ama savcılık çaresiz durumda. Bu da sizin hayatınızdan endişe duymama sebep oluyor. Ölecek olursanız, ispatlanamamış bir dava, doğal olarak, hükümetin kendi aleyhine alınmış bir karardan çok daha fazla İşine gelecektir. Her ne kadar ölümünüzden sorumlu tutulup eleştirilseler de bunu pek önemsemezler. Sanırım ne demek istediğimi anlıyorsunuz. Bu nedenle dikkatli olmanızı öneririm. Tahriklere kapılmayın. Unutmayın, sabır, sükûnet. Birkaç dostunuz var.”</p>

  <p>Yakov yaşamak istediğini söyledi.</p>

  <p>Ostrovksi de, “Lütfen,” diye cevap verdi.</p>



  <h3 id="sigil_toc_id_41">4</h3>


  <p>Yakov hücreye döndüğünde zincire vurulmadı. Zincirler duvardan sökülmüş, delikler çimentoyla kapatılmıştı. Tamirci kuş gibi hafiflemişti. Tahta yatağın ucuna oturdu.Heyecandan başı dönüyor, vücudu uğulduyordu. Yarım saat boyunca çıkan şıngırtıyı dinledikten sonra bunun kaynayan beyninin içindeki düşüncelerin sesi olduğunu ancak fark edebildi. Şmuel ölmüştü. Huzur içinde yatsın. Elde ettiklerinden çok daha iyisini hak eden bir adamdı o. Bir avukat,Ostrovski onu görmeye gelmişti. Duruşmadan söz etmiş, bir şans olduğunu söylemişti. Başka bir avukat, sonradan taraf değiştiren Ukraynalı eski bir Yahudi düşmanı onu ön yargılı ve cahil jürinin karşısında savunacaktı. Ama bunların hepsine zaman geleceği belli olmayan bir gelecekte yaşanacaktı.Artık en azından sadece savcının ve diğer mahkûmların tanıdığı, başka kimsenin bilmediği biri değildi. Bilinmeyen biri değildi artık. Bir yerlerden bir kamuoyu görüşü çıkıvermişti.Bütün Ruslar onun suçlu olduğuna inanmıyordu. Sis perdesi biraz olsun aralanmıştı. Gazeteler suçlamalara şüpheyle yaklaşan yazılar yazıyordu. Bazı avukatlar açıkça Marfa Golov’u suçluyordu. Bir doktor derneği onun hapsedilmesini protesto etmişti. Yakov’un günün birinde herkesçe tanınan bir adam olacağı kimin aklına gelirdi ki? Yakov güldü, birazda ağladı. İnanması çok güçtü. Ümitli olmaya çalıştı ama henüz yaşamadığı ve yaşanması gereken onca şeyi düşünmek onu korkuya sürüklüyordu.</p>

  <p>Neredeyse on bininci kez kendi kendine, “Neden ben?” diye sordu. Bütün bunlar neden fakir ve yarı cahil bir tamircinin başına gelmek zorundaydı? Bu tür bir eğitimi kimse istemezdi! Eğitimi kitaplardan alsa mutlu olurdu. Bu soruyu her cevapladığında verdiği cevap farklı oluyordu. Olanları kısmen kişisel kaderinin bir parçası olarak görüyordu. Çeşitli eksiklikleri ve hataları vardı ama aynı zamanda koşulların onu zorladığı şeylerdi bunlar. Bunları birbirinden ayırmak mümkünse de Yakov’u aşıyordu. Örneğin Nikolay Maksimoviç’i sarhoş bir halde karda yatarken bulup sürükleyerek evine götürmesiyle başlayan ve sonu gelmek bilmeyen acı dolu olayların yaşanmasına sebep olan kimdi? Tanrı’nın isteği miydi? Şu merhametsiz Zorunluluk sebebiyle miydi? Git ve kaderinle buluş. Karşına çıkan, yüzüstü kara kapaklanmış ilk şişko Rus’u bul. Git ve bir Yahudi karşıtına iyi davran ve bedelini öde. Topal ayaklı kızı ve bu adam yalnızca atılan ilk sakat adımdı, sonrasında bir sakat adım da tuğla fabrikasına doğru atılmıştı. Sonra da sakat bir sıçramayla hapishaneye geçilmişti. Kasabada kalsaydı bunların hiçbiri olmayacaktı. En azından bu değil başka şeyler olacaktı ama neler olacağını düşünmemek daha iyiydi.</p>

  <p>Bir kez yola çıktığınızda artık açıktasınızdır, yağmur da yağar, kar da. Tarih, kar olur başınıza yağar. Yani, insanın başına gelenler, o insanın dışındaki olaylardan örülmüş bir ağın içinde olmaya başlar. Elbette bu olaylar, insan varacağı yere varmadan başlar. Hepimiz tarihin içindeyiz, bu kesin,ama bazılarımız diğerlerine göre daha fazla içinde. Yahudiler bazılarından daha fazla içinde. Kar yağdığında dışarıda olan herkes ıslanmaz. Yakov ise iliklerine kadar ıslanmıştı. Tarihin içine diğerlerinden çok daha derin bir şekilde girmek zorunda kalmış olmasına hem üzülüyor hem şaşırıyordu.Olaylar böyle gelişmişti. Neden olduğunu ise asla bilemeyecekti. Spinoza okumaya merak sardığı için mi? Bir fikir insanı maceracı yapar mı? Belki, kim bilir? Her neyse, Yahudi olarak doğmuş Yakov Bok her şeyden önce Lukianovski’de bir kanun kaçağı olmasaydı, asla tutuklanmayacaktı. Onlar böyle birini arıyorlardı, belki o zaman hâlâ aramaya devam ediyor olurlardı. Bunun tarihin işi olduğu söylenebilirdi, her yer öyle engeller ve sınırlamalarla doluydu ki, sanki bir evin içindeki belli başlı kapılar sizi pencereden atlamak zorunda bırakmak için kilitlenmişti. Atlarsanız, başınızın üzerine düşebilirdiniz. Tarih bazı dönemlerde iyice yoğun yaşanır,çok şey olur. Ostrovski tamirciye bunu açıklamıştı. Koşullar olgunlaştığında, gerçekleşmeyi bekleyen olay her ne ise, gerçekleşebilmek için sizin ortaya çıkmanızı bekliyordur. Etrafta bu kadar tarih olmasa belki de olayı atlatabileceksinizdir:Yağmur yağacak gibi bir hava vardır, ama güneş parlayı verir.Tamirci ise kar yağarken Kara Yüzler rozetini takmış Nikolay Maksimoviç Lebedev ile karşılaşmıştı. Artık cennette kimse yaşamıyordu.</p>

  <p>Öte yandan genç annesi ve babası hayatları boyunca kasabada fakirlik çekmelerine rağmen, tarihsel kötülük onları orada öldürmek için dörtnala gelmişti. Tamirci, öyleyse bu durum insanın başına her yerde gelebilir, diye düşündü. Yani evinde de olsan başka yerde de, sözü geçen tarihti. Yani dünyanın kötülük hafızası. Hep yanlış şeyleri hatırlıyordu bu hafıza. Yani bir Yahudi nereye giderse gitsin hep aynıydı, sırtında daima hatırlanan bir yük taşıyordu. Bu yükte kölelik,yitirilmiş fırsatlar ve savunmasızlık vardı. Hayır, Kiev’e gitmeye hiç gerek yoktu. Ne Moskova’ya ne de başka bir yere.Kasabada kalıp ufak tefek ticaret yapabilir, düğün ve cenazelerde dans edebilir, hayatını sinagogda geçirebilir, yatağında ölerek huzur içinde ölmüş gibi yapabilirdi ama bir Yahudi özgür değildi. Çünkü hükümet onun değerini düşürerek özgürlüğünü yok etmişti. İşte bu nedenle nerede bulunursa bulunsun, nereye giderse gitsin hep korkunç şeyler oluyordu. Yaklaştığı anda bir kapı ardına kadar açılmış, bir el uzanarak onu Yahudi sakalından yakalamıştı. Yakov Bok, Kiev’deki tuğla fabrikasında özgür düşünen bir Yahudi; aslında başka herhangi bir Yahudi de Çar’ın düşmanı ve kurbanı olarak gösterilebilirdi. Majesteleri’nin temin ettiği cesedi öldürmüş olmak için, masum olduğu halde tutuklanmak, açlık çekmek, aşağılanmak, bir hayvan gibi duvara zincirlenmek için seçilebilirdi. Neden? Çünkü bu kokuşmuş ülkede hiçbir Yahudi masum değildi. Ülkenin yozlaşmakta olduğunun en belirgin işareti de zulmettiği insanlardan korkması ve nefret etmesiydi. Ostrovski ona Rusya’da Yahudi karşıtlığından çok daha fazla çirkinlik olduğunu hatırlatmıştı. Masumlara zulmedenler de aslında özgür değildi. Bunu düşünmek Yakov’u tatmin edeceği yerde içini öfkeyle doldurdu.</p>

  <p>Yine aynı noktaya gelmişti. Başına bu gelmişti çünkü o Yakov Bok’tu ve öğrenmesi gereken olağanüstü miktarda şey vardı. Öğrenmişti ama kolay olmamıştı. Bu onun deneyimiydi, daha da kötüsü, deneyim onun ta kendisiydi. Artık eskiden olduğundan farklı biriydi, bu kimin aklına gelirdi ki?İşte böylece az da olsa bir şeyler öğrendim, diye düşündü.Öğrenmesine öğrendim de, bu benim ne işime yarayacak?Hapishane kapılarını açacak mı? Dışarı çıkıp fakir hayatıma devam etmeme izin verecek mi? Özgür kaldığımda beni biraz olsun özgürleştirecek mi? Yoksa sadece durumumun ne olduğunu mu öğrendim? Boğulurken deniz suyunun tuzlu olduğunu öğrenmek gibi. Artık bunu bildiğiniz halde boğulmaktan kurtulamadığınız gibi mi? Yine de bilmemekten daha iyiydi. İnsanın öğrenmesi gerekti, bu onun doğasında vardı.</p>

  <p>Zincire vurulmamak sabırsızlığını artırmıştı, kendiyle ne yapabilirdi? Zaman yine hareket etmeye başlamıştı. İki vagonlu, üç vagonlu, dört vagonlu bir lokomotif gibiydi. Günler geçip gidiyordu. Ardından iki hafta geçivermişti. Ve bir mevsim daha geçtiğinde Yakov dehşet içindeydi.</p>

  <p>Sonbahar gelmişti ve Yakov kışı düşündükçe titriyordu. Soğuğun düşüncesi bile başını ağrıtıyordu. Suslov Smirnov,uzun boylu, sarışın, telaşlı bir adamdı. İnce burnunun üzerinde kalın camlı gözlükler takmıştı. Sorular sormak üzere dört kez gelmiş ve incecik kağıtlarının üzerine bir dolu not almıştı. Ostrovski’nin tekrar gelmesi yasaklanmıştı. Avukat tutukluya sarılmış ve -“Aptal yetkililer her ne kadar geciktirmeye çalışsalar da”- ellerinden geleni yapacaklarına söz vermişti. “Bu arada siz de attığınız her adıma dikkat etmelisiniz.Çok temkinli olun Bay Bok, çok temkinli.” Başını salladı,her iki gözünü birden kırptı ve dört parmağını dudaklarına bastırdı.</p>

  <p>Yakov, “Bibikov’u öldürdüklerini biliyor musunuz?” dedi.</p>

  <p>Suslov Smirnov, “Biliyoruz,” diye fısıldadı. Korkuyla etrafına bakındı. “Ama ispatlayamıyoruz. Sakın bir şey söylemeyin yoksa durumunuz daha kötüye gider.”</p>

  <p>“Grubeşov’a çoktan söyledim bile,” dedi Yakov.</p>

  <p>Suslov Smirnov bunu hızlıca not aldı Sonra sildi ve oradan ayrıldı. Geri döneceğini söyledi ama dönmedi. Kimse de tamirciye niye dönmediğini açıklamadı. Yine bir hata mı yaptım? İddianame yine mi geri çekilecek? Yakoy tırnaklarını ağır ağır etine geçirdi. Böylece bir ay daha geçti. Yeniden tuvalet kağıdı şeritlerinden koparılmış kağıt parçalarıyla günleri saymaya başladı. Kağıtları tarttı, bir ton çeker, diye düşündü.Ağırlığın tümü acıdan oluşuyordu. Aptalca kapılmaya cüret ettiği ufacık umudu da sönüp gitmişti. Bacakları şişmişti.Arka dişleri sallanıyordu. Hayatının en dip noktasında olduğunu düşünüyordu ki, müdür elinde tertemiz bir kağıda belirdi, tamirciyi selamladı ve duruşmasının başlamak üzere olduğunu söyledi.</p>




  <h3 id="sigil_toc_id_42">5</h3>



  <p>Bütün gece hücre, o güne dek içinde yaşamış ve ölmüş tüm tutuklularla dolup taştı. Hepsi de çökmüş yüzlü, hortlak gözlü yeşil-gri adamlardı. Dazlak kafalarında yara izleri vardı, vücutları eğri büğrüydü. Hepsi hücreye doluşmuştu. Hiç konuşmadan tamirciye bakıyorlar, tamirci de onlara bakıyordu. Hepsinin gözleri yaşam arzusuyla doluydu. Biri ortadan kaybolursa yerinde hemen başka ikisi beliriyordu. Tamirci,ne kadar çok mahkûm var, diye düşündü, burası bir mahkûmlar ülkesi. Serfleri serbest bıraktılar ya da öyle söylüyorlar ama masum tutukluları bırakmadılar. Tamirci uzun kuyruklar halinde bir sürü mahkûm gördü. Hepsinin de gözleri yuvalarına kaçmıştı, dudakları açlıktan büzülmüştü, kuyruk halinde kalın duvarları geçip fakir şehirlere, oradan büyük,geniş bozkırlara ve karlı, bakir ormanlara, Sibirya’daki yıkık dökük tahta çalışma kamplarına kadar uzanıyorlardı. Trofim Kogin de aralarındaydı. Bacağını kırmış, karın üzerinde yatıyordu. Mahkûmların oluşturduğu uzun kuyruk onun yanından ağır ağır ilerliyordu. O ise gözleri kapalı yatıyor, ama yardım istemiyordu.</p>

  <p>Yakov karanlığın içinde, “İmdat!” diye bağırdı.</p>

  <p>Duruşmadan bir gece öncesiydi. Tamirci ölüm korkusunun baskısı altındaydı. Korkunç uykusu vardı ama uyuyamıyordu. Göz kapakları bir an ağırlaşıp kapandığında, başında elinde bıçakla boğazını kesmek üzere birinin durduğunu görüyordu. Bu yüzden kendini uyanık kalmaya zorladı. Battaniyesini bir kenara fırlatarak uyuyamayacak kadar soğukta kalmayı denedi. Kollarını ve bacaklarını çimdikledi.Biri hücreye girmeye kalkarsa, kapı açılır açılmaz bağıracaktı. Elindeki tek savunma aracı bağırmaktı. Böylece suikastçı koridorun diğer ucundaki tutukluların duymasından, Yahudi’nin öldürülmekte olduğunu tahmin etmesinden korkabilirdi. Duyarlarsa, yetkililerin onu mahkemeye çıkarmaktansa öldürmeyi tercih ettikleri bilgisi bir süre sonra dışarı sızardı.</p>

  <p>Rüzgar, hapishane avlusunda sessizce esiyordu. Tamircinin kalbi paslanmış bir zincir gibiydi. Kasları sertleşmişti. Her biri sanki telle çekilmiş gibi gergindi. Hava soğuk olmasına rağmen terliyordu. Karanlıktaki mahkûmların arasında bile onu öldürmek üzere bekleyen casuslar görüyordu. Bunlardan biri elinde iki başlı bir balta parıldamakta olan beyaz saçlı hapishane müdürüydü. Şaşı gözünü elleriyle kapamaya çalışıyor ama gözü parmaklarının arasından bir mücevher gibi parlıyordu. Müdür yardımcısının fermuarı açıktı. Elindeki kamçıyı arkasına saklamıştı. Çar da yüzüne beyaz bir maske, başının arkasına da siyah bir maske takmıştı. Yakov maskelerine rağmen, hücrenin uzak köşesinde durmuş, bir bardak sıcak süte yeşil bir sıvı damlatmakta olan Çar’ı tanımıştı.</p>

  <p>“Bu seni uyutacak, Yakov Şepsoviç.”</p>

  <p>“Siz önden buyurun, Majesteleri.”</p>

  <p>Çar karanlıkta gözden kayboldu. Casuslar da kaybolmuştu ama mahkûmların oluşturduğu kuyruklar adeta sonsuza dek uzuyordu.</p>

  <p>Tamirci, sırada ne var ve ne zaman olacak, diye düşündü. Duruşma başlayacak mı yoksa son dakikada iptal mi edecekler? Herhalde iddianameyi sabah olunca geri çekecekler ve yeni bir iddianameyi beklerken ölmemi ya da delirme mi ümit edecekler. Birçok insan benden çok daha beter koşullarda çok daha uzun zaman hapiste kaldı. Ama ben bu hücrede bir yıl daha yaşayacağıma ölmeyi tercih ederim. Sonra hücreye doluşan üzgün bakışlı mahkûmlar yok olmaya başladı. İlk önce tahta yatağın etrafında duranlar, sonra da hücrenin ortasına sıkışmış olanlar, sonra duvardakiler ve en sonunda da hapishanenin duvarlarından karla kaplı yollara doğru uzayan çökmüş yüzlü adamlar, inleyen kadınlar, parlak gözlü, mor çoraplı hayalet gibi çocuklar kayboldu.</p>

  <p>Tamirci onlara, “Sizler Yahudi misiniz, Rus musunuz?” diye sordu.</p>

  <p>“Biz Rus mahkûmlarız.”</p>

  <p>Tamirci, ‘‘Yahudilere benziyorsunuz,” dedi.</p>

  <p>Yakov uykuya daldı. Daldığının farkındaydı, çılgın gibi uyanmaya çabalıyordu, uyurken hıçkırdığını duyuyordu ama hücre aydınlanmaya başlamıştı. Çok geçmeden beyaz yazlık takım elbisesini giymiş Bibikov’un bir masada oturmuş, çayına bir kaşık çilek reçeli koyduğunu gördü.</p>

  <p>“Seni öldürmeleri için doğru zaman değil Yakov Şepsoviç,” dedi. “Herkes bunu onların yaptığını anlar ve isyan çıkar. Asıl dikkat etmen gereken, ani ve kazaya benzeyebilecek ölümlerdir. O yüzden şimdi korkmadan uyu. Ve bir gün hapishaneden çıkmayı başarırsan, özgürlüğün amacının başkalarına özgürlük sağlamak olduğunu unutma.”</p>

  <p>Yakov, “Sayın yargıç,” dedi. “Olağanüstü bir kavrayışa eriştim.”</p>

  <p>“Öyle mi? Nasıl?”</p>

  <p>“İçimde bir şey değişti. Eskiden olduğum adam değilim. Korkum azaldı ve nefretim çoğaldı.”</p>

  <p>Gün ağarmadan yaralı bereli suratı, kanlar akmakta olan göğsüyle Jenya onu ziyarete gelerek hayatını geri vermesi için yalvardı. Yakov iki eliyle çocuğu ölülerin içinden çıkarıp almaya çalıştı ama işe yaramadı.</p>

  <p>Sabah olduğunda tamirci hâlâ yaşıyordu. Şaşkınlık içinde uyandı. Ruh hali karışıktı. Beklenti ile bunalım birbirine karışmıştı. Ekim ayının sonuydu. Nikolay Maksimoviç’in tuğla fabrikasında tutuklandığından bu yana iki buçuk yıl geçmişti. Kogin tutukluya kahvaltı getirdiğinde söylemişti bunu. Bu sabahki lapanın içinde sıcak sütte haşlanmış pirinç vardı. Yanında iki yüz elli gram esmer ekmek, bir parça sarı tereyağı ve bir emaye çaydanlık dolusu hoş kokulu çay vardı. Çayın yanında bir parça limon ve iki parça şeker de vardı. Bunun yanında bir salatalık ve dişlerini güçlendirip bacaklarının ödemini azaltmak için küçük bir soğan da konmuştu.</p>

  <p>Kogin kendini iyi hissetmiyordu. Yiyecekleri bırakırken elleri titredi. Rengi kızarmıştı ve eve gidip yatmak istediğini ama müdürün tutuklu mahkemeye gitmek için yola çıkana kadar kalmasını emrettiğini söyledi.</p>

  <p>“En üst dereceden güvenlik önlemleri uygulanıyormuş, müdür böyle söyledi.”</p>

  <p>Yakov yiyeceklere dokunmadı.</p>

  <p>Kogin, ‘‘Yesen iyi edersin,” dedi.</p>

  <p>“Aç değilim.”</p>

  <p>‘‘Yine de yemelisin, mahkemede uzun bir gün olacak.”</p>

  <p>“Çok gerginim. Şimdi yersem kusarım.”</p>

  <p>Berejinski hücreye girdi. Huzursuz görünüyordu. Gülsün mü ağlasın mı bilemez gibiydi. Rahatsız bir şekilde gülümsedi.</p>

  <p>“Demek günün geldi. Duruşma başlıyor.”</p>

  <p>Yakov, “Kıyafetlerim nerede?” diye sordu. “Hücre kıyafetlerini mi giymem gerekecek yoksa kendi kıyafetlerimi giyebilir miyim?”</p>

  <p>Ona ipek bir kaftanla Hasidlere özgü kürklü yuvarlak bir şapka mı verecekler diye merak ediyordu.</p>

  <p>Berejinski, “Birazdan öğrenirsin,” dedi.</p>

  <p>İki gardiyan tutukluyu hamama götürdüler. Yakov üzerini çıkardı. Bir kova ılık suyla sabunlanıp yıkanmasına izin verilmişti. Suyun ılıklığını hissettiğinde gizliden gizliye gözleri yaşardı. Kovadan avuç dolusu su alarak ağır ağır yıkandı.Üzerindeki kokuları ve pisliği yıkadı. Verilen tarakla dikkatle uzun saçını ve sakalını taradı ama sonra hapishane berberi gelerek kafasını kazımak zorunda olduğunu söyledi.</p>

  <p>Tamirci, “Hayır,” diye bağırdı. “Daha önce bir tutuklu gibi görünmediysem neden şimdi görünmem gerekiyor?”</p>

  <p>“Çünkü sen bir tutuklusun,” dedi Berejinski. “Henüz kapı açılmadı.”</p>

  <p>“Neden daha önce değil de şimdi?”</p>

  <p>Berber, “Emirler,” dedi. “O yüzden şimdi uslu otur ve çeneni kapa.”</p>

  <p>Yakov sinirlenmişti, Kogin’e dönerek sordu: “Neden saçımı kesiyor?” O anda açlıktan midesinin kazındığını hissetti.</p>

  <p>Gardiyan, “Emirlere uymak gerekir,” dedi. “Sana özel bir ayrıcalık tanınmadığını ve diğerleri gibi muamele gördüğünü göstermek için.”</p>

  <p>“Bana diğerlerinden daha kötü davranıldı.”</p>

  <p>Kogin sinirlenerek, “Madem bütün cevapları biliyorsun, o halde soru sorma,” dedi.</p>

  <p>Berejinski de, “Bu doğru,” dedi. “Çeneni kapalı tut.”</p>

  <p>Saç tıraşı bittiğinde Kogin dışarı çıkarak tamircinin kendi kıyafetleri ile geri döndü. Tamirciye kıyafetlerini giymesini söyledi.</p>

  <p>Yakov hamamda giyindi. Kıyafetleri her ne kadar bir deri bir kemik kalmış vücudunda sakil durduysa da onlara kavuştuğu için sevinmişti. Bol gelen pantolonu ince bir iple tutturuldu. Nemli koyun derisi paltosu da neredeyse dizlerine kadar iniyordu. Fakat botları, biraz sert olmakla birlikte rahat gelmişti.</p>

  <p>Geri döndüklerinde hücre garip bir şekilde iki lambayla aydınlatılmıştı. Kogin, “Dinle Bok,” dedi. ‘‘Yemek yemeni tavsiye ederim. Yemin ederim yemeğin içinde korkacak bir şey yok. Yesen iyi olur.”</p>

  <p>Berejinski de, “Doğru söylüyor,” diye onayladı. “Sana ne deniyorsa onu yap.”</p>

  <p>Tamirci, “Yemek istemiyorum,” dedi. “Oruç tutmak istiyorum.”</p>

  <p>Kogin, “Ne için oruç tutacaksın ki?” diye sordu.</p>

  <p>“Tanrı’nın dünyası için.”</p>

  <p>“Tanrı’ya inanmadığını sanıyordum.”</p>

  <p>“İnanmıyorum.”</p>

  <p>Kogin, “Canın cehenneme,” dedi.</p>

  <p>Berejinski huzursuzluk içindeydi. “İyi şanslar, bana da gücenme,” dedi. “Görev görevdir. Tutuklu tutukludur, gardiyan da gardiyanlığını yapmak zorundadır.”</p>

  <p>Pencereden hapishane avlusuna giren atlı birliklerin sesleri duyuldu.</p>

  <p>Berejinski, “Kazaklar geldi,” dedi.</p>

  <p>“Sokağın ortasından mı yürümek zorunda kalacağım?”</p>

  <p>“Bunu öğreneceksin. Müdür bekliyor, acele et de sana kötü davranmasın.”</p>

  <p>Yakov hücreden çıktığında fişekliklerini omuzlarına çapraz olarak asmış altı Kazak muhafız koridora dizilmişti. İri-yarı, siyah bıyıklı yüzbaşı muhafızlara tutuklunun etrafını sarmalarını emretti.</p>

  <p>Yüzbaşı, “İleri, marş,” diye emir verdi.</p>

  <p>Kazaklar tutukluyu koridordan geçirerek müdürün bürosuna götürdüler. Yakov bacağını düzgün atmaya çalıştıysa da topallayarak yürüyordu. Muhafızlara yetişmek için elinden geldiğince hızlı yürüyordu. Kogin ve Berejinski geride kaldılar.</p>

  <p>Müdürün odasına girdiklerinde yüzbaşı tutukluyu dikkatle aradı, onu teslim aldığına dair bir kağıt yazarak müdüre teslim etti.</p>

  <p>Müdür, “Bir dakika genç adam,” dedi. “Tutukluyla yalnız kalıp konuşmak istiyorum.”</p>

  <p>Yüzbaşı selam verdi. “Saat sekizde ayrılıyoruz efendim.” Beklemek üzere dışarı çıktı.</p>

  <p>Yaşlı adam dudaklarının kenarını bir mendille sildikten sonra aynı mendille sulanan gözlerini de sildi. Enfiye kutusunu çıkardı, sonra geri koydu.</p>

  <p>Yakov endişeyle onu izliyordu. İddianameyi geri çekerse onu şuracıkta boğuveririm.</p>

  <p>Müdür Grizitskoy, “Evet, Bok,” dedi. “Savcının tavsiyelerini dinleyecek kadar sağduyulu olsaydın bugün özgür bir adam olarak ülkeyi terk etmiş olacaktın. Şimdi ise büyük ihtimalle delillere dayanılarak suçlu bulunacak ve ömrünün geri kalanını en ağır cezayı çekerek geçireceksin.”</p>

  <p>Tamirci tırnaklarını avuçlarına batırdı.</p>

  <p>Müdür çekmeceden gözlüklerini çıkardı, burnunun üzerine yerleştirdi ve masasının üzerindeki gazeteden bir bölümü yüksek sesle okudu. Odessa’da yaşayan Markoviç isimli Yahudi bir terzi hakkındaydı. Markoviç’in beş çocuğu vardı.Adam gece geç saatte sahildeki sokaklardan birinde dokuz yaşındaki bir erkek çocuğu öldürmekle suçlanıyordu. Çocuğun cesedini terzi dükkânına taşımış, hâlâ sıcak olan cesedin bütün kanını akıtmıştı. Polis geceleri geç saatte tek başına sokaklarda gezinen terziden şüphelenmiş, yerde kan lekeleri tespit ederek hemen adamı tutuklamıştı.</p>

  <p>Müdür gazeteyi masaya bıraktı ve gözlüklerini çıkardı.</p>

  <p>“Sana şunu söyleyeceğim Bok: Birinizi mahkûm edemezsek, diğerinizi edeceğiz. Size dersinizi vereceğiz.”</p>

  <p>Tamirci sessizliğini korudu.</p>

  <p>Dudakları öfkeyle kızarmış olan müdür hızla kapıyı açtı ve yüzbaşıya işaret etti. Fakat o sırada müdür yardımcısı içeri girdi. Acelesi var gibiydi. Yüzbaşıya bakmadı bile.</p>

  <p>“Müdürüm,” dedi. ‘‘Yahudi tutuklu Bok’a duruşmaya çıkması sebebiyle hiçbir ayrıcalık tanınmaması gerektiğini belirten bir telgraf aldım. Bu sabah araması yapılmadı ama benim hatam değil. Lütfen tutukluyu hücresine gönderin ve her zamanki araması yapılsın.”</p>

  <p>Tamircinin göğsüne bir sıkıntı çökmüştü. “Neden şimdi aranmam gerekiyormuş ki? Beni arayıp da ne bulacaksınız?Sadece acılarımı bulursunuz. Bu adam nerede duracağını bilmiyor.”</p>

  <p>Kazak yüzbaşı, müdür yardımcısına, “Ben az önce üzerini aradım. Tutuklu artık benim sorumluluğum altındadır. Müdüre ilgili belgeyi verdim,” dedi.</p>

  <p>Müdür, “Belge masamın üzerinde,” dedi.</p>

  <p>Müdür yardımcısı cebinden katlanmış beyaz bir kağıt çıkardı. “Bu telgraf St Petersburg’dan, Çar’dan geliyor. Olası herhangi bir tehlikeli durumu önlemek adına Yahudi’yi sıkı bir şekilde aramamızı emrediyorlar.”</p>

  <p>Müdür, “Telgraf neden bana gönderilmemiş?” diye sordu.</p>

  <p>Müdür yardımcısı, “Size gelebileceği bilgisini vermiştim,” dedi.</p>

  <p>Müdür bocaladı. “Doğru.”</p>

  <p>Yakov, “Neden bir daha aşağılanmak zorundayım,” diye bağırdı. Yüzü kıpkırmızı olmuştu. “Gardiyanlar yıkanırken beni çıplak halde gördüler, giyinmemi de seyrettiler. Yüzbaşıda beni birkaç dakika önce müdürün önünde aradı. Neden duruşma günümde bir kez daha aşağılanmak zorundayım?”</p>

  <p>Müdür yumruğunu masaya indirdi. “Bu kadarı yeter. Kıpırdama, seni uyarıyorum.”</p>

  <p>Siyah bıyıklı yüzbaşı soğuk bir ifadeyle, “Kimse sana fikrini sormadı,” dedi. ‘‘Yürü bakalım. Hücreye geri dönüyorsun.”</p>

  <p>Yakov, bu işin altında telgrafta söylenenden daha fazlası var, diye düşündü. Beni tahrik edebilirler, dikkatli olmalıyım.</p>

  <p>Kendini berbat hissederek Kazak muhafızla birlikte hücreye doğru yürüdü.</p>

  <p>Berejinski gülerek, “Evine hoş geldin,” dedi.</p>

  <p>Kogin ise tamirciye korku ve şaşkınlıkla bakıyordu.</p>

  <p>Kazak yüzbaşı müdür yardımcısına dönerek, “Acele edin,” dedi.</p>

  <p>Müdür yardımcısı buz gibi bir sesle, “Lütfen arkadaşım,” dedi. “Bana işimi nasıl yapacağımı söyleme yoksa ben de senin işine karışırım.” Çizmeleri az önce dışkıya basmış gibi leş kokuyordu.</p>

  <p>Yakov’a dönerek, “İçeri gir ve soyun,” dedi.</p>

  <p>Tutuklu, müdür yardımcısı ve iki gardiyan hücreye girdiler. Kazak yüzbaşı ve muhafızları koridorda bekledi. Müdür yardımcısı hücrenin kapısını gürültüyle kapadı.</p>

  <p>İçeride Kogin haç çıkardı.</p>

  <p>Yakov titreyerek ağır ağır soyundu. Üzerindeki fanilası hariç çıplak kalmıştı. Dikkatli olmalıyım, diye düşündü, yoksa başıma bir şey gelebilir. Ostrovski beni uyarmıştı. Fakat bunları düşünmesine rağmen öfkesinin büyüdüğünü hissetti. Kan beynine sıçramıştı. Sanki bir çukur kazmış, sonra küreği kenara bırakmıştı ama çukur kendi kendine genişlemeye devam ediyor gibiydi. Çukur giderek bir mezara dönüştü.Tamirci, müdür yardımcısının yüzünü parçaladığını ve ölene kadar onu tekmelediğini hayal etti.</p>

  <p>Berejinski, “Aç ağzını,” dedikten sonra kirli parmağını Yakov’un dilinin altında dolaştırdı.</p>

  <p>“Şimdi aç kıçını.”</p>

  <p>Kogin duvara baktı.</p>

  <p>Müdür yardımcısı, “O leş kokulu fanilanı çıkart,” dedi.</p>

  <p>Öfkemi yatıştırmalıyım, diye düşünen tamirci etrafı simsiyah görüyordu. Ama öfkesi durulmak yerine büyüdü.</p>

  <p>“Neden çıkaracakmışım?” diye bağırdı. “Bugüne kadar hiç çıkarmadım, neden şimdi çıkaracakmışım? Neden beni aşağılıyorsun?”</p>

  <p>“Ben parçalamadan çıkar şunu.”</p>

  <p>Yakov hücrenin sallanarak başına yıkıldığını sandı. Yemek yemeliydim, diye düşündü. Yememek bir hata olmuştu. Buz gibi bir hapishane hücresinde dazlak kafalı, zayıf ve çıplak bir adamın fanilasını çıkarıp müdür yardımcısının yüzüne fırlattığını dehşet içinde izledi.</p>

  <p>Hücreye ağır bir sessizlik çöktü.</p>

  <p>Gözleri alev alev, ölüm saçarak bakmasına rağmen müdür yardımcısı sakin bir sesle konuştu: “Görevini yapmakta olan bir hapishane yetkilisinin işine engel olmak ve ona hakaret etmekten seni cezalandırma yetkisine sahibim.”</p>

  <p>Silahını çekti.</p>

  <p>Yakov, benim kötü talihim, diye düşündü ve büyün hayatı gözünün önünden geçti. Şmuel artık ölmüştü ve Raisl açlık çekiyordu. Hayatım boyunca kimseye yararlı olamadım,bundan sonra da olamayacağım.</p>

  <p>Kogin, müdür yardımcısına, “Bir dakika bekleyin efendim,” dedi. Kalın sesi titriyordu. “Bu adamı geceler boyu dinledim. Çektiği acıları biliyorum. Bu kadarı da fazla. Zaten duruşması başlamak üzere.”</p>

  <p>“Çekil yolumdan yoksa seni de itaatsizlikten içeri attırırım şerefsiz herif”</p>

  <p>Kogin, tabancasının namlusunu müdür yardımcısının boynuna dayadı.</p>

  <p>Berejinski silahına davrandı ama henüz çekemeden Kogin ateş etti.</p>

  <p>Kogin tavana ateş etmişti ve bir süre sonra bir toz bulutu aşağıya indi.</p>

  <p>Koridorda tiz bir düdük sesi duyuldu. Hapishane çanı çaldı. Hücrenin demir kapısı gürültüyle açıldı. Yüzü bembeyaz olmuş yüzbaşı ve Kazak muhafızlar hücreye daldı. Yüzbaşı,“Ben raporumu vermiştim,” diye gürledi.</p>

  <p>Kogin, “Başım ağrıyor,” diye mırıldandı. Yüzü kana bulanmış bir halde dizlerinin üzerine çöktü. Müdür yardımcısı onu vurmuştu.</p>

 

  <h3 id="sigil_toc_id_43">6</h3>

 
  <p>Bir kilise çanı çaldı.</p>

  <p>Gökyüzünde kara bir kuş uçtu. Bir karga mı? Yoksa şahin mi? Yoksa kara bir kartalın arabanın üzerine düşmekte olan kara yumurtası mı? Bunlar değilse ne? Yakov, bir bombaysa ne yapabilirim, diye düşündü. Başımı korumaya çalışırım,başka ne yapabilirim ki? Bir bomba patlayacaksa ben neden doğmuşum?</p>

  <p>Yetkililer, davetliler ve avluya yerleşmiş Kazaklardan oluşan bir kalabalığın sessizlik içinde izlediği Yakov, hapishane kapısından çıkarak kapıda onu beklemekte olan kalın boyunlu, güçlü sağrılı dört atın koşulduğu devasa siyah zırhlı arabaya doğru topallayarak ilerledi. Arabanın sürücü koltuğunda elinde kamçısıyla, şahin gözlü, uzun bir palto ve siperlikli bir şapka giymiş bir arabacı oturuyordu.</p>

  <p>İki Kazak tamirciyi tutarak metal basamağı atlattılar. Polis şefi ve onun yardımcısı tamirciyi büyük tekerlekli arabaya kilitlediler. İçerisi karanlık ve havasızdı. Köşede yakılmamış bir lamba asılı duruyordu; pencereler yuvarlak ve küçüktü.Yakov bir gözünü pencerelerden birine yerleştirdi ama görmek istediği hiçbir şeyi göremedi, yalnızca askeri üniforması ve şapkasıyla Müdür Grizitskoy’un kanlanmış gözünü ovuşturduğunu gördü ve kasvetle arkasına yaslandı.</p>

  <p>Arabacı atlara bağırdı; bir kamçı savurdu ve koca araba beraberindeki kürk kalpaklı, gri paltolu Kazak atlılar eşliğinde kapıdan geçerek taş döşeli yolda ilerlemeye başladı. Atlı arabanın önünde ve arkasında kılıçlarını kınından çekmiş birer müfreze ilerliyordu.Araba hızla sokağı geçti, köşeyi döndü ve bir caddede ilerlemeye başladı. Caddenin bir tarafında tarlalar, bir tarafında da tek tük fabrikalar ve evler yer alıyordu.</p>

  <p>Tamirci, iyi ya da kötü, çıktım işte, diye düşündü. Yaşadıklarından daha kötüsü olabilir miydi bilmiyordu. Bir süre yalnızlık duygusuyla büzülmüş halde oturdu.</p>

  <p>Pencereden baktığında gökyüzünde bir kuş gördü. Kuşu gözden kayboluncaya kadar yoğun duygularla izledi. Güneşin cılız ışığı hareket eden ince bulutların arasından süzülüyordu, kar bir süre farklı yönlere savrularak yağdı. Yolun yakınındaki ormanda meşe ağaçları boz renkli yapraklarını henüz dökmemişti ama ulu kestane ağaçları kapkara ve çıplaktı. İlkbahardaki canlı halleri gözünün önüne gelen Yakov yaşayamadığı tüm mevsimleri ve hapishanede geçen gençlik yıllarını düşünerek üzüldü.</p>

  <p>Kogin’in ölümünden ötürü hâlâ şoktaydı ama yine de en sonunda hareket halinde olmanın verdiği rahatlığı hissediyordu. Gerçi acaba kaderi ona neler gösterecekti, bilmiyordu. Yine de en sonunda adliye sarayına gidiyordu, duruşması gerçekleşecekti. Kasabadan ayrılıp Kiev’e gitmesinin üzerinden tam üç yıl geçtiğini söylüyorlardı.</p>

  <p>Derken bacasından gökyüzüne doğru kömür dumanı yükselen bir fabrikanın tuğladan örülmüş duvarının önünden geçtiler. Tamirci bir an arabanın penceresinden bir Yahudi’nin çökmüş, büzüşmüş yüzünü gördü ve gizlenmeye çalıştı. Ama bir dakika sonra adamın, hafızasında kalan bir deri bir kemik kalmış yüzü ve dudaklarının çevresinde ağarmış olan siyah sakalları gözünde yeniden canlandı. Yakov kendisi için ağlamazdı ama ellerini gözlerine götürdüğünde avuçlarının ıslandığını fark etti.</p>

  <p>Fabrikanın kapısında beş-altı işçi kafileyi seyretmek için toplanmıştı. Ama araba ticaret bölgesinin içine girdiğinde,tamirci başını kaldırıp, caddenin her iki tarafında toplanmış olan kalabalığa şaşkınlık içinde baktı. Sabahın erken saati olmasına rağmen kalabalıklar cadde boyunca uzanıyordu.İşlerine gitmekte olan işçiler, memurlar, dükkan sahipleri,koyun derisinden paltolarını giymiş köylüler, birkaçı şapkalı, çoğu şallara bürünmüş kadınlar, askerler ve aralarda gri kıyafetleri içinde birkaç rahip ya da keşiş durmuş, arabayı izliyordu. Tramvaylar durmuştu. Yolcular oturdukları yerden kalkmış, Kazak atlılarla birlikte ilerleyen atlı arabayı görmek için tramvayın pencerelerinden bakıyordu. Polis ara sokaklardaki atlı ve motorlu taşıtları, sebze, tahıl ve süt taşıyan yük arabalarını durdurmuştu. Adliyeye giden yol boyunca düzeni korumak üzere belli aralıklarla atlı polisler bekliyordu.</p>

  <p>Yakov kalabalığı görmek için bir pencereden öbürüne gidiyordu.</p>

  <p>‘‘Yakov Bok!” diye seslendi. ‘‘Yakov Bok!”</p>

  <p>Arabanın sol tarafında ilerleyen geniş omuzlu, kalın kaşlı ve ağarmaya yüz tutmuş bıyıklı Kazak gözünü ayırmadan ileriye bakıyordu. Fakat kır bir kısrağın üzerinde, arabanın kapı tarafından eşlik eden yirmili yaşlarda olanı Yakov pencereden dışarı baktığı sıralarda ona gizliden gizliye bakıyor, sanki suçlu mu masum mu olduğunu anlamaya çalışıyordu.</p>

  <p>Tamirci ona, “Masumum!” diye seslendi. “Masumum!” Hiçbir sebebi olmamasına rağmen gülümsedi.Gençliği ve yakışıklığı,az ya da çok özgür oluşu onu heyecanlandırmıştı. O sırada genç Kazak’ın atı kuyruğunu kaldırıp yola pisledi.Küçük bir okul çocuğu eliyle dumanı tütmekte olan at pisliğini işaret etti.</p>

  <p>Kalabalığın arasında birkaç Yahudi de vardı. Korku veya acıma ile bakıyorlardı. Rusların genelinde ilgisiz bir ifade vardı. Bazısı ise düşmanca bakıyor, bazısı lanet okuyordu.Bir dükkan sahibi arabaya tükürdü. İki çocuk ıslık çaldı. Kalabalığın içindeki adamların bazılarında Kara Yüzler rozeti vardı. Yakov pencerenin birinden ötekine geçerken ne kadar çok olduklarını görerek tedirgin oldu. Birinin olduğu yerde aslında yüz tanesi, vardı. Gergin bir yüz ifadesi ve ölümcül bakışları olan bir adam elini sanki alev almış gibi havaya kaldırdı. Havayı pençeleyen o beyaz elden kara bir kuş kurtulup gökyüzüne uçar gibi olunca hayaları acıyla büzüşen tamirci parmaklarıyla göğsünü parçalar gibi bir hareket yaptı.</p>

  <p>Dehşet içinde sinmişti. Eğer sonum geldiyse bütün eziyetlere boşuna katlandım demektir, diye düşündü.</p>

  <p>Jüri başkanı, “Biraz bekleyebilirdin, Yakov Bok,” dedi. “Hiçbirimiz soylu ya da kültürlü kişiler değiliz ama hayat tecrübemiz de yok değil. İnsan her zaman dürüst yaşamasa da gerçeği anlamayı öğreniyor. Bazen de gerçeği sadece işine gelirse gördüğü de oluyor. Yetkililer bizim gerçeği bilmemizi istemeyebilir ama gerçekler duvardaki çatlaklardan dışarı mutlaka sızar. Bizi yanıltmaya çalışabilirler, bunu zaten sık sık yaparlar. Ama biz delilleri dikkatle inceleyeceğiz ve gerçekler onların dediği gibi değilse o zaman onları kendi vicdan muhasebeleriyle baş başa bırakacağız.”</p>

  <p>“Onların vicdanı yok.”</p>

  <p>“O halde onlar adına durum çok daha kötü. Sebepsiz yere insan olarak doğmamışsın, derim.”</p>

  <p>Yakov, “Ben masumum,” dedi. “Bana bakıp görebilirsiniz bunu. Yüzüme bakın ve benim gibi bir adamın, başka ne yapmış olursa olsun bir çocuğu öldürüp kanını akıtıp akıtamayacağını söyleyin. Yüreğimde bir nebze insanlık varsa ve siz de insansanız bunu anlayacaksınız. Söyleyin bana, ben bir katile benziyor muyum?”</p>

  <p>Jüri başkanı tam cevap verecekken araba güçlü bir patlamayla sarsıldı.</p>

  <p>Yakov ölmeyi bekledi. Bir süre mezarlıkta dolanarak mezar taşlarının üzerindeki isimleri okudu. Sonra bir mezardan diğerine koşarak çılgın gibi kendi adını aradı. Bir süre sonra aramayı bıraktı. Uzun bir süre beklemişti ama belki de biraz daha beklemesi gerekiyordu. Belli tip bir insansanız ölüm sizinle olan mesafesini koruyordu. Dertleriniz hep hayattandı- fakir bir hayat, insanlara karşı yaptığınız hatalar, kaderin silleleri. Yaşıyordunuz, acı çekiyordunuz, ama yaşıyordunuz.</p>

  <p>Çığlıklar duydu, bağırışlar, kargaşa sesleri, atların korkuyla kişnemesi. Araba tökezledi, yerinden fırlar gibi oldu ve sonra yere çakılarak durdu. Sarsılıyordu ama devrilmedi. “Barut kokusu tamircinin burun deliklerine işlemişti. Kapının kilidi açıldı ve kapı aralandı. Tamirci eve dönmek için kuvvetli bir istek duydu, Raisl’ı görmek, işleri yoluna koymak ve ne yapacağına karar vermek istedi. “Raisl,” dedi, “oğlanı giydir ve ihtiyacımız olan birkaç parça eşyayı topla. Saklanmamız gerekecek.”</p>

  <p>Kapıyı tekmeyle açmak üzereydi ki yapmamak için kendini uyardı. Kırılmış camdan insanların kaçtığını görüyordu. Kılıçlarını çekmiş bir Kazak müfrezesi dörtnala arabadan uzaklaşıyordu. Bir müfreze de eyerlerinden kalkmış, ellerinde palalarla dörtnala arabaya doğru yaklaşıyordu. Kır renkli kısrak kaldırım taşlarının üzerinde ölmüş, yatıyordu. Genç Kazak binicisini ise üç polis yerden kaldırıyordu. Bombanın etkisiyle bacağı kopmuştu. Çizmesi fırlayıp gitmişti, bacağı ise paramparça olmuş ve kanlar içindeydi. Arabanın yanından geçerlerken genç Kazak bakışlarını kaldırarak korku ve acı içinde Yakov’a bakmıştı. “Bu işin benim ayağımla ne ilgisi var?” diye sorar gibiydi.</p>

  <p>Yakov arabanın içinde kenara büzüldü. Genç Kazak bayılmıştı ama parçalanan bacağı sallanıyor, polislerin üzerine kan sıçratıyordu. O sırada Kazak bir albay dörtnala arabanın yanına geldi, kılıcını kaldırarak arabacıya, “Devam et, devam et!” diye bağırdı. Atından indi ve arabanın kapısını kapatmaya çalıştı ama kapı kapanmadı. Bir kez daha, “Devam et, Devam et!” diye bağırdı. Araba yalpalayarak hareket etti. Atlarda giderek hızlanarak tırısa kalktılar. Beyaz atın üzerindeki albay da yaralanan Kazak’ın yerine arabanın yanında yol almaya başladı.</p>

  <p>Yakov kasvetli arabanın içinde oturuyordu. İçindeki nefret öyle yoğundu ki soluk alıp vermekte sanki arabanın içinde hiç hava yokmuşçasına zorlanıyordu. Bir süre sonra kendini bir yerlerdeki bir masada Çar’ın karşısında otururken gördü.Aralarında yanmakta olan bir mum duruyordu. Bir hücre yada bodrum gibi bir yerdeydiler. İkinci Nikola, orta boyluydu. Mavi gözlerindeki bakışta samimiyet vardı. Yüzüne göre biraz fazla geniş olan sakalı titizlikle taranmıştı. Masada çırılçıplak oturuyordu. Elinde Bakire Meryem’in küçük gümüş bir ikonasını tutuyordu. Son zamanlarda kapıldığı kötü öksürük yüzünden solgun ve perişan durumda olmasına rağmen yumuşak ve dokunaklı bir sesle konuştu.</p>

  <p>“Karşımda olumsuz bir durumda olmana rağmen, sana gerçeği konuşacağım Yakov Şepsoviç. Mesele sadece Yahudilerin yasalarımızı çiğneyen ve sistematik olarak rüşvet vermek suretiyle polisimizin ahlakını bozan birer farmason ve devrimci olmasından ibaret değil. Bunları biraz olsun affedebilirim ama diğer konuları affedemem, özellikle de senin suçlanmakta olduğun o korkunç suçu. Şahsen bu suçu çok tiksindirici buluyorum. Jenya Golov’un vücudundan bütün kanının akıtılmasından bahsediyorum. Benim kendi oğlum Çareviç Aleksis’in hemofili hastası olduğunu bilmem, biliyor musun? Elbette gazeteler kraliyet ailesine ve özellikle de Çariçe’ye nezaketlerinden ötürü bu konudan bahsetmiyorlar. Dört tane sağlıklı kızımız olduğu için şanslıyız. Prenses Olga içlerinde en çalışkan olanıdır. Tatyana, en güzelidir,hayranlıkla söylüyorum ki biraz da şuhtur. Maria ise utangaç ve iyi huyludur. Ve Anastasya, işte en gençleri ve en hayat dolu olanları da odur. Ancak onlarca duanın ardından en sonunda taht için bir veliaht doğduğunda -bu sevinci bizim en büyük sınavımız haline getirmek Tanrı’yı mutlu ettiği için-oğlumuzun kanı maalesef pıhtılaşma ve iyileşme için gerekli olan maddeden yoksundu. Ufacık, en önemsiz bir kesik bile öldürücü bir kanamaya yol açabilir. Ona tahmin edebileceğin gibi büyük ihtimam gösteriyoruz. Sıradan bir düşüş bile onun için korkunç bir felakete yol açabileceği için her an gözümüzün önünde tutuyoruz. Aleksey’in damarları çok hassas ve kırılgan. En ufak bir iç kanama ona büyük acı ve işkence çektiriyor. Sevgili karım ve ben, elbette ki kızlarımızda, bu zavallı çocukla birlikte ölümün kıyısında yaşıyoruz.İzin ver de sorayım Yakov Şepsoviç, sen de baba mısın?”</p>

  <p>“Bütün kalbimle.”</p>

  <p>“O halde acımızı hayal edebilirsin.” Üzgün bakışlı Çar içini çekti.</p>

  <p>Masanın üzerindeki mineli tabladan yeşil kağıdı bir Türk sigarası çıkararak yakarken elleri biraz titremişti. Kutuyu Yakov’a uzattı ama tamirci başını iki yana salladı.</p>

  <p>“Tahta çıkmayı hiç istememiştim, kendim olmama engel oluyordu, ama reddetmeme izin verilmedi. Hükmetmek ağır bir yük taşımaktır. Hatalar yaptım, ama seni temin ederim ki kimseye karşı kötülük beslemedim. Babam kadar azimli bir yaradılışa sahip değilim -babamdan çok korkardık- ama insan elinden gelenin ötesinde ne yapabilir ki? İnsan nasıl doğduysa öyle oluyor, daha ötesi de olmuyor. İyi özelliklerim için Tanrı’ya şükrediyorum. Doğruyu söylemek gerekirse Yakov Şepsoviç, bu konuları düşünmeyi çok sevmiyorum.Ama içtenlikle söyleyebilirim ki ben iyi bir insanım ve halkımı da seviyorum. Yahudiler başımı ciddi ölçüde ağrıtsa da, bazen düzeni korumak adına onları bastırmak zorunda kalsak da onların da iyi olmasını isterim. Senin ise, izin verirsen,düzgün ama hata yapmış bir adam olduğunu düşünüyorum.Dürüstlükte ısrar ediyorum. Senden, benim omuzlarımdaki sorumlulukları ve yükleri hesaba katmanı istemek zorundayım. Ne de olsa acı çekmenin ne olduğunu sen de biliyorsun. Bu sana hiç şüphesiz merhametin anlamını da öğretmiştir, öyle değil mi?”</p>

  <p>Aralıksız bir öksürüğe kapılmıştı. Öksürüğü kesildiğinde sesi titremeye başladı.</p>

  <p>Yakov duyduğu rahatsızlıkla sandalyesinde kıpırdandı. “Özür dilerim Majesteleri ama acı çekmek bana acı çekmenin ne kadar gereksiz olduğunu öğretti. Aslında doğal hayatımızda yeterince acı çekiyoruz, bunun üzerine bir de adaletsizliği eklemenin gereği yok. İbranice’de Rachmones deriz biz; merhamet demektir. İnsan merhameti unutmamalıdır ama aynı zamanda bu ülkede, sizin hükümetinizin ve bakanlarınızın yönetiminde yaşayan Yahudiler kadar Yahudi olmayanların da ne kadar baskı altında, bilgisiz ve çaresiz olduğunu unutmamak gerek. Bundan çıkan sonuç da,Küçük Baba; siz istemiş olsanız da olmasanız da elinize bir fırsat geçmişti, hatta birden fazla fırsat geçmişti, ne var ki bütün o iyi niyetinizle bize sunabildiğiniz tek şey Avrupa’nın en yoksul ve tutucu ülkesini yaratmak oldu. Başka bir deyişle bu ülkeyi kemiklerle dolu bir vadi haline getirdiniz. Elinizde fırsatlarınız vardı ve siz onları heba ettiniz. Kimse bunun aksini iddia edemez. Olayları tamamen değiştirmek kolay değil ama hepimizin daha iyi hayatlar yaşayabilmesi için bir şeyler yapmış olmanız gerekirdi. Rusya’nın geleceği için. Ama yapmadınız.”</p>

  <p>Çar ayağa kalktı. Erkeklik organı zayıf görünüyordu. Hâlâ öksürüyordu, rahatsız olmuş, öfkelenmişti. “Hükümdar da olsam ben sadece bir insanım ama sen beni bütün tarihimizden sorumlu tutuyorsun.”</p>

  <p>“Bilmediklerinizden ve öğrenmediklerinizden sorumlu tutuyorum, Majesteleri. Zavallı oğlunuz bir hemofili hastası,kanında bir şey eksik. Sizde ise bazı hassas duygular olmasına rağmen başka bir eksiklik var; bir nevi içgüdü, kavrayış diyebiliriz. İnsanın içinde en muhtaç olana yardım etme, ona saygı duyma hissi yaratan bir kavrayıştan mahrumsunuz. İyi bir insan olduğunuzu söylüyor, bunu katliamlarınızla kanıtlıyorsunuz.”</p>

  <p>“Bunlar için beni suçlama,” dedi Çar. “Suyun akmasına engel olunamaz. Katliamlar halkın gerçek isteğinin bir ifadesidir.”</p>

  <p>“O halde daha fazla söyleyecek söz kalmıyor.” Masanın üzerinde, tamircinin elinin altında bir tabanca duruyordu.Yakov tabancanın paslı kovanına bir mermi yerleştirdi.</p>

  <p>Çar yerine oturdu, yüzünde hiçbir ifade olmaksızın izliyordu. Rengi atmıştı, yüzü daha beyaz, sakalı daha koyu görünüyordu. “Zavallı halkım adına acı çeken bir kurbanım ben. Ne olacaksa olacaktır.” Sigarasını mumun tabağına bastırarak söndürdü. Mum titredi ama yanmaya devam etti.</p>

  <p>‘‘Yalvarma mı bekleme.”</p>

  <p>“Bu ayrıca hapishane için, zehir için, günde altı kez yapılan aramalar için. Bibikov ve Kogin için. Burada bahsini bile etmeyeceğim daha birçok şey için.”</p>

  <p>Bibikov beyaz kollarını sallayarak hayır, hayır, hayır diye bağırmasına rağmen Yakov silahını Çar’ın kalbine nişan aldı ve tetiği çekti. Tam o sırada haç çıkarmakta olan Nikola sandalyesinde tepe taklak oldu ve yere düştü. Leke göğsünün üzerinde yayılıyordu.</p>

  <p>Parke taşların üzerinde atların nal sesleri yankılandı.</p>

  <p>Yakov, tarihin yönünü değiştirmenin yolları vardır, diye düşündü. Çar aslında kurşunu bağırsaklarına yemeği hak ediyor. Biz yiyeceğimize o yesin.</p>

  <p>Arabanın sol arka tekeri yalpalıyor gibiydi.</p>

  <p>Yakov, bir şey öğrendim, diye düşündü. Siyasi olmayan bir adam, hele de bir Yahudi yoktur. Biri olmadan diğeri olmak mümkün değildir, durum bu kadar açıktır. Öylece oturup kendi mahvedilişinize seyirci kalamazsınız.</p>

  <p>Sonradan da şöyle düşündü: Mücadelenin olmadığı yerde özgürlük yoktur. Spinoza ne der? Devlet, insanın doğasına aykırı gelen biçimlerde hareket ediyorsa onu yıkmak o kadar kötü bir şey değildir. Yahudi düşmanlarına ölüm! Yaşasın devrim! Yaşasın özgürlük!</p>

  <p>Sokakların her iki tarafını dolduran kalabalık yeniden yoğunlaşmış, kaldırım kenarlarıyla evlerin arasındaki alan iğne atsan yere düşmez hale gelmişti. Bütün evlerin pencerelerinden dışarı bakan insanlar vardı. İnsanlar yol boyunca çatılara çıkmışlardı. Sokaktakilerin arasında Plosski Bölgesi’nden Yahudiler de vardı. Araba tangır tungur ilerlerken tamirciyi görebilen bazıları açıkça ağlıyor, yumruklarını sıkıyorlardı.İnce sakallı bir adam kendi yüzünü tırmaladı. Bir ya da ikisi Yakov’a el salladı. Bazıları adını haykırdı.</p>

  <p></p>
</body>
</html>