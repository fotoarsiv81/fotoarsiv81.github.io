<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/mute.css" type="text/css" rel="stylesheet"/>
</head>

<body>
  <h2>SEKİZİNCİ KISIM</h2>

  <h3 id="sigil_toc_id_34"><b class="calibre7">1</b><br class="calibre2"/></h3>

  <p>Şmuel’in ziyareti tamircinin içinin heyecanla dolup taşmasına neden olmuştu. Artık bir şeyler olmalı, diye düşündü. Benim adıma insanlara koşacak. Bu Yakov benim damadım, bakın onun başına neler geldi, diyecek. Onlara Kiev’de hapishanede olduğumu ve sebebini anlatacak. Masum olduğumu haykıracak ve yardım etmeleri için yakaracak Belki de o zaman bir avukat Grubeşov’a giderek iddianameyi isteyecek. “Bu adam hücresinde ölmeden iddianameyi bize vermek zorundasınız,” diyecek. Hatta Adalet Bakanlığı’na dilekçe bile verecek. İyi bir avukatsa yapacak başka şeyler de düşünecek. Beni burada ihmal etmeyecek.</p>

  <p>Ne var ki bunun yerine Müdür, gergin ve sinirli bir halde hücrede belirdi. Sağlam gözü öfkeyle parlıyordu. Dudakları kızgınlıktan sarkmıştı.</p>

  <p>“Kaçmayı göstereceğiz sana piç herif. Komplo neymiş göreceksin.”</p>

  <p>Yakındaki tek kişilik hücrede bir tutuklu o gece sesler duymuş ve Jitnyak’ı ele vermişti. Gardiyan tutuklandıktan bir süre sonra yaşlı Yahudi’yi katil ile konuşturduklarını itiraf etmişti.</p>

  <p>“Bu kez şansını fazla zorladın, Bok. İşbirlikçini hiç görmemiş olmayı isteyecek kadar pişman olacaksın. Dışarıdakileri galeyana getirmenin bedelini ödeteceğiz. Seni doğduğuna pişman edeceğiz. ”</p>

  <p>İşbirlikçisinin kim olduğunu öğrenmek istedi, tamirci heyecanla cevap verdi: “Hiç kimse. Yabancı biriydi. Bana adını söylemedi. Yoksul bir adamdı.Jitnyak’la tesadüfen tanışmış.”</p>

  <p>“Sana ne anlattı? Hepsini dökül bakalım.”</p>

  <p>“Bana aç olup olmadığımı sordu.”</p>

  <p>“Ne cevap verdin?”</p>

  <p>“Açım dedim.”</p>

  <p>Müdür, “O halde açlık neymiş göreceksin,” diye bağırdı.</p>

  <p>Ertesi gün erken saatte iki işçi ellerinde aletlerle hücreye girdi. Bütün sabah çelik çekiçler ve uzun metal çubuklarla çalışarak iç duvarda dört derin delik açtılar. Ucunda halkalar bulunan kilitleri bu deliklere çimentoyla sabitlediler. İşçiler bir de dört ahşap ayağın üzerinde yatak ebadında bir platform hazırladılar. “Yatağın” ayakucu, tutuklunun bacaklarını geceleri kıstırıp hareketsiz bırakacak hazırlanmıştı. Penceredeki parmaklıklar sağlamlaştırılmış, iki parmaklık daha eklenerek hücreye giren ışık daha da azaltılmıştı. Öte yandan kırık cam tamir edilmemişti. Kapının dışına altı sürgülü bir kilit daha monte edilmiş, böylece sürgülerin sayısı on ikiye çıkmıştı. Bunlara ek olarak bir de anahtarla açılması gereken kilit vardı. Müdür yardımcısı, Yahudilerin onu kaçırmak için bir saldırı planladıklarına dair dedikodular olduğunu söylemiş, sonra da hücresinin tam karşısındaki yüksek duvara bir gözetleme kulesi inşa edildiğini ve avluyu kolaçan eden nöbetçilerin sayısının da artırıldığını eklemişti.</p>

  <p>“Bu hapishaneden kaçmaya çalışırsan hepinizi birden toplu halde katledeceğiz. Her birinizi haklayacağız.”</p>

  <p>Jitnyak’ın yerine gelen yeni gardiyan gün boyu hücre kapısında bekliyordu. Berejinski adındaki gardiyan eski bir askerdi. Karanlık yüzlü adamın patlak gözleri ifadesiz bakıyordu. Boksör gibi yamuk bir burnu vardı ve parmaklarının eklem yerleri şişmişti. Tıraş olduktan sonra bile elmacık kemiklerinin üzerinde ve ensesinde hâlâ kıllar oluyordu. Ara sıra canı sıkılınca tüfeğinin namlusunu gözetleme deliğinden sokup tutuklunun kalbine doğrultuyordu. “Bum!”</p>

  <p>Tamirci gün boyunca duvara zincirleniyordu, gece olduğunda da yatak olarak hazırlanan platforma yattığında bacakları tahta bir kapanın içine kıstırılıyordu. Bacaklarını geçirdiği delikler dardı ve biraz dönmeye çalıştığında etini sıyırıyordu. Saman dolu şilte hücreden çıkarılmıştı. En azından artık şiltenin pis kokusu ve tahta kuruları gitmişti. Tamirci uyurken yan yattığı için sırtüstü yatarak uykuya dalması uzun sürüyordu. Dayanamayacak hale gelene kadar uyanık bir halde yatıyor, daha sonra ancak kendinden geçecek hale gelince uykuya dalabiliyordu. Bir veya iki saat derin uyuduktan sonra uyanıyordu. Tekrar uyursa bile vücudunun en ufak bir hareketi ile uykusundan uyanıyordu.</p>

  <p>Artık zincire vurulduğuna göre vücudu üzerinde yaptıkları aramaların sona erebileceğini düşünmüştü ama aramalar günde altıya çıkmıştı. Üç defa sabah, üç defa öğleden sonra aranıyordu. Müdür yardımcısı erken çıkacaksa altı arama da sabahleyin yapılıyordu. Jitnyak yerine müdür yardımcısına Berejinski eşlik ediyordu. Günde altı kez Berejinski’nin anahtarı kilidin içinde dönüyor, on iki sürgü tek tek geriye çekiliyor, her birinin sesi kurşun sesi gibi geliyordu. Yakov, biri sürekli ona vuruyormuş düşüncesini saplantı haline getirmiş bir halde başını ellerinin arasına alıyordu. Aramalar başladığında zincirleri çözülüyor, hızla soyunması emrediliyordu. Acele etmeye çalışsa da parmakları kurşun gibi ağır oluyordu, birkaç düğmesini bir türlü açamıyor, gardiyan yeterince hızlı davranmadığı için onu tekmeliyordu. Aramaların her birinde vücudunun farklı yerlerini aramaları için onlara yalvarıyordu. Pantolonunu çıkardığında gömleği ve ceketi üzerinde kalsın, onları çıkardığında da pantolonu üzerinde olsun istiyordu ama kabul etmiyorlardı. Bir tek fanilasının üzerinde kalmasına izin veriliyordu. Fanila çıkarılmadığı müddetçe, ona ne yaparlarsa yapsınlar arama o kadar da kötü bir şey olamazmış gibi düşünüyorlardı herhalde. Arama süresince Berejinski tamircinin sakalını yumruğunun içine alıp çekiyordu. Yakov şikayet ettiğinde bu kez penisini tutup çekerdi.</p>

  <p>“Ding dong, boş kafa. Yahudi’nin horozu şeytanın emrindedir.”</p>

  <p>Müdür yardımcısının rengi kıpkırmızı olurdu. Nefesi kesilene kadar gülerdi. Arama boyunca da gülümsemesi eksik olmazdı.</p>

  <p>Her aramadan sonra Yakov perişan oluyor, karamsarlaşıyor ve bunalıma giriyordu. Başlangıçta Şmuel’in ziyaretinin ardından bir gelişme olur ümidiyle beklemişti. Sonra ise seyyar satıcının tutuklanmış olduğundan korkmaya başladı. Bazen Şmuel’in gerçekten onu ziyarete gelip gelmediğini merak ediyordu. Geldiyse de, şimdi gelmemiş olmasını diliyordu. Gelmemiş olsa şu anda tamirci zincire vuruluyor olmayacaktı. Zincirler yüzünden Şmuel’e lanet okuyordu.</p>

  <p>Hapishanedeki ikinci kış, ilkinden daha kötü geçti. Dışarıda hava daha kötüydü. Kar daha az ve suluydu ama günler çok daha dondurucu geçiyordu. Özellikle de rüzgâr estiğinde çok soğuk oluyordu. Rüzgâr kurt gibi uluyarak pencereden giriyordu. İçerideki hava ise daha beterdi. Soğuk, hücrede kol geziyordu. Bazen Yakov’u acılar içinde bırakıyor, göğsüne öyle bir bastırıyordu ki nefes almak bile canını acıtıyordu. Kulaklıkları olan başlığını giyiyor, lime lime olmuş şah başının etrafına iki kez doluyor ve tepesinde düğüm atıyordu. Şah parçalanana kadar kullandıktan sonra bir parçasını mendil olarak sakladı. Paltosunun kollarını kelepçelerin altından geçirmeye çalıştı ama başaramadı. Buz gibi prangalar bacaklarını sarıyordu. Kışın en soğuk zamanında içeri atlar için yapılmış bir ahır örtüsü attılar. Tamirci bunu başına ve omuzlarına doluyordu. Zira artık hücrede birkaç deste odun olmasına rağmen Berejinski sobayı yakmak için hiç de acele etmiyordu. Günün büyük bölümünde tamircinin kemikleri, buz tutmuş ağaç dallarını andıracak kadar üşümüş oluyordu. Dondurucu soğukta yapılan aramalar korkunçtu; soğuk göğsüne, koltuk altlarına, anüsüne bıçak gibi saplanıyordu. Tir tir titriyor, dişleri birbirine çarpıyordu. Ama Kogin akşama doğru içeri girdiğinde ateşi yakıyordu. Bazen gece geç saatte de bir ateş yakıyordu. Oğlu tutuklandığından beri gardiyanın bakışları neredeyse cam gibi olmuştu. Genellikle hiçbir şey söylemiyor, sönmüş sigara izmaritini içine çekiyordu. Yakov akşam yemeğini bitirip yatınca Kogin onun ayaklarını yatağın ayakucundaki kapana sokup giderdi.</p>

  <p>Tamirci gün boyunca zincire vurulmuş halde ona verdikleri alçak bir taburenin üzerinde oturuyordu. Duvara zincirlendiği gün Eski Ahit sayfaları da hücreden alınmıştı. Müdür yardımcısı yakıldıklarını söylemişti. “Rüzgarda dağılan osuruk gibi uçup gittiler.” Yakov’un oturup düşünmekten başka yapacak işi yoktu. Kanı donmasın diye sık sık ayağa kalkıyor, bir adım sağa, sonra iki adım sola gidiyor ya da bir adım sola, iki adım sağa atıyordu. Bir de donmuş duvara doğru geri geri bir adım atabiliyor, sonra bir adım da öne geliyordu.</p>

  <p>Yapabildiği tek şey buydu. Hangi yöne giderse gitsin beraberinde şıngırdayan zincirleri de sürüklüyordu. Gün boyunca dört saat bunu yapıyordu. Zincirleri bulundukları yerden sökmek için çekmeye çalışırken bazen ağlıyordu.</p>

  <p>Kendi kendine hiçbir şey yapmasına izin verilmiyordu. Çişini yapmak için gardiyanı çağırmak ve teneke kutuyu istemek zorundaydı. Berejinski kapıda olmadığında ya da duymazdan geldiğinde veya Yakov kapıdaki sürgülerin sesini duymaya tahammül edemeyecek durumda olduğunda idrarını karnına bıçak gibi saplanana kadar tutuyordu. Daha fazla dayanamayacak hale geldiğinde de yere işiyordu. Bir keresinde o kadar uzun süre tuttu ki idrar fışkırarak pantolonunu ve ayakkabılarını ıslattı. Berejinski hücreye girip durumu gördüğünde önce bir eli, sonra diğer eliyle tamircinin suratı şişene dek tokatları patlattı.</p>

  <p>“Seni ciğeri beş para etmez Yahudi, bu yerleri sana yalatsam yeridir.”</p>

  <p>Berejinski lapasını getirdiğinde Yakov yemek yediği birkaç dakika süresince kelepçelerini çıkarması için ona sık sık yalvarıyordu ama gardiyan kabul etmiyordu. Bir keresinde yemekten sonra gardiyan gitmişti. Yakov yan döndü, kaşığın sapını kullanarak kilitlerin etrafındaki çimentoyu kazıdı. Ne var ki gardiyan bu yaptığını gözetleme deliğinden gördü ve tutuklunun ağzını kan içinde bıraktı. Sonra da hücreyi beş gardiyana arattı. İlk başta bir şey bulamadılar ama aynı hafta bir kez daha geldiklerinde Yakov’un uzun zaman önce Jitnyak’tan ödünç alıp dikkatle sobanın içindeki yarığa sakladığı kararmış iğneyi buldular. Tamirciyi cezalandırmak amacıyla soba bir haftalığına hücreden çıkarıldı. Yakov bütün gün zincire vurulmuş halde ayakta durdu, gece de ölü gibi uyudu.</p>

  <p>Günler böylece geçti. Her gün yapayalnızdı. Günler yerde can çekişen bir yaratık gibi sürünüyordu adeta. Bazen, kaç gün geçtiğini düşündüğünde üç gün geçmiş oluyor, ama üçüncü gün de ilkiyle aynı oluyordu. İlkiyle aynı oluyordu çünkü teker teker saydığı üç günün, saymadığı takdirde bambaşka bir şeye tekabül ettiğine hiç tanık olmuyordu. Bir gün tüm ağırlığıyla sürüne sürüne geçip gidiyordu. Sonra bir gün. Sonra bir gün daha. Asla üç olmuyordu. Beş ya da yedi de olmuyordu. Hafta diye bir şey de yoktu. Hapishanede geçirdiği zamanın sonu gelmeyecek gibiydi.</p>

  <p>Sibirya’da yirmi yıl ağır hapis cezası çekiyor olsaydı bir hafta bir şey ifade edebilirdi. Yirmi yıl bir hafta eksilmiş olurdu. Ne var ki sayısız günler boyunca hapiste yatması söz konusu olabilecek biri için, sadece birbirini takip eden günler vardı. Üçüncü gün birinci gündü, dördüncü gün birinci gündü, yetmiş birinci gün birinci gündü. Birinci gün üç bininci gündü.</p>

  <p>Yakov duvara zincirlenmeden önceki hayatının nasıl olduğunu düşündü. Çalı süpürgesiyle yerleri süpürdüğünü hatırladı. Jitnyak’ın İncil’ini okuduğunu, Eski Ahit sayfalarını okuduğunu hatırladı. Tahta çubukları saklayarak günleri ve ayları takip etmişti. O zamanlar bu bir ödül gibiydi. Sıvası dökülmüş duvara yansıyan ışığı gördüğü kısa anları düşündü. Delirip parçalamadan önce başına oturup okuma yaptığı masayı düşündü. Düşünecek hali kalmayıncaya kadar hücrenin içinde bir ileri bir geri ya da daireler çizerek yürüme özgürlüğünün olduğu günleri düşündü. Gardiyanı çağırmadan işeyebilmeyi düşündü, korkunç şekilde altı defa aranmak yerine günde sadece iki kez arandığı günleri düşündü. Saman şiltenin üzerine ne zaman isterse yatabildiği günleri düşündü. Şimdiyse onlar çözmeden sunta yatağın üzerine uzanamıyordu bile. Kasesini doldurmak için mutfağa gitmesine izin verdikleri zamanı da düşündü. Kışın sobaya odun bile atabildiğini düşündü. Jitnyak’ı düşündü. O kadar da kötü biri değildi. Günde iki kere sobayı yakmak için gelirdi. Yaktığında da güzel bir ateş yakardı. Yakov’un sobaya epeyce odun atmasına izin verir, hücreden çıkarken sobayı bir kibritle yakar ve gerçekten alev aldığını görene dek beklerdi. Yakov eski düzene dönebilse memnun olacağını düşündü. Az da olsa bir konforu varken tadını çıkarmış olmayı diledi. O zamanlar sahip olduğu şey bir nevi özgürlüktü. Zincirlendiğinde ise özgürlük adına kalan tek şey hayatta olmak, sadece var olmaktı. Seçeneği olmadan var olmak ise ölmekle eş değerdi.</p>

  <p>Ölümle ilgili gizli, neredeyse zevk aldığı düşünceleri vardı,Jitnyak’ın iğnesini çaldığından beri olmuştu aslına bakılırsa. Bir gün ölmek istersem damarlarımı kesmek için iğneyi kullanabilirim, diye düşünmüştü. Kogin gittikten sonra bunu yapabilir, bütün gece kanını akıtabilirdi. Sabah geldiklerinde cesedini bulurlardı. Bu düşünceleri artık daha da yoğunlaşmıştı. Bir süre sonra tek düşünebildiği şey ölüm olmuştu. Son derece yorgundu, sert zincirlerden ve dondurucu hücresinden kendini kurtarabilmeye can atıyordu. Çabucak ölebimeyi umuyordu, çektiği bu çileyi tek seferde ve sonsuza dek bitirmeyi, bugüne dek olduğu olacağı her şeyden kurtulmayı istiyordu. Ölümü, tek bir seçeneği kaldığı anlamına gelecekti ki her zaman herkesin son bir seçeneği olurdu ve tamirci de işte bu seçeneği kullanmaya karar vermişti. Kaderini kendi eline almıştı. Nasıl yapacağım? Açlık grevini düşündü ama ağır ağır açlıktan ölmek o çok uzun sürerdi. Kemeri yoktu ama kıyafetleriyle battaniyeyi yırtabilir ve şeritleri birbirine bağlayabilirdi. Eğer önce soğuktan donmazsa kendini pencerenin parmaklıklarına asardı. Ne var ki parmaklıklara yetişemiyordu. Parmaklıklara erişip ipi dolamanın bir yolunu bulsa bile istediği şey kendini asmak değildi. Öyle yaparsa onları işin dışında bırakmış olacaktı. Onların da bu işe bulaşmasını istiyordu. Ölmemi istiyorlar ama onların elinden değil. Beni zincire vuruyorlar, kalbim pes edene dek arama yapıyorlar. Sırf“duruşmayı beklerken” doğal nedenlere bağlı olarak öldüğümü söyleyebilsinler diye. Sebepleri doğal olmayan hale getireceğim. Ölümümü onların elinden olacak hale getireceğim. Beni öldürmeleri için onları tahrik edeceğim. Kararını vermişti. Bunu ertesi günkü altıncı aramada yapmayı planladı. Arama sırasında çok gergin oluyorlardı. Böylece düşünmeden otomatik olarak, anında tepki vereceklerdi. Soyunmayı reddedecek, soyunmasını emrettiklerinde müdür yardımcısının gözüne tükürecekti. Anında vurulmazsa adamın belindeki silahlardan birini almaya çalışacaktı. O zamana kadar Berejinski onu çoktan kafasından vurmuş olurdu. Birkaç dakikada biterdi. Gardiyan daha sonra bu saygıdeğer hizmeti karşılığında beş veya on ruble kazanırdı. Çar bunu St. Petersburg gazetelerinde okur ve hemen masasına oturarak Grubeşov’a bir telgraf yazardı. “Jenya Golov’un Yahudi katiline işlediği suçun bedelini kendi yöntemiyle ödettiğiniz için sizi yürekten tebrik ederim. Yakın zamanda benden terfinizle ilgili haber alacaksınız. Nikola.” Ne var ki resmi görevliler yine de tamircinin nasıl öldüğünü açıklamak zorunda kalacaktı. Ne anlatırlarsa anlatsınlar suçunu ispat ettiklerini asla söyleyemeyeceklerdi. Onlara kim inanırdı? Bu durum ülke dışında bile bir karmaşa yaratabilirdi.</p>

  <p>Çar kendi cilalı salonunda dans etmeye devam etsin. Ölümümle onun canına okuyacağım.</p>


  <h3 id="sigil_toc_id_35">2</h3>


  <p>Akşam yaklaşıyor. Güneş, ağaçların buz tutmuş tepelerinin arkasından batıyor. Dört siyah at tarafından çekilmekte olan siyah bir araba uzakta beliriyor (hangi şehirden geliyor?) Kreşçatik üzerindeki trafiğin içinde, diğer at arabaları, kamyonlar ve birkaç motorlu arabanın arasında kayboluyor. Ağaçlar artık karanlıkta. Yine gece oldu.</p>

  <p>Kogin huzursuzluk içinde koridorda bir ileri bir geri yürüyor. O güne dek tamircinin hırıltıyla solumasını dinlemek üzere sık sık Yakov’un hücresinin kapısında durup, açık gözetleme deliğinden dinliyor, tamircinin uykusunda sayıkladığı şeyleri not almak üzere kaleminin ucunu ıslatarak defterine yazarken kendi nefes alıp verişi duyuluyor. Fakat o gece, tipi hızla yağmaya ediyor, kar hapishanenin etrafında kalın bir örtü oluşturuyor. Yakov’un hücresinin kapısının önünde bir ileri bir geri saatlerce yürüdükten sonra, tutuklunun uyanık olduğunu bildiği için duruyor ve gözetleme deliğinden içini çekerek sesleniyor: “Ah, Yakov Bok, tek derdi olan sensin sanma. Karlar nasıl bir dağın tepesine yığılırsa, dertler de benim başıma yığılmış durumda.”</p>

  <p>Yürüyüp uzaklaşıyor, sonra dönüp oğlu Trofım’in Podol’de bir evi soyarken yaşlı bir adamı öldürdüğünü söylüyor. “Görüyorsun ya, insan neler yaşıyor.”</p>

  <p>Uzun bir sessizlikten sonra, “Kızımla da başım dertteydi zaten,” diyor. “Benim yaşımda bir adamdan hamile kaldı. Lanet olası ayyaşın teki. Vakit kaybetmeden kızı biriyle evlendirmem lazım.” Kogin delikten konuşmaya devam ediyor: “Sonra da işte oğlan bir evi soymaya kalktı, daha önce hiç yapmadığı bir şey. Benden çalardı ama o geceye dek başka kimseden bir şey çalmamıştı. Tutup Dinyeper’de bir eve girmiş. Oradayken de evde yaşayan yaşlı adamı öldürmüş. Zararsız yaşlı bir adammış, aklı başında olan herkes evin dışından bakınca içinde değerli bir şey olmayacağını anlayabilir. Oğlum da biliyordu, o halde neden yaptı Yakov Bok? Yıllarca ona verdiğim sevginin karşılığını bana nasıl ödedi görüyor musun? Yaşlı adam evde onu paltosundan yakalamış ve asılmış. Trofim de, korkudan olduğunu söylüyor, paltosunu bıraktırana kadar yaşlı adamın kafasına yumruk atıp durmuş ama adam bıraktığında artık çok geçmiş. Adama bir çeşit inme inmiş ve ölmüş. İşi bitmiş. Trof'ım de son görevini yerine getirmek için orada kalıp birkaç cenaze mumu yakıp dua etmiş. O sabah ben gece nöbetinden dönüp de çizmelerimi çıkarırken eve geldi ve yaptıklarını bana anlattı. Ben de çizmelerimi yeniden giydim, birlikte Bölge Polis’ine gittik. Polise onun cinayet işlediğini bildirdim. Birkaç ay önce mahkemeye çıktı ve en ağır cezayı aldı. Yirmi yıl Sibirya’da ağır hapis. Şimdi oraya gitmek üzere yolda. Aralık ayının dondurucu bir gününde Nikola Köprüsü’nden yola çıktılar. Bu karda fırtınada şimdi nerede olduklarını Tanrı bilir. Düşünsene, tam yirmi yıl, bir ömür demek.”</p>

  <p>Yakov, “Sadece yirmi yıl,” diyor.</p>

  <p>“Onu görmeyeceğim, ikimiz de o kadar uzun yaşarsak, o elli iki yaşında olacak. Benim şimdi olduğum yaşta.”</p>

  <p>Gardiyanın sesi hücrede yankılanıyor bu yüzden konuşmaya fısıldayarak devam ediyor:</p>

  <p>“Ona neden böyle bir şey yaptığını sordum, özellikle bir sebepten yapmadığını söyledi. Bundan daha saçma bir cümle düşünebiliyor musun Bok? Korktuğum şey başıma geldi, baba sevgisi hiçbir işe yaramadı. Bu işler böyle. Sen bir plan yapıyorsun ama bambaşka bir şey oluyor. Hayat hiç iyi davranmıyor, o zaman ümit etmenin anlamı ne? Çocuklar anneleri tarafından ziyan edildiler zaten. Kişiliği oturmamış, sorumsuz bir kadın. Oğlum hep onun yüzünden zapt edilmez biri haline geldi. Ona duyduğum onca sevgiye rağmen ikimizden birini öldüreceğini düşünürdüm ama o gitti başkasını öldürdü.”</p>

  <p>Kogin içini çekiyor, bir an sessiz kalıyor. Sonra Yakov’a sigara isteyip istemediğini soruyor.</p>

  <p>Yakov hayır diyor. Gardiyan göğsündeki hırıltıyı duyabilsin diye derin derin nefes alıyor. Sigara içmek onu hasta edecektir.</p>

  <p>“Ama bir dakikalığına da olsa prangaları açabilirsen,” diyor, “ağrıyan ayaklarımı biraz rahatlatabilir.”</p>

  <p>Kogin bunu yapamayacağını söylüyor. Sessizlik içinde gözetleme deliğinin önünde birkaç dakika duruyor. Sonra ağır ağır fısıldıyor: “Talihsizliklerinin farkında olmadığımı sanma Bok, çünkü farkındayım. Bir insanın zincire vurulduğunu görmek korkunç bir şey, kim olursa olsun. Her gece ayaklarına pranga bağlanması da öyle, ama dürüst olmam gerekirse buna fazla takılmıyorum. Bütün gün zincire vurulduğunu düşünmemeye çalışıyorum. Ben kendime yetecek kadar derde sahibim zaten. Ne demek istediğimi anlıyorsun sanırım.”</p>

  <p>Yakov anladığını söylüyor.</p>

  <p>“Sigara konusunda emin misin? Kuralları az da olsa çiğnemiş olacağım. Bazı gardiyanlar buradaki tutuklulara sigara satıyor. Bana sorarsan müdür bundan haberdar. Ama prangalarını çözersem beni vurabilirler.”</p>

  <p>Yakov bir süre sonra gardiyanın gittiğini düşünüyor ama gardiyan gitmemiştir.</p>

  <p>Kogin, “İnciller hâlâ sende mi?” diye soruyor.</p>

  <p>“Hayır, aldılar.”</p>

  <p>“Peki, ezberlediğin o deyişler? Onları artık neden söylemiyorsun?”</p>

  <p>“Unuttum onları.”</p>

  <p>Gardiyan, “Ben şunu hatırlıyorum,” diyor. “‘Ama sonuna kadar dayanan kurtulacaktır.’ Ya Matta ya da Luka’dan. Ya biri ya da diğerinden.”</p>

  <p>Yakov öyle etkilenmiştir ki güler.</p>

  <p>Gardiyan uzaklaşıyor. O gece oldukça huzursuz, yarım saat sonra hücrenin kapısına geri geliyor, deliğe bir fener tutuyor, içeriyi görmeye çalışıyor. Işık tamircinin bağlanmış ayaklarına düşüyor ve onu uyandırıyor. Kogin bir şey söylemek üzere ama söyleyemiyor. Işık sönüyor. Yakov huzursuzlukla kıpırdanıyor, yattığı yerden gardiyanın oğluyla birlikte Sibirya’ya yürüyormuşçasına koridorda bir ileri bir geri yürümesini dinliyor. Yorgunluğuna yenik düşene dek dinliyor onu, sonra görmekte olduğu rüyasına geri dönüyor.</p>

  <p>Siyah atlı arabayı yeniden görüyor, yalnız araba bu kez çam kerestelerinden yapılmış kırık dökük bir tabut taşıyan eski bir yük arabası. Benim için değilse kimin için, diye düşünüyor Yakov. Kim olduğunu tahmin etmekten korkarak uyanmaya çalışıyor ama bunun yerine kendini boş bir odada, zincirle bağlanmış bir ağaç gövdesi gibi küçük siyah bir tabutun yanında dikilirken buluyor.</p>

  <p>Bu Jenya’nın tabutu, diye düşünüyor. Marfa Golov bana hediye olarak göndermiş. Fakat paslanmış zincirleri çözüp tabutun kapağını kaldırdığında, içinde başına bir dua örtüsü sarılmış ve bir gözü hâlâ kanla ıslanmış halde kayınpederi Şmuel yatıyor. Alnında mor bir delik var.</p>

  <p>Tamirci, “Şmuel, öldün mü sen?” diye bağırıyor. Yaşlı adam huzurlu olmasa da en azından artık sükûnete kavuşmuş durumda ve ilk defa söyleyecek bir şeyi yok.</p>

  <p>Tamirci acı içinde uyanıyor, tuzlu gözyaşları sakalını ıslatmış.</p>

  <p>“Sen yaşa Şmuel,” diye içini çekiyor. “Sen yaşa. Bırak ben senin için öleyim.”</p>

  <p>Sonra karanlığın içinde düşünüyor: Canıma kıyarsam nasıl onun için ölebilirim ki? Öleceksem onların oyununu bozmak ve kendi acıma son vermek için öleceğim. Şmuel’e gelince, o zaten yapayalnız. Benim ölümümden sonra bunu kutlamak için bir katliam düzenlerlerse arkamdan ölebilir bile. Öyleyse ölerek acıdan kurtulmanın dışında ne kazanacağım? Ben öldüm diye tek bir Yahudi bile ölürse ne kazanmış olurum? Acı çekmeden yaşamayı isterim elbet, acının tadından usandım ama eğer acı çekmem gerekiyorsa da bırakayım bunun bir amacı olsun. Bırakayım bu Şmuel için olsun.</p>

  <p>Ertesi gün buz gibi soğuk hücresinde altı kere üzeri aranıyor, adamlar onun her yerine parmaklarını sokarken, o, çıplak ayakları ile her bir taşı birer buz kütlesi kadar soğuk olan zemine basıyor. Ölmeyi planladığı altıncı arama en berbatı oluyor. Müdür yardımcısının üzerine atlamamak, vurulup öldürülmeden önce çıplak elleriyle onu boğmamak için kendini zor tutuyor. Kendi kendine ölmemesi gerektiğini söylüyor. Neden almak için beni mahvettikleri şeyi kendimden alayım ki? Beni öldürmelerine neden yardım edeyim?</p>

  <p>Mesela şimdi ölse, kim bilecek ki? Ondan arta kalanları kanla kaplanmış zeminden süpürüp ıslak bir deliğe atacaklar. Bir ya da iki yıl sonra, kaçmaya çalışırken öldüğünü söyleyecekler. O kadar zaman sonra bunu kim sorgular? Mahkûmların hapishanede ölmesi doğal bir şey. Tüm Rusya’da sinekler gibi ölüyorlar. Rusya çok büyük bir ülke ve içinde çok fazla hapishane var. Mahkûmların sayısı Yahudilerden bile fazla. Yahudiler onun kendi kendine öldüğüne inanmadıklarını söyleseler ne fark eder ki? O zaman geldiğinde başka sorunlarla meşgul olacaklardır zaten.</p>

  <p>Yakov intihar etmekten korktuğu için ölmekten korkuyor değil. Ölümünün sonuçlarını kendisiyle sınırlı tutması imkansız olduğu için korkuyor. Yahudi olmayanlar için bir Yahudi bütün Yahudileri temsil ediyor çünkü. Tamirci onlardan birinin çocuğunu öldürmekle suçlanıyorsa geri kalan hepsi suçlu sayılıyor. Çarmıha gerilme olayından beri İsa’nın katilinin suçu bütün Yahudilerin suçu. “O’nun kanının sorumluluğu bizim ve çocuklarımızın üzerinde olsun.”</p>

  <p>Yakov, Yahudilerin tarih boyunca yaşadığı kadere üzülüyor. Kısa süren bir mutluluğun ardından siyah ve kanlı bir dünyada uyanıyorsun. Bir gecede çılgın bir adam doğuyor ve Yahudi kanının su olduğunu düşünüyor. Bir gecede yaşam değersiz hale geliyor. Masumlar, masumiyet olmadan doğuyor. İnsan bedeni cisminden daha değersizdir. İnsanın kıymeti yok. Canlarını kurtarmak için kaçan o Yahudiler hafızanın sonsuz ıstırabında yaşıyor. O halde Yakov Bok bu konuda ne yapabilir? Yapabildiği tek şey işleri daha kötü hale getirmemek Kendisi tam bir Yahudi değil ama onları korumaya yetecek güçte. Ne de olsa insanları tanıyor, onların Yahudi olma ve dünyada insan gibi yaşama hakları olduğuna inanıyor. Onlara karşı olanların karşısında. Onları gücü yettiği ölçüde koruyacak. Bu da onun kendiyle olan antlaşması. Tanrı insan değilse, o olmak zorunda. Bu nedenle duruşmaya kadar dayanmalı ve yalanlarıyla onun masumiyetini teyit etmelerini sağlamalı. Dayanmaktan, beklemekten başka bir geleceği yok.</p>

  <p>Başına gelenlere ve gelmekte olanlara büyük bir öfke duyuyor. Koskoca bir toplum Yakov Bok’a; kısıtlı bir eğitimi olan, fakir ama her koşulda ona yüklemeye çalıştıkları suç konusunda masum bir adama karşı cephe almış durumda. Yasak bir bölgede birkaç aylığına yaşamak dışında onlara hiçbir şey yapmamış kendisi gibi basit bir tamircinin, sırf Yahudi doğmuş diye, yani sırf-kendi kendisinin düşmanı olmak dışında yüreğinde kimseye düşmanlık beslemediği halde- onların daimi düşmanı sayılıyor diye tüm Rus Devleti’ni bütün yetkilileri ve Çar’ıyla birlikte kendine düşman etmiş olması ne kadar garip ve sıra dışı bir durum.</p>

  <p>Mantık nerede? Adalet nerede? Spinoza ne der? İnsanın günlük işlerini yapabilmesi için gerekli huzur ve güveni sağlamak devletin görevidir. İnsanın kısa ömrünü yaşamasına, koşullara dayanmasına, hastalıkla ve evrenin korkularıyla başa çıkmasına yardım etmek devletin görevidir. O halde en azından durumu bundan daha kötü hale getirmeyin. Ne var ki Rus Devleti Yakov Bok’a en temel adaleti göstermeyi reddediyor, insanoğluna karşı duyduğu küçümseme ve korkunun bir ifadesi olarak da onu bir hayvan gibi duvara zincirliyor.</p>

  <p>“Köpekler,” diye haykırıyor Yakov.</p>

  <p>Boyun damarları kabarırken zincirlerini duvara vuruyor. Özgür kalmak için öfkeyle çırpınıyor, ara ara özgürlüğün çok yakınlarda olduğunu düşündüren bir umut ışığı beliriyor; doğru nefes alıp verir, doğru düşünürse gerçekleşeceğe benziyor. Belki de duvar çökecek ya da güneş ışığı duvarı yakıp delecek ve bir insanın geçebileceği büyüklükte bir kapı açacaktır. Ya da Yakov kendisine kilitli ve on iki sürgülü bir kapıdan nasıl kolayca çıkabileceğini anlatan bir kitabı nereye sakladığını hatırlayacaktır.</p>

  <p>Hücresinde, “Yaşayacağım,” diye bağırıyor. “Bekleyeceğim, duruşmama çıkacağım.”</p>

  <p>Berejinski gözetleme deliğini açıyor, tüfeğini delikten sokuyor ve namluyu tamircinin hayalarına doğrultuyor.</p>

  <p>Yakov çukurda oturuyor. Melek gibi bir ses ona ismiyle sesleniyor ya da Yakov’a öyle geliyor, doğru duyduğundan emin değil, Berejinski vurduğundan beri sağ kulağı işitme yeteneğini kaybetmiş durumda. Gökyüzü yağmur ve kar olmuş, onun üzerine yağıyor. Yağan belki de tahta parçaları, belki de donmuş zaman. Yakov cevap vermiyor. Saçları matlaşmış ve uzamış. Tırnakları da kırılana dek uzuyor. Dizanteri olmuş, altına yapıyor, leş gibi kokuyor.</p>

  <p>Berejinski onun üzerine bir kova soğuk su döküyor. ‘Yahudilerin neden domuz yemediği sır değil. Siz domuzlarla kan kardeşsiniz, ikiniz de bokun içinde yaşıyorsunuz.”</p>

  <p>Yaprakları bol bir ağacın altında çimlerin üzerinde oturuyor Yakov. Tarlalar çiçeklerle dolu. Unutmamak için kendi kendine konuşuyor. Hatırladığı bazı şeyler onu şaşırtıyor. Bunlar acaba hatıra mı yoksa yapmayı ümit ettiği şeylerin düşünceleri mi? Sarı sis bulutları onu bir kefen gibi sarmış durumda. Bazen acı veren bir ışık düşüyor üzerine. Hatıralar zayıflayıp uzaklaşıyor. Geçmişte olanları hatırlamakta zorluk çekiyor. Bir kere delirdiğini hatırlıyor. Aklını kaybedince insan onu nerede arar? Bu her şeyin sonudur. Kafasında sonsuza dek hapishanede kalacak, neden ya da nerede mahpus artık hatırlamayacaktır. Nihai kaderine, son bilinmeyenine hapsolmuştur.</p>

  <p>“Öl,” diyor Berejinski. “İsa aşkına, öl.”</p>

  <p>Yakov ölüyor. Ölüyor.</p>

  <p>Kogin oğlunun öldüğünü haber veren bir mektup aldığını söylüyor. Novorosisk’e giderken yolda kendini İrkutsk’ta bir nehre atmış. Öyle söylüyor.</p>

  <p><br/></p>

  <h3 id="sigil_toc_id_36">3</h3>

  <p><br/></p>

  <p>Hücreye giren hapishane müdürü, “Şapkanı çıkar,” dedi.</p>

  <p>Tamirci şapkasını çıkardıktan sonra müdür ona bir tomar kağıt uzattı.</p>

  <p>“Bu senin iddianamen Bok. Ama bu duruşmanın yaklaştığı anlamına gelmiyor.”</p>

  <p>Sonrasında zincire vurulmuş halde taburesine oturan Yakov ağır ağır kağıtları okudu. Okudukça kalp atışları hızlanıyordu ama aklı kalbinden daha hızlı çalışıyordu; sözünü ettikleri bu Yahudi korkunç bir suç işlemiş ve sonra kapana sıkılmıştı. Tutuklu bir anda onun öldüğünü ve küçük bir mezarda yattığını gördü. Kağıdın üzerindeki kelimeler bazen bulanıklaşıyor ve suyun altında kayboluyordu. Yüzeye çıktıklarında tamirci onları tek tek okuyor, her birini yüksek sesle söylüyordu. Üç sayfa okuduktan sonra daha fazla kafasını verecek gücü kalmamıştı. Kağıtlar kurşun gibi ağırdı. Yere bırakmak zorunda kaldı. Çok geçmeden, parmaklıklı pencere hala aydınlık görünmesine rağmen içerisi okumak için fazla karanlık oldu. Gece olunca kelimeleri adeta yutmak için büyük bir açlıkla uyandı. Kogin’e bir mum vermesi için yalvarmayı düşündü ama kağıtların alev alıp yanacağı korkusuna kapıldı. Böylece sabah olmasını bekledi, rüyasında iddianameyi okumaya çalıştığını ama yazı dilinin Türkçe olduğunu gördü. Sonra uyandı ve deli gibi kağıtları aradı. Kağıtlar paltosunun cebindeydi. Sabırsızlıkla günün ağarmasını bekledi. Sabah yeterince aydınlık olduğunda hevesle evrakın tamamını okudu. Hikaye önceki gün okuduğundan değişikmiş gibi geldi ama sonra evvelce kendine sorulan sorular ve yapılan suçlamalara bakarak kendisinin çıkardığı sonuçtan farklı olduğunu anladı. Suç aynı suçtu ama daha önce duymadığı detaylar vardı. Bazıları çılgıncaydı, bazı eski ithamlar da değiştirilmiş ve yeni bir gizem yaratılmıştı. Yakov olayları, bu yeni düzenleme sayesinde, ilk duyduğundan daha doğru gösterecek bir olay kombinasyonu bulmaya çalışarak ya da okuduklarını herkesten farklı bir açıdan algılarsa masum olduğunu hemen ispatlayabilecekmiş gibi okudu. Bir kez bunu başarabilirse zincirlerini çözmek ve hapishane kapılarını açmak zorunda kalacaklardı.</p>

  <p>Uzun mavi kağıtlara yazılmış bu “Duruşma iddianamesi” Jenya Golov cinayetini Yakov’un bildiği kadarıyla anlatıyordu ama bıçak yaralarının sayısı şimdi “üç adet on üçerlik gruplar halinde ve iki adet üçerli gruplar halinde” olmak üzere kırk beşe çıkmıştı. İddianameye göre çocuğun göğsünde, yüzünde ve kafatasında -“kulaklarının etrafında”- yaralar vardı. Kiev Üniversitesi Tıp Fakültesi Profesörü M. Zagreb tarafından yapılan otopsiye göre bu yaraların hepsi de vücutta, çocuğun kalbi hâlâ sağlamken açılmıştı. “Fakat boyundaki ana damarlarda açılan yaralar kalp zayıflamaya başladığında açılmıştır.”</p>

  <p>Çocuğun mağarada öldürülmüş olarak bulunduğu gün, annesi haberi duyunca bayılmıştı. Bu polis kayıtlarına da geçmişti. Sonra Yakov’un hızla okuduğu, sonra başa dönüp yeniden dikkatle okuduğu detaylar veriliyordu. İddianame, Marfa Golov’un bayılmasının, “burada özellikle önemle kaydedildiğini” ifade ediyordu çünkü sonradan cenazede “tümüyle yabancı kişilerin” ağlamış olmasına rağmen oğlunun gömülmesi sırasında kadının gayet sakin olduğu dikkat çekmişti. “Bazı iyi niyetli seyirciler” ve “belki de o kadar da iyi niyetli olmayan” bazı başka kişiler bu durumdan rahatsız olmuş, “bu iyi kadının oldukça aciz durumdaki eski bir arkadaşı vasıtasıyla kendi evladının öldürülmesinde rol oynamış olabileceği ihtimali” üzerine “aptalca söylentiler” yayılmaya başlamıştı. Bu söylenti temelsiz olmasına rağmen gerçeğe ulaşma amaçları doğrultusunda kadın tutuklanmış ve polis tarafından ayrıntılı bir soruşturmaya tabi tutulmuştu. Evi birden fazla kez aranmış ve “suç unsuru oluşturabilecek” en ufak bir şey bulunmamıştı. Böylece günlerce süren acılı bir soruşturmadan sonra kadın, polis ve diğer yetkililerin özür dilemesiyle serbest bırakılmıştı. Polis şefi daha önce çıkarılan söylentilerin yanlış ve temelsiz olduğunu, “büyük ihtimalle Marfa Golov’un düşmanları ya da kötü niyetli bazı güçler tarafından çıkarıldığını”, zira Marfa Golov’un kendini oğluna adamış, “çocuğuna karşı hiçbir suçu olmayan” bir anne olduğu çıkarımında bulunuyordu. Böyle şüpheler nefret uyandırıcıydı. Kadının, oğlunun cenazesindeki sakin halleri “büyük bir kayba uğramış ama duygularını kontrol edebilen gururlu bir insanın” davranışıydı. “Her üzgün olan üzüntüsünü ağlayarak göstermezdi” ve “suçlar da yüz ifadesine değil delillere bakılarak tespit edilirdi”. “Bu talihsiz kadının çocuğunun cenazesine kadar ne kadar çok acı çektiğini, nelere dayandığını kimse sorgulamamıştı.” Öte yandan şahitler Marfa Golov’un sıradan bir anneden çok daha vicdanlı olduğunu, “sorumsuz kocasının onları terk etmesi ve ölümünün ardından kimseden yardım istemeden çocuğuna bakmış olan, çok çalışkan, erdemli ve adına leke gelmemiş bir kadın” olduğunu ifade etmişlerdi. Bu nedenle bu kadının şerefine leke sürme girişimleri “bilinmeyen, yıkıcı düşman gruplarının” işiydi. Amaçları da “Jenya Golov’un gerçek katilinin, yani kendi mensuplarından biri olan işçi Yakov Bok’un suçunu gizlemekti”.</p>

  <p>Yakov, “Vay canına,” dedi.</p>

  <p>Başından beri tamirciden şüphelenilmişti. Cenazeden önce bile bütün şehirde “cinayetin asıl sorumlusunun İbrani inancına mensup biri” olduğu söylentileri dolaşmaya başlamıştı. Daha sonra Bok’un neden “şüpheli bir şahıs” olarak polisin dikkatini çektiğine dair sebepler özetleniyordu. İlk neden, özel bir kanunla Birinci Lonca Tüccarları ve bazı meslek uzmanları dışında İbranilerin oturması yasak olan Lukianovski Bölgesi’nde sahte bir isim kullanarak oturan bir İbrani olmasıydı. İkincisi, kendini Yakov İvanoviç Dologuşev isminde bir Rus olarak tanıtırken bir yandan da uygunsuz davranışlarda bulunmuş, hatta patronu Nikolay Maksimoviç Lebedev’in kızı Zinaida Nikolayevna’ya fiziksel tacize kalkışmış olmasıydı. “Zinaida Nikolayevna onun bu alçakça emellerine boyun eğmekten şans eseri kurtulmuştu.”</p>

  <p>Üçüncüsü, Yakov Bok tuğla fabrikasındaki bazı iş arkadaşlarının şüphesini çekmişti. Özellikle de “dikkatli ustabaşı Proşko” onun sistemli bir şekilde Nikolay Maksimoviç Lebedev’e ait fabrikadan zimmetine para geçirdiğinden şüphelenmişti.</p>

  <p>Dördüncüsü, fabrika bekçisi Skobeliev, ustabaşı Proşko ve “başka” şahitler tarafından tuğla fabrikasında, fırınların yakınında oğlan çocuklarını kovaladığına tanık olunmuştu. Bu çocuklar Vasya Şiskovski, Andrey Khototov, merhum Jenya Golov ve onlardan daha küçük yaşta çocuklardı. Hepsi de erkek çocuğuydu.</p>

  <p>Beşincisi de, Jenya Golov bir gece tuğla fabrikasının yakınındaki mezarlıkta, mezar taşlarının arasında aynı Yakov Bok tarafından takip edilmişti. O sırada Yakov Bok’un elinde “uzun ince bir marangoz bıçağı” bulunmaktaydı. Çocuk korkuyla bunu annesine anlatmıştı. Polis, Bok’un yaşadığı ahırın üzerindeki odada adamın alet çantasını bulmuştu. Çantanın içinde “kan lekeli bazı bizler ve bıçaklar” bulunmuştu. Ayrıca bu odada bazı kanlı bez parçaları da ele geçirilmişti.</p>

  <p>Tamirci içini çekip okumaya devam etti.</p>

  <p>“Yukarıda ifade edilen delillere ek olarak, Marfa Golov da Jenya’nın kendisine Yakov Bok’un ona cinsel açıdan yaklaştığını ve çocuğun onu yetkililere ihbar edeceğinden korktuğunu anlattığı yönünde ifade vermiştir.”</p>

  <p>“Akıllı ve algısı yüksek bir çocuk olan Jenya, bazı durumlarda Bok’u takip ederek onun bazen bir grup İbrani ile buluştuğunu, bu İbranilerin kaçakçı, soyguncu veya diğer sabıkalı kişiler olduğunu, bu buluşmaların sinagogun bodrum katında gerçekleştiğini görmüştür. Annenin ifadesine göre oğlu, gördüğü bu yasa dışı faaliyetleri polise bildirmek istediğinden söz etmiştir. Bunun yanı sıra, Vasya Şiskovski ve Jenya Golov, bir veya iki kez ‘çocuklara özgü bir davranışla’ taş atarak Bok’u kızdırmış, İbrani olduğu için onunla alay etmişler, Yakov Bok da onlardan intikam almaya karar vermiştir. Büyük şanssızlık eseri Bok’un kötü niyetli ellerine düşen Jenya Golov olmuş, Vasya Şiskovski ise şans eseri zavallı arkadaşının akıbetine uğramaktan kurtulmuştur.”</p>

  <p>Yakov çocuğu nasıl öldürdüğünün anlatıldığı bölümü hızla okudu. (“Skobeliev, Yakov Bok’u kollarında ağır bir şey taşırken gördüğüne tanıklık etmiştir. Bok, büyük bir çuvala benzeyen, içinde insan vücudunu andıran kıpırdanmalar olan bu büyük paketi üst kattaki odasına çıkarırken görülmüştür. Bu delil, çocuğun burada işkence gördükten sonra Yakov Bok tarafından öldürüldüğünü göstermektedir. Dindaşlarından bir ya da ikisinin de ona yardım etmiş olma olasılığı da bulunmaktadır.”) İddianame, “Hapishanedeyken Yakov Bok kalpazan Gronfein’i ikna etme girişiminde bulunmuştur,” diye devam ediyordu. “Gronfein, Bok ile aynı dindendir. Bok, Gronfein’in, aleyhinde tanıklık etmemesi için Marfa Golov’a rüşvet vermesini sağlamaya çalışmıştır. Bu amaçla teklif edilen paranın Yahudi Pale Yerleşimi’ndeki gruplar tarafından sağlanması planlanmıştır. Daha sonraki bir tarihte de Marfa Golov’un kendisine kırk bin ruble kadar yüksek bir meblağ teklif edilmiş, bunun karşılığında Avusturya sınırından yurtdışına kaçması istenmiş, Marfa Golov bu teklifi reddetmiştir.”</p>

  <p>Son paragrafta şöyle yazıyordu: “Sorgu yargısının, savcının ve bugün dava iddianamesinin dosyalara geçirildiği yer olan Kiev Eyaleti Yüksek Mahkemesi Başkanı’nın düşüncelerine göre, İbrani olduğunu kendi ağzıyla kabul eden Yakov Bok, önceden tasarlayıp planlayarak, Marfa Vladimirovna Golov’un sevgili oğlu on iki yaşındaki Jenya Golov’u yukarıda sözü geçen nedenlerden ötürü önce işkenceye maruz bırakıp, sonra da bıçaklayarak öldürmüştür; yani katil, kirli işlerini keşfeden masum bir çocuktan intikam almak istemiştir. Ancak suç öylesine çirkin ve alçakçadır ki başka bir nedeninin de bulunabileceği söylenilmektedir. Yalnızca en aşağılık, sadistçe eğilimlere sahip bir katil hiçbir tahrik unsuru ve düşmanlık bulunmaksızın böyle hayvanca ve canavarca bir davranışta bulunabilir.”</p>

  <p>İddianame Sorgu Yargıcı Yefım Balik, Savcı V G. Grubeşov, Yüksek Mahkeme Başkanı P. F. Furmanov tarafından imzalanmıştı.</p>

  <p>Yakov kağıtları okuduktan sonra zonklayan başını elleriyle sıktı. Ağrı gözlerinden içeri yayılıyordu. Buna rağmen iddianamede yazanları tekrar tekrar okudu. Okudukça şaşkınlığı ve hayreti artıyordu. Peki dini sebeplerle cinayet işlendiği suçlamasına ne olmuştu? Her bir sayfayı daha iyi görebilmek için ışığa tutarak boş bir çabayla aradı. Böyle bir suçlama yoktu. ima edilmiş olmasına rağmen, cinayetin dini amaçlar uğruna işlendiğine dair yapılan bütün atıflar iddianameden çıkarılmıştı. Yahudiler İbrani oluvermişti. Neden? Aklına gelen tek sebep, bunun dini amaçlarla işlenen bir cinayet olduğunu kanıtlayamamış olduklarıydı. Bunu kanıtlayamadılarsa, neyi kanıtlayabilirlerdi ki? Bazısı Marfa’nın aklını kaçırmışçasına yazılmış mektubundan doğrudan alınmış aptalca, düşmanca ve saçma yalanları kanıtlayamazlardı elbette. Tek bir şey kanıtlayamıyorlar, diye düşündü Yakov. Beni bu yüzden neredeyse iki yıldır tek kişilik bir hücrede tutuyorlar. Çocuğu, annesinin ve onun sevgilisinin öldürdüğünü biliyorlar. Derin bir bunalıma girmemek için kendiyle mücadele ediyordu. Bu “kanıtlar” ile beni asla duruşmaya çıkarmayacaklar. İddianamenin zayıflığı buna niyetleri olmadığını gösteriyordu.</p>

  <p>Yine de bu bir iddianameydi ve Yakov artık bir avukatla görüşmesine izin verip vermeyeceklerini merak ediyordu. O sırada müdür yeniden hücreye gelerek ona kağıtları geri vermesini söyledi.</p>

  <p>“Buna inanamayacaksın Bok ama kağıtlar idari bir hatayla yayınlanmış. Onları benim incelemem, ama sana vermemem gerekiyormuş.”</p>

  <p>Müdür gittikten sonra tamirci üzüntü içinde, duruşmadan korkuyorlar, diye düşündü. Belki de insanlar duruşmanın ne zaman başlayacağını soruyorlardır. Belki de bu onları endişelendiriyordur. Yaşarsam beni er ya da geç duruşmaya çıkarmak zorunda kalacaklar. İkinci Nikola olmasa bile Üçüncü Nikola beni duruşmaya çıkaracak.</p>



  <h3 id="sigil_toc_id_37">4</h3>



  <p>Zincirleri çözülüp de bacakları serbest bir halde istediği kadar tahta yatağına uzanmasına veya hücrede yürümesine izin verildiğinde, tamirci bir süre heyecanından ne olduğunu tam olarak idrak edemedi. Hücrenin içinde topallayarak dolaşıyor ama daha çok yatıyordu. Tahta yatağında yatarken ağzından nefes alıp veriyordu. Berejinski’ye “Yeni bir iddianame mi var, yoksa duruşma günü mü yaklaşıyor?” diye sordu ama gardiyan cevap vermedi.</p>

  <p>Bir gün tamircinin saçları biraz kısaltıldı ve sakalı tarandı. Berber önlüğünün cebindeki sararmış bir fotoğrafa gizliden bakarak tamircinin kulaklarının üzerindeki saçları bukleler haline getirdi.</p>

  <p>Daha sonra Yakov’a başka bir hapishane takımı verdiler. Ellerini ve yüzünü sabunla yıkamasına müsaade ettiler. Sonra da müdürün odasına çağırıldı.</p>

  <p>Berejinski onu koridora doğru tüfeğinin kabzasıyla itince tamirci bir-iki adım tökezledi. Nefeslenmek için sık sık duruyordu. Hücreye dönecek hali kalmadığından endişeleniyordu.</p>

  <p>Odaya girdiğinde Müdür Grizitskoy, “Karın burada,” dedi. “Ziyaretçi odasında onu görebilirsin. Bir gardiyan yanınızda olacak, o yüzden ayrıcalık tanınmasını bekleme. ”</p>

  <p>Yakov giderek artan bir şaşkınlık içinde bunun doğru olamayacağını düşündü. Eziyeti artırmak için onu kandırıyorlardı. Ama müdür ve gardiyanı gözleyince dediklerinin doğru olduğuna inandı. Sanki ciğerleri ateşe tutulmuşçasına nefessiz kalmıştı. Yeniden nefes alabildiğinde ise korkuya kapılmış durumdaydı.</p>

  <p>“Benim karım mı?”</p>

  <p>“Adı Raisl Bok değil mi?”</p>

  <p>“Bu doğru.”</p>

  <p>“Onunla ziyaretçi odasında birkaç dakika konuşabilirsin ama ayağını denk al.”</p>

  <p>“Lütfen, şimdi olmasın.” Yakov perişan haldeydi. “Başka bir zaman olsun.”</p>

  <p>Müdür, ‘‘Yeter, sızlanmayı kes artık,” dedi.</p>

  <p>Tamirci sarsılmıştı, şaşkındı, karmaşık düşünceler içindeydi. Topallayarak ilerledi. Berejinski onu bir dizi dar koridordan geçirerek ziyaretçi odasındaki kafesli bölüme götürdü. Yakov kapıda kendine çekidüzen vermeye çalıştı. İçeri girdi ve kapı üzerine kilitlendi. Bu bir tuzak, diye düşündü. Gelen o değil, bir casus. Dikkatli olmalıyım.</p>

  <p>Kadın tahta bir sıranın üzerinde oturuyordu. Yakov’la aralarında kalın bir tel örgü vardı. Çıplak duvarlı kutu gibi odanın uzak ucunda, kadının arkasında üniformalı bir gardiyan bekliyordu. Silahını duvara dayamıştı, ağır hareketlerle bir sigara sarıyordu.</p>

  <p>Yakov kadının karşısına gergin bir halde oturdu. Üşümüş gibiydi, boğazı ağrıyor, avuçları terliyordu. Onun önünde aklını kaçırıp delirmekten korkuyordu. Raisl’le bir kez konuştuktan sonra bu hayata katlanacak gücü kalmayacağından endişeliydi.</p>

  <p>Gardiyan Rusça, “Haydi işinize bakın,” dedi.</p>

  <p>Ziyaretçi odası loş bir ışıkla aydınlatılmış olmasına rağmen Yakov’un hücresinden daha aydınlıktı. Alışana kadar ışık gözlerini ağrıtmıştı. Kadın hareketsiz oturuyordu. Paltosu yıpranmıştı. Başına yün bir şal örtmüştü. Parmaklarını kucağında kenetlemişti. Tamirciyi sessizlik içinde seyrediyordu. Gözlerini Yakov’a dikmişti. Yakov karşısında bir acuze bulmayı beklemişti, ama Raisl yıpranmış ve gergin bir utanç içinde görünüyor olmasına ve giymekten hiç hoşlanmadığı peruğunu başından çıkarmış olmasına rağmen, hiç değişmemiş gibiydi, otuzuna gelmiş olmasına rağmen şaşırtıcı derecede genç görünüyordu. Bir kadın olarak hiç de fena değildi. Tamirci, bunun bedelini ben ödedim, diye için için hayıflandı.</p>

  <p>‘‘Yakov?”</p>

  <p>“Raisl?”</p>

  <p>“Evet.”</p>

  <p>Raisl başındaki şalı çözdü. Koyu renk saçları kısa kesilmişti, başı terlemişti. Yakov onun yüzüne dikkatle baktı. Uzun boynu açıktaydı. Bakışları üzgündü. Yakov’a korku ve duygu dolu bakışlarla bakıyordu. Yakov iki kez konuşmayı denedi ama yapamadı. Yüzüne ağrılar giriyor, dudakları titriyordu.</p>

  <p>Raisl, “Biliyorum Yakov,” dedi. “Başka ne diyebilirim? Biliyorum.”</p>

  <p>Yakov duygularının yoğunluğundan adeta göremez olmuştu.</p>

  <p>Tanrım, ben neyi unutmuşum? Hiçbir şey unutmamışım. Büyük bir kayıp ve utanç yaşıyordu. Geçmişten gelen duygular bu kadar uzun bir aranın ve korkunç bir mahpusluğun ardından bile canlı kalabiliyordu demek. En derin yaralar asla kapanmaz.</p>

  <p>‘‘Yakov, gerçekten sen misin?”</p>

  <p>Yakov hücuma geçen gözyaşlarını bastırmaya çalışarak sağlam kulağını ona çevirdi.</p>

  <p>“Benim ya. Başka kim olacak?”</p>

  <p>“Bu bukleli saçların ve uzun sakalınla ne kadar garip görünüyorsun.”</p>

  <p>“Aleyhime kullanacakları delil bu.”</p>

  <p>“Ne kadar zayıflamışsın ve solgunsun. ”</p>

  <p>“Zayıfladım. Solgunum. Benden ne istiyorsun?”</p>

  <p>Raisl Yidce, “Hapishane koşulların hakkında sana soru sormamı yasakladılar,” dedi. “Ben de sormayacağıma söz verdim, zaten soru sormak isteyen kim? Gözlerimle görebiliyorum. Keşke görmez olsaydım. Ah Yakov, sana ne yaptılar? Sen kendine ne yaptın? Böyle korkunç bir şey nasıl oldu?”&nbsp;</p>

  <p>“Seni rezil fahişe, esas sen bana ne yaptın? Fakirliğimiz ve çocuksuz olmamız yetmezmiş gibi gidip bir de fahişe oldun.”&nbsp;</p>

  <p>Raisl tekdüze bir sesle konuşmaya başladı: “Bu benim tek başıma yaptığım bir şey değil, biz bunu birbirimize yaptık. Beni sevdin mi? Ben seni sevdim mi? Hem evet diyorum hem de hayır. Fahişeliğe gelince, öyleydiysem bile artık değilim. İniş ve çıkışlarım oldu, tıpkı senin gibi Yakov ama beni yargılayacaksan olduğum gibi yargılamak zorundasın.”</p>

  <p>“Sen nesin ki?”</p>

  <p>“Her ne olursam olayım, eskisi gibi değilim.”</p>

  <p>“Benimle niye evlendin, bunu bilmek istiyorum. ‘Aşk’ diyorsun. Madem beni sevmiyordun ne demeye rahat bırakmadın?”</p>

  <p>“Seninle evlenmekten korkuyordum ama o zamanlar şefkatliydin. Ve insan yalnız olduğunda şefkatli bir kelimeye muhtaç hale geliyor. Ayrıca söylemekte zorlansan bile beni sevdiğini düşünmüştüm.”</p>

  <p>“Bir erkek tuzağa düşmekten korkuyorsa ne diyebilir? Senden korkuyordum. Bu kadar tatminsiz birini daha önce hiç tanımamıştım. Ben sınırlı bir adamım. Sana ne vaat edebilirdim? Ayrıca baban da sürekli peşimdeydi, beni iki eliyle birden itiyordu: Seninle evlenirsem dünya değişecekti, her gün gökkuşağı olacaktı. Sonra da o gün ormanda beni elde ettin.”</p>

  <p>“Ormana birden çok kez gittik. Sen de benim istediğimi istiyordun. Bu iş iki kişi yapılır.”</p>

  <p>Yakov acıyla, “Böylece evlendik,” dedi. “Hâlâ bir şansımız vardı. Bir kere evlendikten sonra sadık olman gerekirdi. Anlaşma anlaşmadır. Bir eş de eş olduğunu bilmeli. Evli de evlidir.”</p>

  <p>Raisl, “Sen çok iyi bir koca mıydın sanki?” diye sordu. “Evet, hep para kazanmaya çalıştın, bunu inkâr edemem, ama asla başaramadın. Bütün gece Spinoza okumak için uyumadığında da, okuduğun Tevrat olmamasına rağmen sana karşı çıkmadım. Bir tek bunu beni ihmal etmek pahasına yaptığın zamanlarda sesimi çıkardım, ne demek istediğimi anlıyorsundur herhalde. Beni en çok rahatsız eden, küfürler ve hakaretlerdi. Seninle evlenmeden önce yattığım için bütün dünyayla yattığıma inanıyordun. Sen benimle sevişmeyi bırakana dek senden başka kimseyle beraber olmadım. Yirmi sekiz yaşında mezara girmek için henüz çok gençtim. Böylece, senin tavsiyelerini dinleyerek, batıl inançlarımı bir kenara bırakıp son bir kez şansımı denedim. Aksi halde çok geçmeden ölecektim. Kısırdım. Her çareyi denedim. Kendimi ağaçlara attım. Kuru göğüslerimi parçaladım ve boş rahmime lanet okudum. Kalsam da gitsem de sana bir faydası yoktu,ben de gitmeye karar verdim. Senin gitmeyeceğin belliydi, o yüzden ben gitmek zorundaydım. Hayatımı değiştirebilmek için çaresizlik içinde evi terk ettim. Gidebileceğim tek yoldan gittim. Benim için ya ölüm vardı ya da günah işlemek. Ben de daha az kötü olan günahı seçtim. Gerçeği bilmek istiyorsan Yakov, gitmemin sebeplerinden biri de seni harekete geçirmekti. Sonucun bu olacağı kimin aklına gelirdi?”</p>

  <p>Rengi kaçmış parmak eklemlerini göğsüne yaslayarak çıtlattı. “Yakov, buraya geçmişle ilgili kavga etmek için gelmedim. Beni affet, geçmişi affet.”</p>

  <p>“Neden geldin?”</p>

  <p>“Babam seni hapishanede gördüğünü söyledi. Bundan başka konu konuşmuyor. Geçen kasımda kasabaya geri döndüm. Önce Harkov’daydım, sonra Moskova’da ama daha fazla devam edemiyordum, geri dönmek zorunda kaldım. Kiev Hapishanesi’nde olduğunu öğrendiğimde seni görmeye geldim ama beni içeri almadılar. Ben de savcıya gittim ve ona senin karın olduğuma dair belgeleri gösterdim. Son derece sıra dışı koşullar haricinde seni göremeyeceğimi söyledi. Ona masum bir adam cezaevinde tutuluyorsa koşulların zaten yeterince sıra dışı olduğunu söyledim. Onu görmeye en az beş kez gittim ve en sonunda imzalaman için sana bir kağıt götürmem koşuluyla içeri girmeme izin verdi. Seni bu kâğıdı imzalamaya zorlamamı istedi.”</p>

  <p>“Onun imzalanacak kâğıtlarının canı cehenneme. Onları getirdiğin için senin de canın cehenneme.”</p>

  <p>“Yakov, imzalarsan yarın serbest kalabilirsin. En azından düşünmeye değer.”</p>

  <p>Yakov, “Ben düşündüm,” diye bağırdı. “Daha fazla düşünecek bir şey yok. Ben masumum.”</p>

  <p>Raisl sesini çıkarmadan ona baktı.</p>

  <p>Gardiyan tüfeğini eline alarak yanlarına geldi. “Burada Yidce konuşmak yasak,” dedi. “Rusça konuşmanız gerekiyor.Hapishane bir Rus kurumudur.”</p>

  <p>“Rusça konuşursam daha uzun sürer,” dedi Raisl. “Rusçayı çok yavaş konuşuyorum.”</p>

  <p>“Ona vermen gereken kâğıdı bir an önce ver.”</p>

  <p>“Kağıdın açıklanması gerekiyor. Yararlı olacağı yanları var ama sakıncaları da var. Ona savcının söylediklerini anlatmam gerek.”</p>

  <p>“Öyleyse Tanrı aşkına anlat da bitsin artık.”</p>

  <p>Gardiyan pantolonunun cebinden küçük bir anahtar çıkararak tel örgünün üzerinde bulunan yine telden küçük bir kapıyı açtı. “Buradan, imzalaması gereken o kâğıttan başka bir şey geçirmeye çalışmayın yoksa ikinize de acımam. Gözüm üstünüzde.”</p>

  <p>Raisl rengi solmuş kumaş çantasını açtı ve içinden katlanmış bir zarf çıkardı. “Sana vermeye söz verdiğim kâğıt bu,” derken Yakov’la Rusça konuşmuştu. “Savcı bunun senin son şansın olduğunu söylüyor.”</p>

  <p>“Demek bunun için geldin,” diye Yidce söylendi Yakov. “İki yıldır direndiğim yalanları bana itiraf ettirmek için. Bana bir kez daha ihanet etmek için.”</p>

  <p>Raisl, “İçeriye girebilmemin tek yolu buydu,” dedi. “Ama gelme nedenim bu değil. Ağlamak için geldim.” Yutkundu. Dudakları titreyerek ağlamaya başladı. Gözlerine bastırdığı parmaklarının arasından gözyaşları süzüldü. Omuzları titredi.</p>

  <p>Yakov, onu seyrederken kalbine hücum eden kanın ağırlığını hissetti.</p>

  <p>Gardiyan bir sigara daha sardı. Sigarayı yaktı ve ağır ağır içmeye başladı.</p>

  <p>İşte burada kalmıştık, diye düşündü Yakov. Onu son gördüğümde de böyle ağlıyordu. Hâlâ da ağlamaya devam ediyor. Bu arada ben iki yıldır sebepsiz yere hapis yattım. Tek kişilik hücrede kaldım ve zincire vuruldum. Dondurucu soğuğu çektim, pisliği yaşadım, bitlendim, o aramaların eziyetine katlandım ve o hâlâ ağlıyor.</p>

  <p>“Ne için ağlıyorsun?” diye sordu.</p>

  <p>“Sana ağlıyorum, bana ağlıyorum, dünyaya ağlıyorum.”</p>

  <p>Ağlarken, zayıf, kırılgan, ince uzun, küçük göğüslü, yıpranmış ve üzgün bir kadındı Raisl. Onun bu kadar kırılgan olacağını kim tahmin ederdi? Ağlaması tamirciye dokunuyordu. Yakov gözyaşının ne demek olduğunu öğrenmişti.</p>

  <p>Bir süre sonra Yakov, ‘‘Yapacak başka bir iş olmadığından ben de düşündüm,” dedi. “Başından sonuna dek bizim hayatımızı düşündüm ve kendimi de en az senin kadar suçluyorum. Az verirsen, daha azını bulursun. Gerçi bazı konularda hak ettiğimden fazlasını aldığım da bir gerçek. Ayrıca öğrenmek uzun zaman istiyor. Bazı insanların yaptıkları hatayı anlayana kadar aynı hatayı yedi kez yapması gerekiyor. Ben de bu tip bir insanım ve özür dilerim. Seninle yatmayı bıraktığım için de özür dilerim. Kendimi bıçaklamak üzereydim ve seni bıçakladım. Bana bu kadar yakın başka kimse yoktu ki. Yine de bu hapishanede çok çile çektim. Artık eski Yakov değilim. Daha fazla ne söyleyebilirim ki Raisl? Hayatımı yeniden yaşama şansım olsaydı seni ağlatacak çok daha az şey olurdu, o yüzden ağlama artık.”</p>

  <p>Parmaklarıyla gözlerini sildikten sonra Raisl, “Yakov,” dedi. “Bu itirafnameyi buraya seninle konuşmama izin versinler diye getirdim. İmzalamanı istediğimden değil. İstemiyorum. Yine de sen istemiş olsaydın sesimi çıkarmazdım. Sana hapishanede kal mı deseydim? Sana söyleyeceğim diğer bir şey de pek iyi bir haber değil. Bir çocuk doğurduğumu söylemeye geldim. Evden kaçtığımda hamile olduğumu fark ettim. Utanmıştım ve korkmuştum. Aynı zamanda artık kısır olmadığım ve anne olabileceğim için de mutluydum.”</p>

  <p>Tamirci içinden, acılarımın sonu yokmuş, diye geçirdi. Odanın ahşap duvarlarını yumruklamaya başladı. Gardiyan sert bir sesle ona durmasını emretti, Yakov da duvarlar yerine kendini yumruklamaya başladı. Kafasına, yüzüne vuruyordu. Raisl ona bakarken gözlerini kapadı.</p>

  <p>Bir süre sonra geriye acıdan başka bir şey kalmadığında, “O halde kısır değilmişsin, sorun neymiş?” diye sordu.</p>

  <p>Raisl bakışlarını kaçırdı. Sonra yeniden Yakov’a baktı. “Kim bilir? Bazı kadınlar daha geç hamile kalır. Hamile kalmak için insanın şansa ihtiyacı vardır.”</p>

  <p>Tamirci, bende şans yoktu, bu yüzden onu suçladım, diye düşündü.</p>

  <p>“Kız mı erkek mi?” diye sordu.</p>

  <p>Raisl ellerine bakarak gülümsedi.“Adı Haim. Büyükbabamın adını verdim ona.”</p>

  <p>“Kaç yaşında oldu şimdi?”</p>

  <p>“Neredeyse bir buçuk yaşında.”</p>

  <p>“Benim çocuğum olamaz, değil mi?”</p>

  <p>“Nasıl olabilir ki?”</p>

  <p>Yakov içini çekti. “Çok kötü. Şimdi nerede?”</p>

  <p>“Babamın yanında. Bu yüzden geri döndüm. Tek başıma ona bakamıyordum. Ah Yakov, hayat hiç de güllük gülistanlık değil. Kasabaya geri döndüm ama senin başına gelenler yüzünden beni suçluyorlar. Sütçülük işime devam edeyim dedim ama domuz eti satsam daha iyi durumda olurdum. Haham yüzüme karşı bana parya diyor. Çocuk da adının piç olduğunu sanacak.”</p>

  <p>“Peki benden ne istiyorsun?”</p>

  <p>“Yakov, çektiğin acılar için üzgünüm. Sen olduğunu duyduğumda saçımı başımı yoldum ama belki senin de benim için üzgün olabileceğini düşündüm. Yalvarırım, oğlumun babasının sen olduğunu söylersen belki her şey daha kolay olur. Yine de yapamazsan bir şey diyemem. Senin yükünü artırmak istemem.”</p>

  <p>“Babası kim? Eminim Yahudi olmayan biridir.”</p>

  <p>“Seni daha iyi hissettirecekse, bir Yahudi’ydi. Bir müzisyen. Geldi, geçti. Onu unuttum. Çocuğun tohumunu o attı ama babası o değil. Kim babalık ederse babası odur. Babalık eden benim babam ama onun da bir ayağı çukurda. Bir darbeyle ikinci kez dul kalacağım.”</p>

  <p>“Babanın nesi var?”</p>

  <p>“Şeker hastası. Gerçi yine de kendini oradan oraya sürüklüyor. Senin için çok endişeleniyor. Benim için ve çocuk için de. Zengin doğmadığı için kendine lanet ederek uyanıyor. Bunu her düşündüğünde dua ediyor. Ona elimden geldiğince iyi bakmaya çalışıyorum. Duvara dayanmış çuvalların üzerinde uyuyor. Yiyeceğe, dinlenmeye ve ilaca ihtiyacı var. Elimize ne geçerse sadakadan geçiyor. Bir-iki zengin hizmetçileriyle öteberi gönderiyor ama beni gördükleri zaman hemen burunlarını tıkıyorlar.”</p>

  <p>“Benden kimseye bahsetti mi?”</p>

  <p>“Hem de herkese. Hasta olmasına rağmen her yere koşuyor.”</p>

  <p>“Ne diyorlar?”</p>

  <p>“Saçlarını başlarını yoluyorlar. Göğüslerini yumrukluyorlar. Tanrı’ya senin yerinde olmadıkları için şükrediyorlar. Bazıları para topluyor. Bazıları protesto edeceklerini söylüyor.Bazıları bir şey yapmaya korkuyor, Hıristiyanları kızdırıp işleri daha da beter etmekten korkuyorlar. Bazıları karamsar ama ümidi olan birkaçı da var. Yine de benim bildiğimden daha fazla bir şeyler dönüyor.”</p>

  <p>“İşler hızlanmazsa neler olup bittiğini anlamak üzere ortalarda olmayacağım.”</p>

  <p>“Böyle söyleme Yakov. Kiev’de bazı avukatlarla görüşmeye gittim. İki tanesi sana yardım edeceğine yemin ediyor ama iddianame olmadan kimse harekete geçemiyor.”</p>

  <p>Yakov, “O halde bekleyeceğim,” dedi. Raisl’ın gözleri önünde küçülmüştü.</p>

  <p>“Sana küçük bir kolinin içinde biraz hamursuz, peynir ve bir elma getirdim ama müdürün odasında bırakmamı istediler. Onu sormayı unutma. Keçi peyniri, ama fark edeceğini sanmam.”</p>

  <p>Yakov bitkin bir halde, “Sağ ol” deyip içini çekti. “Dinle Raisl, senin için çocuğun benim olduğunu söyleyen bir yazı yazacağım.”</p>

  <p>Raisl’ın gözleri parladı. “Tanrı seni korusun.”</p>

  <p>“Boş ver Tanrı’yı. Yanında bir parça kağıt var mı? Bir şeyler yazacağım. Onu hahamın babasına göster. Benim el yazımı tanır. Ayrıca oğlundan daha iyi bir adamdır.”</p>

  <p>Raisl endişe içinde fısıldadı: “Kağıt kalemim var ama odadaki gardiyandan korktuğum için sana veremiyorum. İtiraf kağıdı dışında sana hiçbir şey vermemem, senden de bir şey almamam için beni uyardılar. Yoksa senin kaçınana yardım etmekten beni tutuklayacaklarmış.”</p>

  <p>Gardiyan sabırsızlanmaya başlamıştı ve yine öne doğru çıktı. “Daha fazla konuşacak bir şey yok. Ya kağıdı imzala yada hücrene geri dön.”</p>

  <p>Tamirci, “Kalemin var mı?” diye sordu.</p>

  <p>Gardiyan cebinden tombul bir dolmakalem çıkardı ve telin deliğinden tamirciye uzattı.</p>

  <p>Yakov’u seyretmek için bekledi ama Yakov o çekilene kadar bekledi.</p>

  <p>Raisl’a dönüp Rusça, “Bana itirafnarneyi ver,” dedi.</p>

  <p>Raisl ona zarfı uzattı. Yakov zarfın içinden kağıdı çıkardı. Açıp okudu: “Ben, Yakov Bok, Marfa Golov’un oğlu Jenya Golov’un Yahudi suç ortaklarım tarafından öldürülüşüne şahit olduğumu itiraf ediyorum. Yahudiler çocuğu 20 Mart 1911 tarihinde Lukianovski Bölgesi tüccarı Nikolay Maksimoviç Lebedev’e ait tuğla fabrikasındaki ahırın üst katında öldürmüştür.”</p>

  <p>Yazının altına, üzerine imzasını atması için kalın bir çizgi çizilmişti.</p>

  <p>Yakov kağıdı önündeki sıraya yerleştirdi ve imzası için çizilmiş çizginin üzerine Rusça, “Her bir kelimesi yalandır,” diye yazdı.</p>

  <p>Zarfın üzerine ise Yidce olarak, kelimelerin yazılışını hatırlamak için duraklaya duraklaya şunları yazdı: “Karım Raisl Bok’un doğurduğu bebek Haim’in babasının ben olduğumu bildiririm. Karım beni terk etmeden önce hamile kalmıştır.Lütfen annesine ve çocuğa yardım ediniz, bunun için başımdaki onca derdin arasında size minnettar kalacağım. YakovBok.”</p>

  <p>Raisl ona tarihi söyledi, Yakov da yazdı: “27 Şubat 1913.” Yakov zarfı tel kafeste açılan pencereden Raisl’a uzattı.</p>

  <p>Raisl zarfı paltosunun kolundan içeri kaydırdı ve itirafnarneyi gardiyana teslim etti. Gardiyan kağıdı hızla katlayarak cebine koydu. Raisl’ın el çantasının içindekileri inceledikten ve paltosunun ceplerini elleriyle yokladıktan sonra ona gitmesini söyledi.</p>

  <p>Raisl ağlayarak, “Yakov,” dedi. “Eve dön.”</p>
</body>
</html>