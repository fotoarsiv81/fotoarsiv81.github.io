<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>BÜYÜK KANALDAKİ BUZ</title>
</head>

<body>
  <h2 class="h22">BÜYÜK KANALDAKİ BUZ</h2>

  <p class="p7">Kapkara gökyüzü sayılmazsa, fotoğraf Dünya'nın kutup bölgelerinde herhangi bir yerde çekilmiş olabilirdi; ufka kadar uzanan çatlak buzlarla kaplı denizde yabancı gelebilecek hiçbir şey yoktu. Sadece ön plandaki uzay giysili beş figür sahnenin başka bir dünyadan olduğunu gösteriyordu.</p>

  <p class="p2">Gizliliğe önem veren Çinliler ekibin isimlerini hâlâ açıklamamışlardı. Europa'da buzulun üzerindeki isimsiz istilacılar sadece baş bilim adamı, kumandan, haritacı, birinci mühendis ve ikinci mühendis olarak biliniyorlardı. Floyd elinde olmadan, şimdiden tarihi olan fotoğrafı Dünya'dakilerin sahneye bu kadar yakın olan <span class="t7">Leonov</span>'dan bir saat önce görmelerinin ironik olduğunu düşündü. Ama <span class="t7">Tsien</span>'in haberleşmesi öyle dar bir dalgadan yapılıyordu ki yakalamak imkânsızdı; <span class="t7">Leonov</span> sadece tüm yönlere eşit yayın yapan işaret kulesini dinleyebiliyordu. Europa'nın hareketi onu görüş alanı dışına çıkardığında ya da uydunun kendisi Jüpiter'in müthiş kütlesinin ardında kaybolduğunda o bile duyulamıyordu. Çinlilerin görevi hakkındaki az miktardaki bilginin Dünya'dan alınması gerekiyordu.</p>

  <p class="p2">İlk incelemeden sonra gemi sanal olarak uydunun tamamını kaplayan buz tabakasının arasından fırlamış birkaç kaya parçasından birine inmişti. Buz kutuptan kutuba düzdü; ona garip şekiller verecek hava ya da tabakalar halinde yavaşça kımıldayan tepelere dönüşecek kar yağışı yoktu. Havası olmayan Europa'ya göktaşları düşebilirdi, ama bir kar tanesi asla. Yüzeyini biçimlendiren güçler sadece tüm yükseltileri tek bir seviyeye çeken sabit yerçekimi ve yörüngelerinde ilerlerken tekrar tekrar Europa'nın yanından geçen uyduların neden olduğu aralıksız sarsıntılardı. Çok daha büyük kütlesine rağmen Jüpiter'in etkisi daha azdı. Jüpiter gelgitleri işlerini çok uzun zaman önce bitirmiş, Europa'nın bir yüzü dev efendisine dönük olarak sonsuza dek yerinde kalmasını garantiye almışlardı.</p>

  <p class="p2">Bütün bunlar 1970'lerdeki Voyager seyir görevlerinden, 1980'lerdeki Galileo incelemelerinden ve 1990'lardaki Keppler inişlerinden beri biliniyordu. Ama Çinliler birkaç saat içinde Europa hakkında önceki tüm görevlerin toplamından fazlasını öğrenmişlerdi. Bu bilgiyi kendilerine saklayacaklardı; insan buna üzülebilirdi, ama çok az kişi bunu hak etmediklerini söyleyebilirdi.</p>

  <p class="p2">Uyduyu sahiplenmeye hakları olduğunu ise kimse söyleyemezdi. Tarihte ilk kez bir ülke başka bir dünya üzerinde hak iddia etmişti ve Dünya'nın tüm haber kurumları yasal durumu tartışıyorlardı. Gerçi Çinliler '02 BM Uzay Antlaşmasını imzalamadıklarını ve dolayısıyla hükümlerinin onları bağlamayacağını tekrar tekrar belirtmişlerdi, ama bu öfkeli protestoları azaltmamıştı.</p>

  <p class="p2">Europa birdenbire Güneş Sistemindeki en büyük haber olmuştu. Ve olay yerinde bir adama (en azından birkaç milyon kilometre yakında birine) çok ihtiyaç vardı.</p>

  <p class="p2">"Ben Heywood Floyd, Jüpiter'e giden <span class="t7">Kozmonot Leonov'</span>dayım. Ama tahmin edeceğiniz gibi artık tüm düşüncelerimiz Europa'ya yönelik.</p>

  <p class="p2">"Tam şu anda geminin en güçlü teleskopuyla ona bakıyorum; bu büyüklükteyken Ay'ın çıplak gözle görünümünden on kat daha büyük. Ve görüntü gerçekten garip.</p>

  <p class="p2">Birkaç küçük kahverengi yer hariç yüzey her yerde pembe. Her yana kıvrılıp bükülen dar çizgilerden karmaşık bir ağla kaplı. Aslında, tıpkı bir tıp kitabında damar ve atardamarların düzenini gösteren bir resme benziyor.</p>

  <p class="p2">Bunların bazıları yüzlerce -hatta binlerce- kilometre uzunluğundalar ve Percival Lowell ve yirminci yüzyılın başlarındaki diğer gökbilimcilerin Mars'ta gördüklerini sandıklan hayali kanallara benziyorlar.</p>

  <p class="p2">Ama Europa'nın kanalları hayali değil, elbette yapay da değiller. Üstelik içlerinde su -en azından buz- var. Çünkü uydu neredeyse tamamen suyla kaplı, ortalama elli kilometre derinliğinde.</p>

  <p class="p2">Güneşten böylesine uzakta olduğundan Europa'nın yüzey ısısı son derece düşük, donma noktasının yaklaşık yüz elli derece altında. Yani tek okyanusunun bir buz kalıbı olması mümkün.</p>

  <p class="p2">Şaşırtıcı, ama gerçek öyle değil; çünkü Europa'nın içinde gelgitlerin neden olduğu büyük bir ısı var. Komşusu lo'daki büyük volkanları harekete geçiren gücün aynısı.</p>

  <p class="p2">Bu yüzden buz sürekli eriyor,&nbsp; kırılıyor ve donuyor, kendi kutup bölgelerimizdeki yüzen buz tabakaları gibi çatlak ve geçitler oluşturuyor. Şu anda çatlakların oluşturduğu karmaşık bir desene bakıyorum; birçoğu karanlık ve çok eski, belki milyonlarca yıl yaşında. Ama birkaçı bembeyaz, henüz yeni açılmış çatlaklar, kabukları sadece birkaç santimetre kalınlığında.</p>

  <p class="p2"><span class="t7">Tsien,</span> bu beyaz bölgelerden, <span class="t7">Büyük Kanal</span> olarak adlandırılan bin beş yüz kilometre uzunluğundaki bir tanesinin hemen arkasına indi. Büyük bir olasılıkla Çinliler, Jüpiter uydu sistemini keşfedip Dünya'ya dönebilmek için oradaki suyu yakıt tanklarına çekmek niyetindeler. Bu kolay olmayabilir, ama şüphesiz indikleri bölgeyi büyük dikkatle incelemişlerdir ve ne yaptıklarını biliyorlardır.</p>

  <p class="p2">Neden böyle bir riske girdikleri ve neden Europa'yı yakıt alma noktası olarak gördükleri artık anlaşılıyor. Orası tüm Güneş Sisteminin kilit noktası olabilir. Ganymede'de de su var ama tamamı donmuş halde, zaten uydunun güçlü yerçekimi yüzünden ulaşılması da daha zor.</p>

  <p class="p2">Şu anda fark ettiğim bir nokta daha var. Çinliler Europa'da mahsur da kalsalar, bir kurtarma görevi ayarlanana kadar hayatta kalabilirler. Fazlasıyla enerjileri var, bölgede faydalı mineraller olabilir. Zaten Çinlilerin sentetik gıda üretiminde uzman olduklarını da biliyoruz. Pek lüks bir hayat olmayabilir; ama bizim de birkaç gün içinde görmeyi umduğumuz, Jüpiter'in gökyüzünü kaplayan baş döndürücü görüntüsü için böyle bir hayatı seve seve kabul edecek dostlarım var.</p>

  <p class="p2">Ben Heywood Floyd, <span class="t7">Alexei Leonov</span>'dan meslektaşlarım ve kendim adına hoşça kalın diyorum."</p>

  <p class="p2">"Ve burası da köprü. Harika bir sunuş Heywood. Haberci olmalıymışsın."</p>

  <p class="p2">"Çok tecrübeliyim. Zamanımın yarısını H.İ. çalışmalarında geçirdim."</p>

  <p class="p2">"H.İ. ?"</p>

  <p class="p2">"Halkla ilişkiler: Genellikle politikacılara neden bana daha fazla para vermeleri gerektiğini söylemek. Sizin uğraşmanız gerekmeyen bir şey."</p>

  <p class="p2">"Bunun doğru olmasını nasıl da isterdim. Her neyse, köprüye gel. Seninle tartışmak istediğimiz bazı yeni bilgiler var."</p>

  <p class="p2">Floyd yaka mikrofonunu çıkardı, teleskopu konumuna kilitledi ve küçük gözlem bölmesinden çıktı.</p>

  <p class="p2">Çıkınca Nikolai Ternovsky ile neredeyse çarpışıyordu, onun da benzer bir görevi yerine getireceği belliydi.</p>

  <p class="p2">"Woody, bazı güzel cümlelerini Moskova Radyosu için çalacağım. Umarım sakıncası yoktur."</p>

  <p class="p2">"Tabii ki yok, Tovarishch. Zaten sana nasıl engel olabilirim?"</p>

  <p class="p2">Köprüde Kaptan Orlova, ana ekrandaki sözcük ve rakamlar yığınına düşünceyle bakıyordu. Floyd sıkıntıyla kendi alfabesine çevirmeye başladığında Kaptan onu durdurdu.</p>

  <p class="p2">"Ayrıntılar için endişelenme. Bunlar <span class="t7">Tsien</span>'in tanklarını doldurup kalkışa hazır duruma gelme süresi hakkındaki tahminler."</p>

  <p class="p2">"Bizimkiler de aynı hesapları yapıyorlar. Ama çok fazla değişken var."</p>

  <p class="p2">"Biz birini elediğimizi sanıyoruz. Satın alabileceğin en iyi su pompalarının itfaiyelere ait olduğunu biliyor muydun? Ve Pekin Merkezi İstasyonuna, valinin karşı çıkmasına rağmen en son modellerinden dördü için resmi talep geldiğini öğrensen şaşırır mıydın?"</p>

  <p class="p2">"Şaşırmadım, sadece duyduğum saygı azaldı. Devam et lütfen."</p>

  <p class="p2">"Bu bir rastlantı olabilir, ama o pompalar tam uygun boyda. Boru döşeme, buzu kazma ve benzeri konularda mantıklı tahminler yaparsak... eh, beş gün içinde kalkabileceklerini sanıyoruz."</p>

  <p class="p2">"Beş gün! "</p>

  <p class="p2">"Şansları varsa ve her şey yolunda giderse. Ve tanklarını doldurmayıp sadece <span class="t7">Discovery</span> ile bizden önce güvenli bir buluşmaya yetecek kadar alırlarsa. Bizi bir saat bile geçseler bu yeterli. En azından kurtarılan mal üzerinde hak iddia edebilirler."</p>

  <p class="p2">"Devlet Bakanlığı'nın avukatları öyle düşünmez. Zamanı gelince <span class="t7">Discovery</span>'nin terk edilmediğini, sadece sonra geri getirene dek bırakıldığını açıklarız. Gemiye girmek için yapılacak her hareket korsanlık sayılır."</p>

  <p class="p2">"Çinlilerin bunu umursayacaklarını sanmam."</p>

  <p class="p2">"Peki ne yapabiliriz?"</p>

  <p class="p2">"Sayımız onlardan fazla, hatta Chandra ile Curnow'u uyandırdığımızda bire iki olacağız."</p>

  <p class="p2">"Sen ciddi misin? Çarpışma için palalar nerede?"</p>

  <p class="p2">"Palalar?"</p>

  <p class="p2">"Kılıçlar, silahlar."</p>

  <p class="p2">"Oh. Lazerli tele spektrometreyi kullanabiliriz. Binlerce kilometre uzaktan miligramlık asteroit parçacıklarını buharlaştırabilir."</p>

  <p class="p2">"Bu konuşmadan hoşlandığımı söyleyemem. Hükümetim şiddeti kesinlikle onaylamaz, tabii ki kendini savunma söz konusu değilse."</p>

  <p class="p2">"Siz saf Amerikalılar! Biz daha gerçekçiyiz; öyle olmak zorundayız. Senin büyükanne ve babaların yaşlanarak öldüler Heywood. Benimkilerin üçü <span class="t7">Büyük İç Savaş</span>'ta öldürüldüler."</p>

  <p class="p2">İkisi yalnızken Tanya ona hep Woody derdi, Heywood değil. Ciddi olmalıydı. Yoksa sadece tepkilerini mi ölçüyordu?</p>

  <p class="p2">"Zaten <span class="t7">Discovery</span> sadece birkaç milyon dolar değerinde bir araç. Gemi değil, sadece taşıdığı bilgi önemli."</p>

  <p class="p2">"Kesinlikle. Kopyalanıp sonra silinebilecek bilgiler."</p>

  <p class="p2">"Bazı fikirlerin çok hoş Tanya. Sanırım tüm Ruslar biraz paranoyak."</p>

  <p class="p2">"Napolyon ve Hitler sayesinde, öyle olmak için her türlü hakkımız var. Ama bana bu şeyi -ne diyorsunuz, senaryo mu?- sizin de düşünmediğinizi söyleme."</p>

  <p class="p3">Floyd biraz asık bir yüzle "Buna gerek yoktu" diye yanıtladı. "Devlet Bakanlığı biraz değişiklikle bunu benim yerime yaptı bile. Yapacağımız tek şey Çinlilerin neler çevireceğini görmek. Ve bizi bir kez daha atlatırlarsa hiç şaşırmam."</p>

  <h2 class="h21"><a id="ncx560"></a>&nbsp;</h2>
</body>
</html>
