<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>GECE NÖBETİ</title>
</head>

<body>
  <h2 class="h20">GECE NÖBETİ</h2>

  <p class="p7">Floyd'un yapabileceği tek şey ayak altında dolaşmamaktı, buna da alışmıştı. Gemideki her işe yardım etmeye gönüllü olmasına rağmen, bir süre sonra tüm mühendislik işlerinin fazlasıyla uzmanlık gerektirdiğini fark etti. Astronomik araştırmaların sınırlarından artık öylesine uzaktı ki tek yapabildiği Vasili'ye gözlemlerinde biraz yardım etmekti. Yine de <span class="t7">Leonov</span> ve <span class="t7">Discovery</span>'de yapılacak ufak tefek işler bitmiyordu ve daha önemli insanları bu sorumluluklardan kurtarmaktan mutluydu. Ulusal Uzay Yolculuğu Konseyi eski Başkanı, ve Hawaii Üniversitesi'nin (izinli) Rektörü Dr. Heywood Floyd, şimdi Güneş Sistemi'ndeki en yüksek maaşlı tesisatçı ve hademe olmuştu. Geminin kuytu yerlerini şüphesiz herkesten iyi biliyordu; sadece aşırı radyoaktif güç modüllerine ve Tanya'dan başkasının hiç girmediği <span class="t7">Leonov</span>'daki küçük odaya gitmemişti. Floyd orasının şifre odası olduğunu tahmin ediyordu, ama bundan söz etmemeye karar vermişlerdi.</p>

  <p class="p2">Belki de en faydalı olduğu iş, ekibin geri kalanının uyuduğu gece 22:00 - 06:00 saymaca saatleri arasında nöbet tutmaktı. Her iki gemide de biri sürekli nöbetteydi, ve nöbet değişimi de gecenin saat 02:00'sindeydi. Bu işten sadece kaptan muaftı, İki Numara (kaptanın kocası sayılmazsa) ise, nöbet çizelgesini düzenlemekten sorumlu olan, ancak bu sıkıcı işi ustaca Floyd'un başına atan Vasili'ydi.</p>

  <p class="p2">"Sadece idari bir ayrıntı" diye hafife alarak açıklamıştı. "Sen yapabilirsen çok sevinirim. Bilimsel işlerim için daha fazla zamanım kalır."</p>

  <p class="p2">Normalde Floyd bu oyuna düşmeyecek kadar tecrübeli bir bürokrattı; ama bu ortamda bildik savunmalar pek işe yaramıyordu.</p>

  <p class="p2">Ve işte <span class="t7">Discovery</span>'nin gece yarısında gemideydi, <span class="t7">Leonov</span>'daki Max'i arayıp yarım saatte bir uyanık olup olmadığına bakmasını istedi. Walter Curnow nöbette uyumanın resmi cezasını giysisiz olarak dışarı atılmak olarak belirlemişti; bu uygulansaydı, Tanya şimdiye dek çoktan yalnız kalmış olurdu. Ama uzayda çok az gerçek tehlike olabilirdi ve onlar için de o kadar çok otomatik alarm vardı ki, kimse nöbeti fazla ciddiye almıyordu.</p>

  <p class="p2">Floyd durumuna artık fazla üzülmüyor ve gece yarısından sonra kendine acıma hissine yenik düşmüyordu. Yeniden zamanını değerlendirmeye başlamıştı. Her <span class="t7">zaman</span> okuyacak birçok kitap (<span class="t7">Geçmiş Zamanın Peşinde</span>'yi üç, <span class="t7">Dr. Jivago</span>'yu iki defa yarım bırakmıştı), inceleyecek teknik belgeler, yazılacak raporlar vardı. Bazen de HAL ile konuşarak canlanıyordu. Bilgisayarın ses tanımlaması hâlâ iyi çalışmadığı için klavyeyi kullanıyordu. Konuşmalar genellikle şöyleydi :</p>

  <p class="p2">"HAL, ben Dr. Floyd"</p>

  <p class="p2">"İYİ AKŞAMLAR DOKTOR."</p>

  <p class="p2">"22:00 nöbetini devralıyorum. Her şey yolunda mı?"</p>

  <p class="p2">"HER ŞEY YOLUNDA DOKTOR."</p>

  <p class="p2">"Öyleyse 5. Panel'deki o kırmızı ışık neden yanıp sönüyor?"</p>

  <p class="p2">"POD BAY'DEKİ İZLEYİCİ KAMERA ARIZALI. WALTER ÜZERİNDE DURMAMAMI SÖYLEDİ. ONU KAPATMAM MÜMKÜN DEĞİL. ÜZGÜNÜM."</p>

  <p class="p2">"Önemi yok HAL. Teşekkürler."</p>

  <p class="p2">"BİR ŞEY DEĞİL DOKTOR."</p>

  <p class="p2">Ve böyle devam ediyordu...</p>

  <p class="p2">Bazen HAL satranç oynamayı teklif ediyordu, herhalde uzun zaman önce verilen ve iptal edilmeyen bir program komutuna uyuyordu. Floyd oynamayı kabul etmiyordu; satrancı hep korkunç bir zaman kaybı olarak görmüş, kurallarını bile hiç öğrenmemişti. HAL satranç oynayamayan -ya da oynamayan- insanlar olduğuna inanamıyor gibiydi ve ümitle denemeye devam ediyordu.</p>

  <p class="p2">Ekrandan hafif bir ses geldiğinde Floyd, işte yine başlıyoruz, diye düşündü.</p>

  <p class="p2">"DOKTOR FLOYD?"</p>

  <p class="p2">"Ne var HAL?"</p>

  <p class="p2">"SİZİN İÇİN BİR MESAJ VAR."</p>

  <p class="p2">Floyd biraz şaşırarak, demek satranç değil, diye düşündü. Bir çalar saat olarak ya da yapılacak işleri hatırlatmak üzere sık sık kullanılsa da, HAL'ın mesaj vermek için kullanılması alışılmadık bir durumdu. Bazen onun aracılığıyla küçük şakalar da yapılırdı, gece nöbetine kalan hemen herkesle "HA! UYURKEN YAKALADIM!" ya da "OGO!&nbsp; ZASTAL TEBYA V KROVATI!" mesajlarıyla alay edilmişti. Bu şakaları kimse üstlenmese de baş şüpheli Walter Curnow'du. O da suçu HAL'a atarak Chandra'nın bilgisayarın mizah duygusu olmadığı yolundaki karşı çıkışlarıyla alay etmişti.</p>

  <p class="p2">Mesaj Dünya'dan olamazdı -öyle olsa <span class="t7">Leonov</span>'un iletişim merkezinden geçer ve oradaki görevliye aktarılırdı- şu andaki görevli de Max Brailovsky idi. Gemiden arayan biri de dahili hattı kullanırdı. Garipti...</p>

  <p class="p2">"Tamam, HAL. Kim arıyor?"</p>

  <p class="p2">"TANIMLAMA YOK."</p>

  <p class="p2">Demek ki bir şakaydı. Eh, oyun oynamak istiyorlarsa oynardı.</p>

  <p class="p2">&nbsp;"Pekala. Lütfen mesajı ver."</p>

  <p class="p2">"MESAJ ŞÖYLE: BURADA KALMAK TEHLİKELİ. ON BEŞ, TEKRARLIYORUM ON BEŞ GÜN İÇİNDE GİTMELİSİNİZ."</p>

  <p class="p2">Floyd huzursuzca ekrana baktı. Ekipten birinin bu kadar çocukça bir mizah duygusu olmasına üzülmüş ve şaşırmıştı; bir okul çocuğu bile böyle bir şaka yapmazdı. Ama yapanı yakalamak için devam edecekti.</p>

  <p class="p2">"Bu kesinlikle imkansız. Kalkış penceremiz yirmi altı gün sonra açılacak. Daha önce kalkmak için yeterli yakıtımız yok."</p>

  <p class="p2">Floyd kendi kendine, şimdi biraz düşünsün, diye söylenerek arkasına yaslandı ve sonucu bekledi.</p>

  <p class="p2">"BUNU BİLİYORUM. YİNE DE ON BEŞ GÜN İÇİNDE GİTMELİSİNİZ."</p>

  <p class="p2">'Aksi taktirde üç gözlü küçük yeşil yaratıklar saldıracak herhalde. Ama HAL'ı kullanıp bu şakacıyı yakalasam iyi olacak.'</p>

  <p class="p2">"Kaynağını bilmezsem bu uyarıyı ciddiye alamam. Bunu kim kaydetti?"</p>

  <p class="p2">Bir şey öğrenmeyi beklemiyordu. Şakacı kendini ele vermezdi. Aldığı yanıt ise, Floyd'un beklediği en son şeydi.</p>

  <p class="p2">"BU BİR KAYIT DEĞİL."</p>

  <p class="p2">"Demek canlı bir mesajdı. Yani ya HAL'dan ya da <span class="t7">Leonov</span>'daki birindendi. Zaman farkı olmuyordu, kaynağı hemen orada olmalıydı."</p>

  <p class="p2">"Öyleyse kim konuşuyor?"</p>

  <p class="p2">"BEN DAVID BOWMAN'DIM."</p>

  <p class="p2">Floyd hareket etmeden uzun süre ekrana baktı. Zaten hiç komik olmayan şaka artık çok ileri gitmişti. Çok tatsızdı. Hattın diğer ucunda kim varsa başı dertteydi.</p>

  <p class="p2">"Kanıt olmadan bu tanımı kabul edemem."</p>

  <p class="p2">"ANLIYORUM. BANA İNANMAN ÖNEMLİ. ARKANA BAK."</p>

  <p class="p2">Daha o son ürpertici cümle ekranda belirmeden, Floyd varsayımının doğruluğundan şüphe etmeye başlamıştı. Bu konuşma iyice tuhaflaşmıştı ve hiçbir şeyden emin değildi. Bir şaka idiyse, hiçbir anlamı kalmamıştı.</p>

  <p class="p2">Ve şimdi sırtının orta yerinde bir karıncalanma hissediyordu. Sandalyesini çok yavaşça -ve isteksizce- bilgisayarın panel ve düğmelerinden, arkasındaki iskeleye doğru döndürdü.</p>

  <p class="p2">Hava temizleme sistemi tam kapasiteyle çalıştırılmadığı için, <span class="t7">Discovery</span>'nin gözlem kabininin sıfır yerçekimli ortamı her zaman tozluydu. Isı vermeyen, ancak hâlâ parlak olan güneşin paralel ışınları dev pencerelerden geçerek düzensizce dans eden ve hiçbir yere konmayan sayısız toz zerreciğini aydınlatırdı. Brown-vari ve sürekli bir hareketti.</p>

  <p class="p2">Şimdi o toz taneciklerine garip bir şeyler oluyordu; sanki bir güç onları düzenliyor, merkezi bir noktadan onları itiyor ama diğerlerini de o noktaya doğru çekiyordu. Böylece hepsi boş bir kürenin yüzeyinde toplanıyorlardı. Yaklaşık bir metre çapındaki bu küre, bir an için dev bir sabun köpüğü gibi -ama rengarenk değil tanecikli idi- havada durdu. Sonra uzayıp bir elipse dönüştü, yüzeyi buruşup katlar ve girintiler oluşmaya başladı.</p>

  <p class="p2">Floyd onun bir insan şeklini aldığını görünce şaşırmadı, hatta pek korkmadı da.</p>

  <p class="p2">Müzelerde ve bilim fuarlarında camdan yapılmış benzer figürler görmüştü. Ama bu tozlu hayalet anatomik olarak hiç de iyi değildi; daha çok balçıktan kaba bir heykele ya da Taş Devri mağaralarında bulunan ilkel sanat eserlerine benziyordu. Sadece kafaya özen gösterilmişti ve yüz de, kesinlikle David Bowman'ın yüzüydü.</p>

  <p class="p2">Floyd'un arkasındaki bilgisayar panelinden hafif bir homurtu geldi. HAL görüntü çıkışından ses çıkışına geçiyordu. "Merhaba Dr. Floyd. Şimdi bana inanıyor musunuz?"</p>

  <p class="p2">Şeklin dudakları hiç hareket etmiyordu; yüzü bir maske gibiydi. Ama Floyd sesi tanıdı ve kalan tüm şüpheleri yok oldu.</p>

  <p class="p2">"Bu benim için çok zor ve az zamanım var. Size bu uyarıyı yapmama... izin verildi. Yalnızca on beş gününüz var."</p>

  <p class="p2">"Ama neden? Ve sen nesin? Neredeydin?"</p>

  <p class="p2">Sormak istediği milyonlarca soru vardı, ama hayalet yok olmaya başlamıştı bile. Tanecikli yüzeyi çözülüp tekrar toz zerrelerine dönüşüyordu. TMA-1 ile ilk karşılaşması bazen hayal gibi geliyordu, Floyd da bunun hayal değil, gerçek olduğuna daha sonra kendini inandırmak için görüntüyü aklına iyice yerleştirmeye çalıştı.</p>

  <p class="p2">Dünya'ya gelip geçmiş milyarlarca insan içinde, Dünya dışı akıllı varlıklarla bir değil iki defa temas kurma ayrıcalığının ona tanınması ne garipti! Biliyordu ki kendisiyle konuşan varlık David Bowman'dan çok daha üstün bir şey olmalıydı.</p>

  <p class="p2">Aynı zamanda da daha düşük bir şey. Yalnızca gözler -kim onlara "ruhun pencereleri" demişti- gerçeğe uygundu. Bedenin geri kalanı tamamen ayrıntısız, hiç bir özelliği olmayan bir boşluktu. Cinsel organları ya da cinsiyet özellikleri belli değildi; bu bile David Bowman'ın insan halinden ne kadar uzaklaştığının ürpertici bir belirtisiydi. "Hoşça kalın Dr. Floyd. Unutmayın, on beş gün. Bir daha görüşmeyeceğiz. Ama her şey yolunda giderse, bir mesaj daha olabilir."</p>

  <p class="p2">Görüntü çözülüp, yıldızlara bir geçit açma ümitlerini de beraber götürürken bile Floyd o eski Uzay Çağı klişesine gülmeden edemedi: "Her şey yolunda giderse". Görevlerden önce bunu kaç kez duymuştu acaba! Ve bu, onların da -her kimseler- bazen sonuçtan emin olamadıkları anlamına mı geliyordu? Eğer öyleyse, bu garip bir biçimde rahatlatıcıydı. Her şeyi yapamıyorlardı. Diğerleri hâlâ ümit ve hayal edebilir ve bir şeyler yapabilirlerdi.</p>

  <p class="p2">Hayalet gitmiş; sadece havada rastgele uçuşup dans eden toz zerreleri kalmıştı.</p>

  <p class="p3">&nbsp;</p>
</body>
</html>
