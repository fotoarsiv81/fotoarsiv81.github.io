<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>EUROPA'DAN BİR ÇIĞLIK</title>
</head>

<body>
  <h2 class="h22">EUROPA'DAN BİR ÇIĞLIK</h2>

  <p class="p7">Sıfır yerçekiminde uyumak, öğrenilmesi gereken özel bir beceridir; rahatsız pozisyonlara girmemeleri için kol ve bacaklarını demirlemenin en uygun yolunu bulmak Floyd'un haftalarını almıştı. Artık uzmanlaşmıştı ve ağırlığına tekrar kavuşmak için can atmıyordu; aslında bu fikir onu oldukça korkutuyordu.</p>

  <p class="p2">Biri onu sarsarak uyandırmaya çalışıyordu. Hayır, hâlâ rüya görüyor olmalıydı. Bir uzay gemisinde mahremiyet kutsaldı; hiç kimse izin istemeden mürettebattan birinin odasına girmezdi. Gözlerini sımsıkı kapattı, ama sarsış devam etti.</p>

  <p class="p2">"Dr. Floyd, lütfen uyanın! Uçuş güvertesinde bekleniyorsunuz!"</p>

  <p class="p2">Ve hiç kimse ona Dr. Floyd demezdi; haftalardır duyduğu en resmi hitap " Doktor"du. Neler oluyordu?</p>

  <p class="p2">İsteksizce gözlerini açtı. Küçük kabininde, uyku kozasına sarılmıştı. Kendi kendine nasıl olup da Europa'ya baktığını sordu. Hâlâ milyonlarca kilometre uzaktaydılar.</p>

  <p class="p2">Tanıdık ağlar, kesişen çizgilerin oluşturduğu üçgen formları ve çokgenler vardı. Ve oradaki de şüphesiz Büyük Kanal'dı. Hayır, değildi, nasıl olabilirdi ki, hâlâ <span class="t7">Leonov'</span>daki küçük kabinindeydi.</p>

  <p class="p2">"Dr Floyd!"</p>

  <p class="p2">İyice uyandı ve sol elinin gözlerinin birkaç santimetre önünde yüzdüğünü gördü. Elindeki çizgilerin düzeninin Europa'nın haritasına bu kadar benzemesi&nbsp; ne garipti! Ama tutumlu Doğa Ana sürekli kendini tekrarlıyordu, hem de kahveye katılan sütün karıştırılmasındaki, bir&nbsp; kasırgada hortumun şeklindeki, spiral bir yıldız takımının yayılışındaki benzerlikler gibi son derece farklı ölçeklerde .</p>

  <p class="p2">"Özür dilerim Max." dedi. "Ne oldu? Bir sorun mu var?"</p>

  <p class="p2">"Öyle sanıyoruz, ama bizde değil. <span class="t7">Tsien</span>'in başı dertte."</p>

  <p class="p2">Kaptan, haritacı ve baş mühendis uçuş güvertesinde koltuklarında kemerlerini bağlamışlardı; mürettebatın geri kalanı tutamakları kullanarak merakla dolanıyor ya da monitörlere bakıyorlardı.</p>

  <p class="p2">Tanya sertçe "Uyandırdığımız için özür dilerim Heywood" dedi. "Durum şöyle: On dakika önce Görev Kontrol'den bir Birinci Derece Öncelik geldi. <span class="t7">Tsien</span> ortadan kayboldu. Aniden, şifreli bir mesajın ortasında oldu; birkaç saniye bozuk bir yayın geldi, sonra hiçbir şey."</p>

  <p class="p2">"Sinyal kuleleri?"</p>

  <p class="p2">"O da yayınını kesti. Ondan da bir şey alamıyoruz."</p>

  <p class="p2">"Vay! O zaman ciddi bir şey olmalı, büyük bir terslik. Teoriniz var mı?"</p>

  <p class="p2">"Bir sürü, ama hepsi tahmin. Bir patlama, yer kayması, deprem... Kim bilir? Birisi daha Europa'ya inene ya da yakın bir uçuşla bir göz atana dek biz de bilemeyeceğiz."</p>

  <p class="p2">"O halde yapabileceğimiz hiçbir şey yok."</p>

  <p class="p2">"Tam olarak değil Heywood. Görev Kontrol'ün bir önerisi var. Belki zayıf bir acil durum sinyali yakalayabiliriz diye büyük çanağımızı çevirmemizi istiyorlar. Belki -nasıl diyorsunuz- uzak bir ihtimal, ama denemeye değer. Ne düşünüyorsun?"</p>

  <p class="p2">Floyd'un ilk tepkisi oldukça sertti.</p>

  <p class="p2">"Bu Dünya ile bağlantımızı koparmak demek."</p>

  <p class="p2">"Elbette; ama Jüpiter'in çevresini dolaşırken bunu zaten yapmak zorunda kalacağız. Ve devreyi yeniden kurmak sadece birkaç dakika sürer."</p>

  <p class="p2">Floyd, ses çıkarmadı. Öneri son derece mantıklıydı, yine de onu çok endişelendiriyordu. Birkaç saniyelik bir kararsızlıktan sonra, birdenbire bu fikre neden bu kadar karşı olduğunu fark etti.</p>

  <p class="p2"><span class="t7">Discovery</span>'nin sorunları da, bugün bile tam olarak bilinmeyen nedenlerle büyük çanağının -ana anten kompleksi- Dünya'yla iletişimi kesildiğinde başlamıştı, ama bunda HAL'ın rolü olduğu kesindi ve burada benzer bir durumla karşılaşma tehlikesi yoktu. <span class="t7">Leonov</span>'un bilgisayarları küçük, bağımsız ünitelerdi; her şeyi kontrol eden tek bir beyin yoktu. En azından makine olarak. Ruslar hâlâ sabırla cevabını bekliyorlardı.</p>

  <p class="p2">Sonunda "Tamam" dedi. "Ne yaptığımızı Dünya'ya bildirin ve dinlemeye başlayın. Herhalde tüm UZAY İMDAT frekanslarını deneyeceksiniz."</p>

  <p class="p2">"Evet, Doppler düzeltmelerini yapar yapmaz. Nasıl gidiyor Sasha?"</p>

  <p class="p2">"Bana iki dakika daha verin, otomatik araştırmayı çalıştırayım. Ne kadar süre dinleyeceğiz?"</p>

  <p class="p2">Kaptan yanıt vermek için bir an beklemedi. Floyd, Tanya Orlova'nın kendine güvenini her zaman takdir etmiş, bunu ona da söylemişti. Nasıl olduysa esprili bir yanıt vermişti: "Woody, bir kumandan yanılabilir, ama asla tereddüt edemez."</p>

  <p class="p2">"Elli dakika boyunca dinleyin ve on dakika Dünya'ya rapor edin. Sonra bunu tekrarlayın."</p>

  <p class="p2">Görecek ya da duyacak hiçbir şey yoktu; otomatik devreler telsiz sesini algılamada insan duyularından daha iyilerdi. Yine de Sasha ara sıra ses monitörünü açıyor, kabini Jüpiter'in ışınım kuşaklarının uğultusu dolduruyordu. Dünya'daki tüm sahillere dalga vuruyormuş gibi bir sesti, arada bir Jüpiter'in atmosferindeki dev yıldırımların patlamaları da duyuluyordu, insan sinyali ise hiç yoktu; ve işi olmayanlar sessizce birer birer ayrıldılar.</p>

  <p class="p2">Floyd beklerken aklından bazı hesaplar yaptı. <span class="t7">Tsien'</span>e her ne olduysa üzerinden iki saat geçmişti, haber Dünya'dan geleli bu kadar olmuştu.</p>

  <p class="p2">Ama <span class="t7">Leonov</span> bir dakikadan az bir gecikmeyle direkt bir mesaj almalıydı, yani Çinlilerin daha baştan yayına dönecek bol bol zamanları vardı. Sürekli sessiz kalmaları korkunç bir şeyler olduğunu gösteriyordu ve Floyd art arda felaket senaryoları kurmaya başladı.</p>

  <p class="p2">Elli dakika saatler gibiydi. Süre bitince Sasha, geminin anten kompleksini tekrar Dünya'ya yöneltti ve başarısızlık raporu verdi. On dakikanın geri kalanını mesaj kaydını yollamak için kullanırken, Kaptana merakla baktı.</p>

  <p class="p2">Karamsarlığını açıkça belli eden bir sesle "Tekrar denemeye değer mi?" diye sordu. "Elbette. Araştırma süresini azaltabiliriz, ama dinlemeye devam edeceğiz."</p>

  <p class="p2">Bir saat dolduğunda büyük çanak bir defa daha Europa'ya odaklandı. Ve neredeyse bunu yapar yapmaz, otomatik monitörün ALARM ışığı yanıp sönmeye başladı.</p>

  <p class="p2">Sasha'nın eli ses düğmesine doğru atıldı ve Jüpiter'in sesi kabini doldurdu. Ancak onunla karışık, fırtınadaki bir fısıltı gibi kısık ama kesinlikle insan konuşması olan bir ses vardı. Dili tanımlamak imkânsızdı, ama Floyd vurgulama ve ritimden bunun Çince değil, bir Avrupa dili olduğuna emindi.</p>

  <p class="p2">Sasha ince ayar ve dalga boyu kontrolleriyle ustaca oynadı ve sözcükler netleşti. Dil kesinlikle İngilizceydi, ama söyledikleri hâlâ çıldırtıcı derecede anlaşılmazdı.</p>

  <p class="p2">En gürültülü ortamda bile her insan kulağının anında fark edebileceği bir ses kombinasyonu vardır. Jüpiter'in ardından birden bu ses geldiğinde Floyd uyanık olamayacağını, fantastik bir rüyada olduğunu sandı. Meslektaşlarının tepki vermesi biraz daha uzun sürdü; sonra onlar da ona aynı şaşkınlıkla -ve artan bir şüpheyle- baktılar.</p>

  <p class="p2">Çünkü Europa'dan gelen ilk anlaşılır sözler "Dr. Floyd... Dr. Floyd... Umarım beni duyabiliyorsunuz." olmuştu.</p>

  <p class="p3">&nbsp;</p>
</body>
</html>
