<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>JÜPİTER'E ELVEDA</title>
</head>

<body>
  <h2 class="h20">JÜPİTER'E ELVEDA</h2>

  <p class="p7">Bu mesajı hazırlamak kolay değildi, hele az önce avukatına gönderdiğinden sonra. Floyd kendini ikiyüzlü hissediyordu; ama iki taraf için de kaçınılmaz olan acıyı en aza indirmek için yapılması gerektiğini biliyordu.</p>

  <p class="p2">Üzgündü, ama artık bunalımı geçmişti. Dünya'ya başarılarla -kahramanlık sayılmasa da- döndüğü için, güçlü bir konumda pazarlık edecekti. Hiç kimse -hiç kimse- Chris'i ondan alamazdı.</p>

  <p class="p2">"...Sevgili Caroline (artık "Sevgilim" değildi). Eve dönüyorum. Sen bu mesajı aldığında ben uykuda olacağım. Sadece birkaç saat sonra, bana göre tabii, gözlerimi açacağım ve önümde güzel, mavi Dünya duruyor olacak.</p>

  <p class="p2">Biliyorum senin için yine aylar sürecek, üzgünüm. Ama böyle olacağını gitmeden önce biliyorduk; yine de görev planındaki değişiklik yüzünden programdan haftalar önce dönüyorum.</p>

  <p class="p2">Umarım bir çözüm bulabiliriz. Esas konu şu: Chris için en iyisi ne? Kendi duygularımız ne olursa olsun, önce onu düşünmeliyiz. Ben böyle yapacağımı biliyorum, eminim sen de öyle."</p>

  <p class="p2">Floyd kayıt cihazını kapattı. Söylemek istediğini söylemeli miydi: "Çocukların babalarına ihtiyacı vardır?" Hayır, bu nazikçe olmazdı, olsa olsa her şeyi daha da berbat edebilirdi. Caroline doğumla dördüncü yaş arasında çocuk için en önemli olanın anne olduğunu öne sürebilirdi; kendisi de böyle düşünmüyorsa, Dünya'da kalmalıydı.</p>

  <p class="p2">"...Eve gelince...avukatların yaklaşımına sevindim, böylece ikimiz için de kolaylaşacak. İkimizin de orayı sevdiğini biliyorum, ama artık çok büyük gelir, hem de bir sürü anıyla dolu. Herhalde şimdilik Hilo'da bir daire bulurum; en kısa zamanda da sürekli bir yer bulabileceğimi umuyorum.</p>

  <p class="p2">İşte bunun için herkese söz verebilirim: Bir daha Dünya'dan ayrılmayacağım. Bir ömür için fazlasıyla uzay yolculuğu yaptım. Ha, belki Ay, eğer çok gerekirse; ama o zaten sadece bir hafta sonu gezintisi.</p>

  <p class="p2">Aylardan söz açılmışken, az önce Sinope'un yörüngesini geçtik, yani artık Jüpiter sisteminden çıkıyoruz. Jüpiter artık yirmi milyon kilometreden bile daha geride ve bizim Ay'ımızdan sadece biraz daha büyük.</p>

  <p class="p2">Ama gezegene korkunç bir şey olduğu bu uzaklıktan bile anlaşılıyor. Güzel turuncusu kaybolmuş; iğrenç bir gri olmuş. Eski parlaklığından da eser yok. Dünyadan artık sadece soluk bir yıldız olarak görünmesi çok normal.</p>

  <p class="p2">Kritik günü çoktan geçtik, ama başka bir şey olmadı. Bütün olup bitenler bir yanlış alarm ya da kozmik bir şaka olabilir mi? Herhalde hiç bilemeyeceğiz. Her neyse, bizi eve programdan önce götürüyor, ve buna şükrediyorum.</p>

  <p class="p2">Şimdilik hoşça kal Caroline ve her şey için teşekkürler. Umarım hâlâ dostuzdur. Ve her zamanki gibi, Chris'e de en içten sevgiler."</p>

  <p class="p2">Floyd bitirince küçük kabininde bir süre sessizce oturdu. Artık buraya pek ihtiyacı olmayacaktı. Ses çipini gönderilmesi için köprüye götürmek üzereyken içeri Chandra girdi.</p>

  <p class="p2">Floyd onun HAL'dan giderek ayrılmayı sessizce kabul edişine şaşırmıştı. Hâlâ her gün saatlerce iletişimdeydiler, Jüpiter hakkında bilgi alışverişi yapıyor ve <span class="t7">Discovery</span>'nin durumunu gözlemliyorlardı. Hiç kimse büyük bir duygusal gösteri beklemese de, Chandra yenilgiyi takdire değer bir sabırla karşılıyordu. Tek sırdaşı olan Nikolai Ternovsky, Floyd'a bu davranışının mantıklı bir açıklamasını yapmıştı.</p>

  <p class="p2">"Chandra yeni bir uğraş buldu Woody. Unutma, onun işinde bir şey çalışıyorsa eskimiş demektir. Son birkaç ayda çok şey öğrendi. Şimdi ne yaptığını tahmin edemiyor musun?"</p>

  <p class="p2">"Doğrusu hayır Sen söyle."</p>

  <p class="p2">"HAL10.000'i tasarlamakla meşgul."</p>

  <p class="p2">Floyd'un ağzı açık kaldı. "Bu Sasha'nın homurdanmasına neden olan, Urbana'ya giden o uzun mesajları açıklıyor. Eh, artık devreleri uzun süre kilitleyemez."</p>

  <p class="p2">Chandra girdiğinde Floyd bu konuşmayı hatırladı. Doğru olup olmadığını sormayacak kadar akıllıydı, onu hiç ilgilendirmezdi. Yine de hâlâ merak ettiği bir konu vardı.</p>

  <p class="p2">"Chandra" dedi, "teğet geçiş sırasında HAL'ı konuşarak işbirliği yapmaya ikna ettiğin için sana yeterince teşekkür ettiğimi sanmıyorum. Bir ara sorun çıkaracak diye çok korktum. Sen ise başından sonuna kendinden emindin ve haklıydın da. Peki hiç tereddüt etmedin mi?"</p>

  <p class="p2">"Kesinlikle hayır Dr Floyd."</p>

  <p class="p2">"Neden? Kendini tehdit altında hissetmiş olmalı; geçen sefer olanları biliyorsunuz."</p>

  <p class="p2">"Arada büyük bir fark vardı. Bu sefer başarmamızda ulusal karakteristik özelliklerimizin rolünün olduğunu söyleyebilirim."</p>

  <p class="p2">"Anlamıyorum."</p>

  <p class="p2">"Şöyle düşünün Dr. Floyd. Bowman HAL'a karşı güç kullanmaya kalktı. Ben öyle yapmadım. Bizim dilimizde bir sözcük vardır; <span class="t7">ahimsa.</span> Genellikle 'şiddetsizlik' olarak tercüme edilse de çok daha olumlu şeyler ifade eder. HAL'ı idare ederken <span class="t7">ahimsa</span> kullanmaya dikkat ettim."</p>

  <p class="p2">"Şüphesiz olağanüstü. Ama nedeni üzücü bile olsa, bazen daha enerjik bir şey gerekebilir." Floyd içindeki isteğe karşı koyarak durakladı. Chandra'nın kibirli tutumu sıkıcı olmaya başlamıştı. Artık ona hayatın bazı gerçeklerinden söz etmenin bir zararı olmazdı.</p>

  <p class="p2">"Böyle bittiğine sevindim. Ama bu olmayabilirdi de ve benim de her olasılığa karşı hazırlıklı olmam gerekirdi. <span class="t7">Ahimsa</span> ya da her ne diyorsanız, çok iyi bir şey; yine söylemekte sakınca görmüyorum, felsefenize rağmen ben de bir tedbir almıştım. HAL., eğer, inatçılık etseydi, onunla ben ilgilenecektim."</p>

  <p class="p2">Floyd Chandra'yı bir kez ağlarken görmüştü, şimdi de kahkahalarla güldüğünü görüyordu. Bu da aynı derecede rahatsız ediciydi.</p>

  <p class="p2">"Lütfen Dr. Floyd! Zekamı bu kadar küçümsemenize üzülüyorum. Bir yere bir güç kesici takacağınız başından beri belliydi. Ben onu aylar önce söktüm."</p>

  <p class="p3">Şaşkınlıktan donakalan Floyd söyleyecek bir şey bulabilmiş miydi, bunu asla bilemeyeceklerdi. O balık gibi ağzı açık dururken uçuş güvertesinde Sasha bağırdı: "Kaptan! Herkes! Ekranlara koşun! BOZHE MOI! ŞUNA BAKIN"</p>

  <h2 class="h21"><a id="ncx1985"></a>&nbsp;</h2>
</body>
</html>
