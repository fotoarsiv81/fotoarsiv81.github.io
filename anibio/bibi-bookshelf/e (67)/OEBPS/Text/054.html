<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>DÜŞÜNCE DENEYİ</title>
</head>

<body>
  <h2 class="h22">DÜŞÜNCE DENEYİ</h2>

  <p class="p7">Küçük, dışarıyla bağlantısı olmayan bir grup insanla birlikte aylarca yaşayınca, insan tüm diğerlerinin ruhsal ve duygusal durumlarına karşı iyice hassaslaşıyor. Floyd artık kendisine karşı davranışlardaki belirgin değişikliği fark ediyordu; bu en çok "Dr. Floyd" hitabının yeniden ortaya çıkmasından belliydi. Bunu o kadar uzun zamandır duymamıştı ki anlamakta gecikiyordu.</p>

  <p class="p2">Hiç&nbsp; kimsenin kendisinin gerçekten delirdiğine&nbsp; inanmadığına emindi; ama bu olasılık göz önünde tutuluyordu. Buna üzülmüyordu; hatta normal olduğunu ispatlamaya çalışırken gaddarca eğleniyordu bile. Dünya'dan bazı deliller bulmuştu. Jose Fernandez hâlâ karısının David Bowman'la bağlantı kurduğunda ısrar ediyor, o ise bunu inkâr ediyor ve hiçbir haberciyle konuşmaya yanaşmıyordu.</p>

  <p class="p2">Zavallı Jose'nin neden böyle tuhaf bir hikaye uydurduğunu anlamak zordu, hele Betty çok inatçı ve sinirli bir kadınken. Kocası hastanedeki yatağından onu hâlâ sevdiğini ve anlaşmazlıklarının geçici&nbsp; olduğunu açıklamıştı.</p>

  <p class="p2">Floyd Tanya'nın kendine karşı soğukluğunun da geçici olmasını umdu. Onun da buna kendisi kadar üzüldüğüne emindi ve bu tutumun bilinçli bir seçim olmadığının farkındaydı. Onun inançlarıyla bağdaşmayan bir şey olmuştu, bu yüzden bunu hatırlatacak her şeyden kaçınıyordu. Bu da Floyd ile mümkün olduğunca az görüşmesiydi; görevin en kritik aşaması hızla yaklaşırken çok şanssız bir durumdu.</p>

  <p class="p2">Tanya'nın hazırdaki planını Dünya'da bekleyen milyarlarca insana, özellikle Büyük Birader'in hiç değişmeyen görüntülerini yayınlamaktan bıkmış olan sabırsız televizyonculara açıklamak kolay olmamıştı. "Korkunç bir maliyetle onca yol gittiniz ve oturmuş o şeyi seyrediyorsunuz! Neden bir şey yapmıyorsunuz?" Tanya bütün bu eleştirilere aynı yanıtı vermişti: "Yapacağım. Fırlatma penceresi açılır açılmaz. Böylece ters bir tepki olursa hemen ayrılabileceğiz."</p>

  <p class="p2">Büyük Birader'e son saldırının planları çoktan ayarlanmış ve Görev Kontrol'le fikir birliğine varılmıştı. <span class="t7">Leonov</span> tüm frekansları kontrol ederek ve gücü giderek arttırarak yavaşça yaklaşacak, bu arada Dünya'ya sürekli rapor verecekti. Son temas yapılınca, delerek ya da lazerli spektroskopi ile örnek almaya çalışacaklardı; ama TMA-1 on yıllık incelemeden sonra bile tüm madde analizi denemelerine direndiği için, hiç kimse bu çabaların sonuç vermesini ummuyordu. Bilim adamlarının bu yöndeki en iyi çalışmaları bile, Taş Devri adamlarının bir banka kasasını taştan baltalarıyla kırmaya çalışmaları gibiydi.</p>

  <p class="p2">Son olarak, Büyük Birader'e yankı araçları ve diğer sismik cihazlar takılacaktı. Bu amaçla birçok farklı yapıştırıcı madde getirilmişti ve işe yaramazlarsa... eh, her zaman birkaç kilometre&nbsp; ip kullanabilirlerdi. Yine de, Güneş Sistemi'nin en büyük gizini sanki postayla yollanacak bir paketmiş gibi sarmak, biraz komik geliyordu.</p>

  <p class="p2">Büyük Birader'den yayılacak dalgaların iç yapısı hakkında ipucu vermesi ümidiyle yerleştirilen küçük patlayıcılar, <span class="t7">Leonov</span> eve dönüş yoluna koyulana dek ateşlenmeyecekti. Bu son adım, bunun hiçbir işe yaramayacağını düşünenlerle umduklarından fazlasının olacağını düşünenler arasında oldukça tartışılmıştı.</p>

  <p class="p2">Floyd uzun zaman iki görüş arasında kararsız kalmıştı. Şimdi ise konu çok önemsiz geliyordu.</p>

  <p class="p2">Büyük Birader'le son temas zamanı -araştırmanın en önemli noktası olması gereken o müthiş an- esrarengiz günden sonraydı. Heywood, onun asla olmayacak bir geleceğe ait olduğuna inanmıştı; ama kimseyi inandıramıyordu.</p>

  <p class="p2">Ve bu, sorunlarının en basitiydi. Ona inansalar bile, yapabilecekleri hiçbir şey yoktu.</p>

  <p class="p2">Walter Curnow, ikilemi çözmesini beklediği son kişiydi. Çünkü Walter parlak fikirlerin ve kestirme çözümler uyduran, mantıklı ve pratik mühendislerin en somut örneğiydi. Hiç kimse onu dahi olduğu için suçlayamazdı ve bazen göz önünde olup da görünmeyeni görebilmek için deha gerekirdi.</p>

  <p class="p2">Hiç alışılmadık bir tedirginlikle, "Bunu tamamen zihinsel bir çalışma olarak düşün" diye başladı. "Ben vurulmaya hazırım."</p>

  <p class="p2">Floyd "Devam et" diye yanıtladı. "Seni kibarca dinleyeceğim. En azından bunu yapabilirim; herkes bana karşı çok kibar. Korkarım, biraz fazla kibar."</p>

  <p class="p2">Curnow ağzını çarpıtarak sırıttı.</p>

  <p class="p2">"Onları suçlayabilir misin? Ama eğer seni rahatlatacaksa, seni çok ciddiye alan ve ne yapmamız gerektiğini düşünen en az üç kişi var."</p>

  <p class="p2">"Sen de dahil misin?"</p>

  <p class="p2">"Hayır; ben aradaki çitin üstünde oturuyorum. Pek de rahat sayılmaz. Ama eğer haklıysan, burada bekleyip gelen her neyse onu karşılamak istemiyorum. Bence doğru yere bakarsan, her sorunun bir çözümü vardır."</p>

  <p class="p2">"Bunu duymak için sabırsızlanıyorum. Ben hep bakıyorum. Ama herhalde doğru yere değil."</p>

  <p class="p2">"Belki. Eğer çabucak kaçmak istiyorsak -diyelim ki, o günden önce olması için on beş gün içinde- saniyede otuz kilometre kadar ekstra del-ta-vee hıza ihtiyacımız olacak."</p>

  <p class="p2">"Vasili'nin hesabı böyle. Kontrol etmekle uğraşmadım, ama eminim doğrudur. Ne de olsa bizi buraya o getirdi."</p>

  <p class="p2">"Ve götürebilir de; yeterli yedek yakıtımız olursa."</p>

  <p class="p2">"Ve bir Uzay Yolu ışınlayıcımız olsa, Dünya'ya bir saat içinde dönebilirdik."</p>

  <p class="p2">"Boş vaktim olduğunda gemiye bir tane takarım. Ama bu arada, sadece birkaç metre ötemizde, <span class="t7">Discovery</span>'nin yakıt tanklarında, bulunabilecek en iyi yakıttan yüzlerce ton olduğunu hatırlatırım."</p>

  <p class="p2">"Bunu defalarca düşündük. Onu <span class="t7">Leonov</span>'a aktarmanın hiçbir yolu yok. Borularımız yok, uygun pompalarımız yok. Ve Güneş Sistemi'nin bu kısmında bile, sıvı amonyağı kovayla taşıyamazsın."</p>

  <p class="p2">"Kesinlikle. Ama bunu yapmaya gerek yok."</p>

  <p class="p2">"Ee?"</p>

  <p class="p2">"Onu olduğu yerde yakın. <span class="t7">Discover</span>'yi yolculuk için roket olarak kullanın."</p>

  <p class="p2">Bu öneriyi Walter Curnow'dan başkası yapmış olsa, Floyd ona gülerdi. Ama şimdi, ağzı açık kaldı ve birkaç dakika söyleyecek uygun bir şey düşünemedi. Sonunda "Kahretsin. Bunu düşünmeliydim" diyebildi.</p>

  <p class="p2">Konuyu önce Sasha'ya açtılar. Sabırla dinledi, dudaklarını büzdü, sonra bilgisayarının klavyesinde bir <span class="t7">rallentando</span> çaldı. Yanıtlar belirince, düşünceli düşünceli onayladı.</p>

  <p class="p2">"Haklısınız. Bu, erken gitmemiz için gereken ekstra hızı sağlar. Ama pratik sorunlar var."</p>

  <p class="p2">"Biliyoruz. Gemileri&nbsp; birbirine bağlamak. Sadece <span class="t7">Discovery</span>'nin sürücüsü&nbsp; çalışırken oluşacak eksen dışı itiş. Kritik anda tekrar hız kesmek. Ama bunların hepsi çözümlenebilir."</p>

  <p class="p2">"Bakıyorum dersinize çalışmışsınız. Ama bu zaman kaybı. Tanya'yı asla ikna edemezsiniz."</p>

  <p class="p2">Floyd "Zaten bunu beklemiyorum; şimdilik" diye yanıtladı. "Ama bu olasılığın varlığını bilmesini istiyorum. Bize moral desteği olacak mısın?"</p>

  <p class="p2">"Emin değilim. Ama izlemeye geleceğim; ilginç olacak."</p>

  <p class="p2">Tanya, Floyd'un umduğundan daha büyük sabırla, ama ilgisizce dinledi. Ama bitirdiğindeki tepkisi, ancak isteksiz bir tebrik olarak değerlendirilebilirdi.</p>

  <p class="p2">"Çok zekice, Heywood"</p>

  <p class="p2">"Beni kutlama. Kutlamaları Walter hak ediyor. Ya da suçlamaları."</p>

  <p class="p2">"Her ikisinin de pek olacağını sanmıyorum; bu bir -Einstein bu tür şeylere ne diyordu- düşünce deneyi olmaktan öteye gidemez. Oh, işe yarayacağını sanıyorum; en azından teoride. Ama riskleri. Birçok şey ters gidebilir. Sadece tehlikede olduğumuza dair kesin ve somut bir delil olursa bunu değerlendirebilirim. Ve Heywood, hiçbir yerde böyle bir delil görmüyorum."</p>

  <p class="p2">"Tamam; ama en azından artık bir seçeneğimiz daha olduğunu biliyorsun. Sadece tedbir olarak, pratik ayrıntılar üzerinde çalışmamızın bir sakıncası var mı?"</p>

  <p class="p2">"Tabii ki yok. Yeter ki uçuş öncesi kontrollerle çakışmasın. Bu fikrin ilgimi çektiğini açıkça söylüyorum. Ama gerçekten zaman kaybı; onaylamam mümkün değil. Tabii David Bowman <span class="t7">bizzat bana</span> da görünmezse."</p>

  <p class="p2">"O zaman onaylar mıydın, Tanya?"</p>

  <p class="p2">Kaptan Orlova gülümsedi, ama pek neşeli değildi.</p>

  <p class="p2">"Biliyor musun Heywood, pek emin değilim. Çok ikna edici olması gerek."</p>

  <p class="p3"><span class="t8">&nbsp;</span></p>
</body>
</html>
