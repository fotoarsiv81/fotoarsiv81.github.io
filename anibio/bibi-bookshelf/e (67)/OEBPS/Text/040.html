<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>EVE DÖNÜŞ</title>
</head>

<body>
  <h2 class="h20">EVE DÖNÜŞ</h2>

  <p class="p7">Bir rüyadan ya da rüyanın içindeki bir rüyadan uyanmış gibiydi. Yıldızlar arasındaki geçit onu insanların dünyasına geri getirmişti, ama bir insan olarak değil.</p>

  <p class="p2">Ne kadar zamandır yoktu? Bir ömür boyu... Hayır, iki ömür boyu; biri ileri, diğeri geriye doğru. Birleşik Devletler Uzay Aracı <span class="t7">Discovery</span>'nin kumandanı ve mürettebatın sağ kalan son üyesi David Bowman olarak, üç milyon yıl önce kurulmuş ve sadece doğru <span class="t7">zamanda</span> ve doğru uyarıma göre ayarlanmış dev bir tuzağa yakalanmıştı. İçine düşmüş, bir evrenden diğerine geçmiş, bazılarını artık anladığı bazılarını ise hiçbir zaman anlayamayacağı olağanüstü şeyler görmüştü.</p>

  <p class="p2">Sonsuz ışık koridorlarından sürekli artan bir hızla geçmiş, sonunda ışık hızını da geçmişti. Bunun olanaksız olduğunu biliyordu; ama artık nasıl yapılabildiğini de biliyordu. Einstein'ın dediği gibi, Yüce Tanrı kurnazdı ama asla kötü niyetli değildi.</p>

  <p class="p2">Kozmik bir dönüşüm sisteminden -galaksiler arası bir Büyük Merkezi İstasyon'dan- geçmiş ve bilinmeyen güçler tarafından bunun şiddetinden korunarak, kendini dev kırmızı bir yıldızın yanında bulmuştu.</p>

  <p class="p2">Ölen bir güneşin küçük parlak beyaz dostu. Göklerine yükseldiğinde bir güneşin yüzündeki gündoğumu paradoksuna, ardında ateşten bir dalga taşıyan alev alev bir görüntüye tanık olmuştu. Uzay kapsülü onu aşağıdaki cehenneme taşırken bile korku değil, yalnızca merak duymuştu...</p>

  <p class="p2">...Mantığın ötesinde, her şeyin tanıdık geldiği güzel bir otel odasına gelmişti. Ancak bunların çoğu gerçek değildi; raflardaki kitaplar sahteydi, yiyecek kaplarında ve buzluktaki bira kutularında -ünlü markalar olsalar da- tadı ekmek gibi olan aynı yiyecekten vardı, ama zaten tadını düşünmüyordu bile. Kozmik bir hayvanat bahçesinde bir parça olduğunu hemen anladı. Kafesi dikkatle, eski televizyon programlarındaki görüntülerden&nbsp; esinlenilerek&nbsp; oluşturulmuştu.&nbsp; Bakıcılarının&nbsp; ne&nbsp; zaman&nbsp; ve&nbsp; hangi şekilde ortaya çıkacaklarını merak ediyordu.</p>

  <p class="p2">Bu ne kadar aptalca bir beklentiydi! Rüzgarı görmeyi ummak ya da ateşin gerçek şeklini tahmin etmeye çalışmak gibiydi.</p>

  <p class="p2">Sonra, beden ve ruhun yorgunluğuna yenik düştü. David Bowman son defa uyudu.</p>

  <p class="p2">Garip bir uykuydu, tamamen bilinçsiz değildi. Ormanda ilerleyen bir sis gibi, bir şey aklına girmişti. Onu sadece hafifçe hissediyordu ve tamamen yüzleşmek kendisini çevresindeki ateşler kadar hızla ve kesin olarak yok ederdi. Sakin incelemesinin altında ne umut ne de korku duymadı.</p>

  <p class="p2">O uzun uykudayken bazen rüyasında uyanık olduğunu görüyordu. Yıllar geçmişti; bir defasında bir aynaya bakıyor, gördüğü kırışık yüzün kendisi olduğunu zorlukla anlayabiliyordu. Bedeni hızla çözülüyor, biyolojik saatin kolları asla ulaşamayacakları bir gece yarısına doğru çılgınca dönüyorlardı. Çünkü en son anda Zaman durdu ve geri döndü.</p>

  <p class="p2">Hafızasının kaynaklarına giriliyor; her şeyi yeniden hatırlayarak geçmişi tekrar yaşıyor, çocukluğuna dönerken bilgi ve deneyimleri akıp gidiyordu. Ama hiçbir şey kaybolmuyordu. Hayatının her anı boyunca gördüğü her şey daha güvenli bir yere aktarılıyordu. Bir David Bowman artık var olmasa da, bir başka David Bowman maddi gereksinimlerin ötesine geçerek ölümsüz olmuştu.</p>

  <p class="p2">Bir embriyo tanrıydı, henüz doğmaya hazır değildi. Eskiden ne olduğunu bilerek, ama şimdi ne olduğunu bilmeden, çağlar boyu limbo'da<a id="a2"></a><a href="../Text/notes.html#a9"><span class="t9">{3}</span></a> dolaşmıştı. Hâlâ değişim halinde, krizalit ile kelebek arasında bir yerdeydi. Belki de sadece tırtılla kelebek arasında...</p>

  <p class="p2">Ve sonra durgunluk bitti; zaman onun küçük dünyasına yeniden girdi. Önünde birdenbire beliren siyah dörtgen taş eski bir dost gibiydi.</p>

  <p class="p2">Onu Ay'da görmüştü; Jüpiter'in çevresinde dolaşırken rastlamıştı ve bir şekilde atalarının da onu uzun zaman önce gördüklerini biliyordu. Ve hâlâ anlaşılamayan sırları olsa da artık tamamen gizemli değildi; güçlerinin bazılarını artık anlıyordu.</p>

  <p class="p2">Onun tek değil birçok olduğunu anladı ve ölçüm aletleri ne derlerse desinler, büyüklüğü hep aynı, yani gerektiği kadardı.</p>

  <p class="p2">Kenarlarının matematiksel orantısı olan ikinci dereceden ardışık 1:4:9 oranı ne kadar da açıktı! Ve bu dizilişin orada, sadece üç boyutta bittiğini sanmak ne büyük saflıktı!</p>

  <p class="p2">Aklı bu geometrik basitliklere odaklanmışken, o boş dörtgen yıldızlarla doldu. Otel odası -tabii gerçekten var olduysa- yaratıcısının aklında çözülüp gitti ve işte önünde Galaksinin parlak girdabı vardı.</p>

  <p class="p2">Plastik bir temele&nbsp; oturtulmuş harika, inanılmaz derecede ayrıntılı bir maket gibiydi. Ama bu gerçeğin ta kendisiydi ve şimdi onu görmekten öte, tüm duyularıyla daha iyi kavrıyordu. İstese, dikkatini yüz milyar yıldızdan tek birine verebilirdi.</p>

  <p class="p2">İşte buradaydı, galaksinin çekirdeğinin küllenmiş ateşleri ile çemberin yalnız ve dağınık gözcü yıldızlarının arasında, güneşlerden oluşan bu büyük ırmakta yüzüyordu. Ve orada, gökyüzündeki bu kanyonun, tüm yıldızlardan yoksun bu karanlık, yılankavi şeridin uzak tarafında da kökeni vardı. Yalnızca çok uzaklardaki ateş sislerinin parıltısının kenarlarını aydınlatmasıyla görülebilen bu şekilsiz kaosun yaratılışta kullanılmayan bir madde, henüz başlamamış evrimlerin hammaddesi olduğunu biliyordu. Zaman burada henüz başlamamıştı; şimdi yanan güneşler çoktan ölmüş olana dek ışık ve hayat bu boşluğu tekrar şekillendirmeyecekti.</p>

  <p class="p2">Onu bir defa bilmeden geçmişti; şimdi çok daha hazır, ama kendisini yönlendiren gücü hâlâ bilmeden bir defa daha geçmeliydi...</p>

  <p class="p2">Galaksi, onun koyduğu zihinsel çerçeveden taştı; yıldızlar ve nebulalar sonsuz gibi gelen bir hızla önünden aktılar. Hayalet güneşler patlayıp geri düştüler, o da çekirdeklerinin içinden bir gölge gibi kayıp geçti.</p>

  <p class="p2">Yıldızlar zayıflıyor, Samanyolu'nun parıltısı hafifleyip o bildiği -ve belki bir gün tekrar bileceği- görkemin soluk hayaletine dönüşüyordu. İnsanların gerçek kabul ettiği uzaya geri dönmüştü, birkaç saniye ya da birkaç yüzyıl önce bıraktığı noktaya.</p>

  <p class="p2">Dış dünyadan sayısız uyarımlarla dolu o eski varoluşundan çok daha yoğun bir bilinçle, çevresindeki her şeyi çok iyi algılıyordu. İstediğine konsantre olabilir, zaman ve mekanın temel, tanecikli yapısını bulana dek tüm ayrıntılarını inceleyebilirdi. Onun ötesinde ise sadece kaos vardı.</p>

  <p class="p2">Nasıl olduğunu bilmiyordu, ama hareket edebiliyordu. Bir bedeni varken biliyor muydu sanki? Beyinden organlara giden komut zinciri, üzerinde hiç kafa yormadığı bir esrardı.</p>

  <p class="p2">Sadece istemesiyle, yakındaki bir yıldızın tayfı mavileşti; tam istediği kadar. Işık hızına yakın bir hızla ona doğru gidiyordu; daha hızlı da gidebilirdi ama acelesi yoktu, hâlâ işlenecek, incelenecek çok bilgi ve... kazanılacak çok şey vardı. Şu andaki hedefinin bu olduğunu biliyordu ama bunun zamanla belli olacak olandan daha büyük bir planın sadece bir parçası olduğunu da biliyordu.</p>

  <p class="p2">Ardında hızla küçülen evrenler arası kapıyla ya da ilkel uzay araçlarıyla çevresinde toplanmış meraklı varlıklarla hiç ilgilenmedi. Bunlar anılarının bir parçasıydı ama şimdi daha güçlü anılar bir daha göreceğini hiç sanmadığı evine, Dünya'ya çağırıyorlardı onu.</p>

  <p class="p2">Birçok ses duyuyordu, sürekli yükseliyorlardı. Dünya'nın kendisi de, Güneş'in geniş halesinde neredeyse kaybolmuş bir yıldızdan zayıf bir hilale ve sonunda mavi-beyaz muhteşem bir yuvarlağa dönüştü.</p>

  <p class="p2">Geldiğini biliyorlardı. Aşağıdaki kalabalık gezegende radar ekranlarında alarmlar çalıyor, dev izleme teleskopları gökyüzünü tarıyorlardı ve bilinen tarih sona ermek üzereydi.</p>

  <p class="p2">Bin kilometre aşağıda, uyuyan bir ölüm kargosu uyanmış, yörüngesinde hareket ediyordu. Sahip oldukları zayıf enerjinin ona zarar vermesi imkânsızdı, hatta bu enerji onun işine bile yarayabilirdi.</p>

  <p class="p2">Devrelerden oluşan labirente girdi ve hızla ölümcül merkeze doğru ilerledi. Devrelerdeki yolların bir çoğu önemsizdi; koruma için yapılmış çıkmazlardı. Onun için bunlar çocuk oyuncağıydı, hepsi kolayca çözülebilirdi.</p>

  <p class="p2">Artık son bir engel kalmıştı; iki bağlantıyı ayıran basit ama etkili bir mekanik düzenek. Onlar kapatılana kadar son aşamayı başlatacak enerji olmayacaktı.</p>

  <p class="p2">İstedi ve ilk defa başarısızlığı ve düş kırıklığını yaşadı. Birkaç gramlık mikro devreler birleşmemişti. Hâlâ saf enerjiden oluşan bir yaratıktı; henüz maddi dünyaya dokunamıyordu. Ama bunun basit bir çözümü vardı.</p>

  <p class="p2">Hâlâ öğreneceği çok şey vardı. Düzeneğe uyguladığı güç&nbsp; öyle&nbsp; yüksekti ki, bobini neredeyse, harekete geçirici mekanizmayı çalıştıramadan eritiyordu.</p>

  <p class="p2">Saliseler yavaş yavaş geçti. Patlayıcı merceklerin enerjilerini yoğunlaştırmasını gözlemek ilginçti. Tıpkı barut yüklü bir trene küçük bir kibrit atmak gibi, sonra da...</p>

  <p class="p2">Megatonlar sessiz bir patlamayla çiçek gibi açılarak uyuyan Dünya'nın yarısına kısa, sahte bir şafak oluşturdular. Alevlerden yükselen bir anka kuşu gibi ihtiyacı olanı alarak gerisini yok etti. Aşağıda, gezegeni birçok tehlikeden koruyan atmosferin koruyucu tabakası radyasyonun en tehlikeli kısmını emdi. Ama bazı şanssız insanlar ve hayvanlar bir daha asla göremeyeceklerdi.</p>

  <p class="p2">Patlamadan sonra Dünya'nın sanki dili tutuldu. Birdenbire genişleyen iyonosferin yansıtmasıyla, orta ve kısa dalgalardaki sesler tamamen sustu. Gezegeni saran görünmez ve yavaşça eriyen aynadan sadece mikrodalgalar sızıyordu ve bunların çoğu da anlayamayacağı kadar zayıftılar. Yüksek güçlü birkaç radar hâlâ ona yönelikti, ama bunun bir önemi yoktu. Onları kolayca durdurabilecek olmasına rağmen bununla uğraşmadı. Yoluna başka bombalar çıkarsa, onları da umursamayacaktı. Şu an için ihtiyacı olan tüm enerjiyi almıştı.</p>

  <p class="p2">Ve şimdi dev spiraller çizerek, çocukluğunun yitik manzaralarına iniyordu.</p>

  <p class="p3"><span class="t4">&nbsp;</span></p>
</body>
</html>
