<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>BETTY</title>
</head>

<body>
  <h2 class="h20">BETTY</h2>

  <p class="p7">Neden huzursuz bir hayalet gibi buraya, eski acı sahnesine dönmüştü? Hiç bir fikri yoktu; hatta Crystal Spring'in yuvarlak gözü aşağıdaki ormandan kendisine bakana kadar nereye gittiğinin bile farkında değildi.</p>

  <p class="p2">Dünyanın efendisiydi, ama yıllardır tatmadığı boğucu bir acıyla eziliyordu. <span class="t7">Zaman</span> bir defa daha acıyı dindirmişti, ama zümrüt aynanın önünde, sadece çevredeki İspanyol yosunuyla kaplı çamların yansımasını görerek ağlaması sanki dün gibiydi. Ne oluyordu ona?</p>

  <p class="p2">Ve şimdi de, sanki hafif bir akıntıya kapılmışçasına, ama hâlâ kendi iradesi dışında, kuzeye, başkente doğru sürükleniyordu. Bir şey arıyordu ve bulana kadar ne olduğunu bilemeyecekti.</p>

  <p class="p2">Hiç kimse ve hiç bir alet geçişini fark etmedi. Artık enerjisini boşa harcamıyordu. Kaybettiği ancak unutmadığı kol ve bacaklarına hakim olduğu gibi, enerjisine de hakim olmayı öğrenmişti Yıkılmaz kubbelerin içine bir sis gibi çöktü, sonunda kendini saklanmış milyarlarca anı ve parıldayan, göz kamaştırıcı elektronik düşünce ağları arasında buldu.</p>

  <p class="p2">Bu iş bir nükleer bombanın ateşlenmesinden daha karmaşıktı ve yapması da biraz daha uzun sürdü. Aradığı bilgiyi bulmadan önce küçük bir hata yaptı; ama düzeltmekle uğraşmadı. Bir ay sonra isimleri F ile başlayan Florida'lı üç yüz vergi mükellefi l dolarlık çekler aldıklarında kimse bunun nedenini anlamadı. Durumu düzeltmek bu ekstra ödemeden kat kat fazlasına mal oldu ve şaşkına dönen bilgisayar mühendisleri suçu bir kozmik ışın seline attılar. Bu pek de yanlış sayılmazdı.</p>

  <p class="p2">Saniyenin milyonda biri kadar bir sürede Tallahassee'den Tampa'daki 634 South Magnolia Caddesi'ne gitmişti. Adres hâlâ aynıydı; aramakla zaman kaybetmesi gerekmemişti.</p>

  <p class="p2">Ama zaten, bulduğu ana kadar, aramayı da düşünmemişti.</p>

  <p class="p2">Betty Fernandez (kızlık soyadı Schultz) üç doğum ve iki kürtajdan sonra bile hâlâ güzel bir kadındı. Şu anda çok da düşünceliydi; acı tatlı anılarını hatırlatan bir TV programı izliyordu.</p>

  <p class="p2">Özel bir haber bülteniydi. <span class="t7">Leonov</span>'un Jüpiter'in uydularından sinyal verdiği uyarısıyla başlayıp, son on iki saatteki esrarengiz olaylardan söz ediyordu. Bir şey Dünya'ya yaklaşıyordu; bir şey sorumluluğunu hiç kimsenin üstlenmediği bir nükleer bombayı zararsızca patlatmıştı. Hepsi buydu, ama yeter de artardı bile.</p>

  <p class="p2">Haberciler Ay'da TMA-1'in keşfinin artık gizli olmayan tüm eski video bantlarını -ve bazıları gerçekten de banttı- taramışlardı. Tektaş'ın ay şafağında belirip mesajını Jüpiter'e yolladığında çıkan o ürkütücü radyo sesini en az ellinci defa dinledi. Ve bir defa daha bildik sahneleri izleyip <span class="t7">Discovery</span>'deki röportajları dinledi.</p>

  <p class="p2">Neden izliyordu? Hepsi evdeki arşivlerde bir yerlerde vardı (ama Jose oralardayken asla izlemezdi). Belki de yeni bir önemli haber bekliyordu; geçmişin duygularını hâlâ ne kadar etkilediğini kendine bile itiraf etmekten hoşlanmıyordu.</p>

  <p class="p2">Ve beklediği gibi, Dave oradaydı. Neredeyse her kelimesini bildiği eski bir BBC röportajıydı. HAL'dan söz ediyor, bilgisayarın özbilinci olup olmadığına karar vermeye çalışıyordu.</p>

  <p class="p2">Ne kadar da genç görünüyordu. Uğursuz <span class="t7">Discovery</span>'nin o son silik görüntülerinden ne kadar farklıydı! Ve hatırladığı kadarıyla Bobby'ye ne kadar benziyordu.</p>

  <p class="p2">Gözleri yaşarmıştı ki görüntü kaymaya başladı. Hayır... Ya televizyonda ya da kanalda bir arıza vardı. Hem görüntü hem ses gidip geliyordu.</p>

  <p class="p2">Dave'in dudakları kıpırdıyor ama o hiçbir şey duyamıyordu. Sonra yüzü çözülür gibi oldu, renkli parçalara ayrıldı. Tekrar düzeldi, yine silindi ve bir defa daha düzeldi. Ama hâlâ ses yoktu.</p>

  <p class="p2">Neden bu resmi koymuşlardı? Bunda Dave bir erkek değil, onu ilk tanıdığı zamanki kadar bir çocuktu. Sanki zaman girdabının ötesinde onu görebiliyormuş gibi ekrandan dışarı bakıyordu.</p>

  <p class="p2">Gülümsedi; dudakları kıpırdadı. "Merhaba Betty" dedi.</p>

  <p class="p2">Sözcükleri oluşturup ses devrelerindeki akımlara aktarmak zor değildi. Esas zor olan düşüncelerini insan beyninin donuk temposuna uyacak kadar yavaşlatmaktı. Ve bir yanıt almak için sonsuza dek beklemek...</p>

  <p class="p2">Betty Fernandez güçlüydü ve zekiydi de. Yıllardır bir ev kadını olmasına rağmen elektronik araç onarımı eğitimini unutmamıştı. Bu, aracın sayısız uyarım mucizesinden biriydi; şimdilik kabul edecek, ayrıntılarıyla daha sonra uğraşacaktı. "Dave" diye yanıtladı. "Dave, gerçekten sen misin?"</p>

  <p class="p2">Ekrandaki görüntü, donuk bir sesle "Emin değilim" diye yanıtladı. "Ama Dave Bowman'ı ve onunla ilgili her şeyi hatırlıyorum."</p>

  <p class="p2">"O öldü mü?"</p>

  <p class="p2">"Bedeni evet. Ama bunun bir önemi yok artık. Dave Bowman gerçekte her ne idiyse, şimdi o benim bir parçam."</p>

  <p class="p2">Betty istavroz çıkardı; bunu Jose'den öğrenmişti ve fısıldadı: "Yani sen bir ruh musun?"</p>

  <p class="p2">"Daha iyi bir sözcük bilmiyorum."</p>

  <p class="p2">"Neden döndün?"</p>

  <p class="p2">"Ah Betty... Neden sahi! Keşke sen bana söylesen."</p>

  <p class="p2">Ama kendisi bir yanıt biliyordu, zaten televizyonda görünüyordu. Beden ve aklın ayrılığı henüz tamamlanmaktan çok uzaktı ve şu anda oluşan seks görüntülerini en hoşgörülü kablolu kanallar bile yayınlamazlardı.</p>

  <p class="p2">Betty bazen gülerek, bazen şaşırarak bir süre seyretti. Sonra yüzünü çevirdi; utançtan değil, kaybolmuş zevklerin üzüntüsünden.</p>

  <p class="p2">"Demek ki melekler hakkında söyledikleri" dedi "doğru değilmiş." 'Ben bir melek miyim?' diye düşündü. Ama en azından ızdırap dalgaları ve geçmişiyle buluşma arzusu ile geldiği burada ne işi olduğunu anlamıştı. Bildiği en güçlü duygu Betty'e olan tutkusuydu; acı ve suçluluk öğeleri bu tutkuyu sadece güçlendiriyordu.</p>

  <p class="p2">Ona Bobby'den daha iyi bir sevgili olup olmadığını hiç söylememişti; Dave de büyüyü bozabilecek olan bu soruyu hiç sormamıştı. Ortak bir hayali paylaşmışlar (ve ne kadar da gençti; cenazeden sadece iki yıl sonra, henüz on yedi yaşındaydı) birbirlerinin kollarında aynı yaraya ilaç aramışlardı.</p>

  <p class="p2">Elbette bu devam edemezdi, ama bu deneyim onu tamamen değiştirmişti. On yıldan uzun bir süre tüm erotik fantezileri Betty ile ilgili olmuştu; asla onunla karşılaştıracak bir kadın bulamamış, uzun zaman önce de hiç bulamayacağını anlamıştı. Başka hiç kimse aynı hayalet tarafından büyülenmemişti. İhtiras görüntüleri ekrandan silindi; <span class="t7">Leonov</span>'un lo üzerinde bir görüntüsünü veren normal program bir an için araya girdi. Sonra Dave Bowman'ın yüzü tekrar belirdi. Hatları sürekli değişiyordu, kontrolü kaybediyor gibiydi. Bazen sadece on yaşında görünüyordu -sonra yirmi ya da otuz- sonra inanılmaz&nbsp; bir&nbsp; şekilde,&nbsp; kırışık&nbsp; hatlarıyla&nbsp; bir&nbsp; zamanlar&nbsp; tanıdığı&nbsp; adamın&nbsp; ancak&nbsp; komik&nbsp; bir&nbsp; taklidi olabilecek buruş buruş bir mumya.</p>

  <p class="p2">"Gitmeden önce bir sorum daha var. Carlos; her zaman onun Jose'nin oğlu olduğunu söyledin ve hep merak ettim. Gerçek neydi?"</p>

  <p class="p2">Betty Fernandez bir zamanlar sevdiği delikanlının gözlerine son bir defa uzun uzun baktı (yine on sekizindeydi ve Betty bir an için sadece yüzünü değil tüm bedenini görebilmeyi diledi.</p>

  <p class="p2">"Senin oğlundu David" diye fısıldadı.</p>

  <p class="p2">Görüntü kayboldu, normal yayın tekrar başladı. Bir saat kadar sonra Jose Fernandez odaya sessizce girdiğinde Betty hâlâ ekrana bakıyordu.</p>

  <p class="p2">Onu ensesinden öptüğünde arkasına dönmedi. "Buna inanmayacaksın Jose."</p>

  <p class="p2">"Yine de söyle."</p>

  <p class="p2">"Az önce bir hayalete yalan söyledim."</p>

  <p class="p3">&nbsp;</p>
</body>
</html>
