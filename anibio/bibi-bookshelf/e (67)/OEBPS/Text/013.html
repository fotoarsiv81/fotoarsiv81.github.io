<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>LEONOV</title>
</head>

<body>
  <h2 class="h20">LEONOV</h2>

  <p class="p7">Aylar <span class="t7">azalıp</span> haftalara, haftalar küçülüp günlere, günler geçip saatlere dönüştü; ve Heywood Floyd kendini bir anda tekrar Cape'de buldu. Yıllar önce Clavius Üssüne ve Tycho Tektaşına gittiğinden beri bu ilk uzay yolculuğuydu.</p>

  <p class="p2">Ama bu defa yalnız değildi ve görev de gizli değildi. Birkaç koltuk önünde Dr. Chandra çevresine karşı ilgisiz bir halde portatif bilgisayarıyla bir diyaloga dalmıştı bile.</p>

  <p class="p2">Floyd'un kimseye söz etmediği gizli eğlencelerinden biri insanlarla hayvanlar arasındaki benzerlikleri bulmaktı. Bu benzetmeler genellikle rahatsız edici olmaktan çok gurur okşayıcı oluyorlardı ve bu küçük hobisi hafıza için de oldukça yararlıydı.</p>

  <p class="p2">Dr. Chandra kolaydı; akla hemen 'kuş gibi' sıfatı geliyordu. Ufak tefek ve narindi ve tüm hareketleri hızlı ve kesindi. Ama hangi kuş? Belli ki zeki biri. Saksağan mı? Fazla canlı ve açgözlü. Ya baykuş? Hayır, çok ağırkanlı. Belki serçe uygun olurdu.</p>

  <p class="p2"><span class="t7">Discovery</span>'yi tekrar çalışır hale getirmek gibi müthiş bir görevi olan sistem uzmanı Walter Curnow ise daha zordu. İri yarı, boğuk bir tipti, kesinlikle kuşa benzemiyordu. Onca köpek türü içinde bir benzeri bulunabilir gibi görünüyordu, ama hiçbiri uymuyordu. Tabii Curnow bir ayıydı. Hırçın, tehlikeli cinsten değil, insan canlısı. Belki de bu uygundu; Floyd'a yakında katılacağı Rus meslektaşlarını hatırlatıyordu. Günlerdir yörüngedeydiler ve son kontrollerini yapıyorlardı.</p>

  <p class="p2">Floyd kendi kendine, "Bu hayatımın en önemli anı" diye söylendi. "İnsan ırkının geleceğini belirleyebilecek bir göreve gidiyorum." Ama hiç de gurur duymuyordu; geri sayımın son dakikalarında tek düşünebildiği evden ayrılmadan önceki son sözleriydi: "Hoşçakal sevgili küçük oğlum. Döndüğümde beni hatırlayacak mısın?" Uyuyan çocuğu son bir defa kucaklaması için uyandırmayan Caroline'a da içerlemişti; ama akıllıca davrandığını biliyordu, böylesi daha iyiydi.</p>

  <p class="p2">Ani bir kahkaha patlayınca düşüncelerinden sıyrıldı; Dr. Curnow arkadaşlarına bir fıkra anlatıyor ve elinde soğuk bir plütonyum kütlesi gibi dikkatle tuttuğu şişeyi onlarla paylaşıyordu.</p>

  <p class="p2">"Hey, Heywood," diye seslendi, "Kaptan Orlov'un bütün içkileri kaldırdığını söylüyorlar, yani bu son şansın. 95 Château Thierry. Kusura bakma, bardaklar plastik."</p>

  <p class="p2">Floyd nefis şampanyayı yudumlarken Curnow'un kahkahasının bütün güneş sisteminde yankılandığı düşüncesiyle irkildi. Mühendisin yeteneğini ne kadar takdir etse de yol arkadaşı olarak rahatsız edici olabilirdi. En azından Dr. Chandra bu tür sorunlar arz etmiyordu; Floyd onu gülerken, hele kahkaha atarken düşünemiyordu. Ve tabii ki şampanyayı da belirgin bir ürpertiyle geri çevirmişti. Curnow ısrar etmeyecek kadar nazikti, belki de memnundu.</p>

  <p class="p2">Görünüşe göre mühendis ekibin canı ve ruhu olmaya kararlıydı. Birkaç dakika sonra iki oktavlık elektronik bir klavye çıkardı ve D'ye ken John Peel'in hızlı icralarını piyano, trombon, keman, flüt ve orgla tekrar tekrar çaldı, sesle de eşlik etti. Aslında Curnow oldukça iyiydi. Az sonra Floyd da kendini diğerleriyle birlikte şarkı söylerken buldu. Yine de Curnow'un yolculuğun büyük kısmında uyuyacak olmasının çok iyi olduğunu düşündü.</p>

  <p class="p2">Motorlar ateşlenip mekik gökyüzüne doğru fırlayınca müzik de ani, sinir bozucu bir şekilde kesildi. Floyd bildiği ancak hep taze olan bir coşkuya kapıldı; Kendisini Dünya'nın kaygılarından ve görevlerinden alıp götüren sınırsız güç hissi. İnsanlar tanrıların evlerini yerçekiminin ötesinde hayal ederken çok haklıydılar. O ağırlıksızlığın diyarına gidiyordu; orada onu özgürlüğün değil, kariyerinin en büyük sorumluluğunun beklediğini şu an için düşünmüyordu.</p>

  <p class="p2">İtiş arttıkça dünyaların ağırlığını omuzlarında hissetti, ama onu kabul etti, tıpkı yükünden henüz yorulmamış bir Atlas gibi. Düşünmeyi denemedi, sadece bu deneyimi yaşamaktan memnundu. Dünya'dan son kez ayrılıyor ve tüm sevdiklerine veda ediyor olduğu halde üzüntü hissetmiyordu. Çevresini saran motor gürültüsü tüm basit duyguları silip götüren bir zafer şarkısıydı.</p>

  <p class="p2">Gürültünün kesilmesine neredeyse üzüldü, ama kolay nefes almak ve ani özgürlük hissi de hoşuna gitmişti. Diğer yolcuların çoğu emniyet kemerlerini çözerek geçiş yörüngesindeki otuz dakikalık sıfır yerçekiminin tadını çıkarmaya hazırlandılar, ama bu yolculuğu ilk kez yaptıkları belli olan birkaçı yerlerinde kalıp endişeyle etraflarına bakınarak kabin görevlilerini beklediler.</p>

  <p class="p2">"Kaptanınız konuşuyor. Şu anda üç yüz kilometre yükseklikte, Afrika'nın batı sahili üzerindeyiz. Orada gece olduğundan pek bir şey göremezsiniz. Oradaki parıltı Sierra Leone'dir ve Gine Körfezi'nde büyük bir tropik fırtına var. Şu yıldırımlara bakın!</p>

  <p class="p2">"On beş dakika içinde gün doğacak. Bu arada ekvator uydu kuşağını iyice görebilmeniz için gemiyi çeviriyorum. En parlak olanı -neredeyse tam üzerimizde- Intelsat'ın Atlantik-1 Anten Merkezidir. Batıdaki ise Intercosmos 2. O sönük yıldız da Jüpiter. Ve onun tam aşağısına bakarsanız yıldızlarla dolu fonda hareket eden, yanıp sönen bir ışık göreceksiniz; o yeni Çin uzay istasyonu. Yüz kilometre açıktan geçiyoruz, çıplak gözle bir şey göremeyecek kadar uzak"</p>

  <p class="p2">Floyd tembel tembel düşündü. Neyle karşılaşacaklardı? Garip çıkıntılı&nbsp; basık, silindirik yapının yakından çekilmiş fotoğraflarını&nbsp; incelemiş ve lazerlerle donatılmış bir kale olduğu söylentilerine inanmak için bir neden bulamamıştı. Ama Pekin Bilim&nbsp; Akademisi, BM&nbsp; Uzay&nbsp; Komitesi'nin&nbsp; araştırma gezisi yapılması konusundaki ısrarlarını görmezden gelirken Çinliler bu düşmanca propaganda için sadece kendilerini suçlayabilirlerdi. <span class="t7">Kozmonot Alexei Leonov</span> pek güzel sayılmazdı, ama zaten çok az uzay aracı öyleydi. Belki bir gün insan ırkı yeni bir estetik anlayışı geliştirebilir; idealleri rüzgâr ve suyla biçimlenmiş Dünya'nın doğal şekillerine dayanmayan bir sanatçı nesli&nbsp; yetişirdi. Uzayın kendisi&nbsp; çarpıcı&nbsp; bir&nbsp; güzellikler diyarıydı; ne yazık ki İnsan'ın araçları henüz ona yetişememişti.</p>

  <p class="p2">Geçiş yörüngesine girilir girilmez bırakılacak olan dev yakıt tankları dışında <span class="t7">Leonov</span> şaşırtıcı derecede küçüktü. Isı kalkanıyla sürüş ünitelerinin arası elli metreden azdı; pek çok ticari hava aracından daha küçük olan böylesine mütevazı bir aracın on kişiyi Güneş Sistemi'nin ortasına kadar taşıyabileceğine inanmak zordu.</p>

  <p class="p2">Ama duvarların, yerin ve tavanın yerlerini değiştiren sıfır yerçekimi hayatın tüm kurallarını baştan yazmıştı. <span class="t7">Leonov'</span>un da<span class="t7">.</span> herkese aynı anda uyanıkken bile bol bol yer vardı. Şu anda da durum buydu. Aslında haberciler, son ayarlamaları yapan teknisyenler ve kaygılı görevliler yüzünden <span class="t7">Leonov</span> normal kapasitesinin en az iki katına çıkmıştı.</p>

  <p class="p2">Mekik yanaşır yanaşmaz Floyd, Curnow ve Chandra ile uyanana dek bir yıl boyunca paylaşacağı kabini bulmaya çalıştı. Yerini bulduğunda ise düzgünce etiketlenmiş araç gereç ve erzak kutularıyla dolu dolu olduğunu gördü, girmek neredeyse imkânsızdı. Umutsuzca bir ayağını olsun sokabilmenin yollarını ararken, tutamakları ustaca kullanarak ilerleyen biri durumunu fark etti ve durdu.</p>

  <p class="p2">"Dr. Floyd, gemiye hoş geldiniz. Ben Max Brailovsky, yardımcı mühendis."</p>

  <p class="p2">Genç Rus, bir insandan çok bilgisayardan ders almış bir öğrencinin dikkatli İngilizcesiyle konuşuyordu. El sıkışırken Floyd yüzünü ve adını önceden incelediği mürettebat biyografilerinden hatırladı: Maxim Andrei Brailovsky, otuz bir yaşında, Leningrad doğumlu, yapılar konusunda uzman, hobileri: eskrim, hava akrobasisi, satranç.</p>

  <p class="p2">Floyd "Tanıştığımıza sevindim" dedi. "Ama içeri nasıl gireceğim?"</p>

  <p class="p2">Max neşeyle "Endişelenmeyin" dedi. "Uyandığınızda hepsi gitmiş olacak. Bunlar -nasıl diyorsunuz- tüketim maddesi. Odanıza ihtiyacınız olduğunda hepsini yemiş olacağız. Söz veriyorum." Karnını sıvazladı.</p>

  <p class="p2">"İyi ama bu arada eşyalarımı nereye koyayım?" Floyd toplam elli kiloluk kütlesi olan üç küçük çantayı gösterdi. İçlerinde, önlerindeki iki milyar kilometre boyunca ihtiyaç duyacağı her şey vardı. En azından öyle umut ediyordu. Ağırlıksız olsa da ataletsiz olmayan bu yükü geminin koridorlarında sadece birkaç küçük çarpma ile taşımak kolay olmamıştı.</p>

  <p class="p2">Max çantalardan ikisini aldı, kesişen üç kirişin oluşturduğu üçgenin içinden süzüldü ve küçük bir ambara girdi, bunu yaparken Newton'un Birinci Yasasını açıkça ihlâl ediyordu. Onu izlerken Floyd fazladan birkaç yara daha aldı; ve epey bir süre sonra <span class="t7">-Leonov</span>'un içi dışından çok daha büyük gibiydi- kapısında hem Kiril hem de Latin alfabesiyle KAPTAN yazılı bir kapıya geldiler. Rusçayı konuşabildiğinden çok daha iyi okuyabilmesine rağmen Floyd bu jesti takdir etmişti; gemideki tüm işaretler iki dilde yazılmıştı.</p>

  <p class="p2">Max'in kapıyı çalmasıyla yeşil bir ışık yandı ve Floyd olabildiğince dikkatle içeri girdi. Kaptan Orlova'yla defalarca konuşmuş olmasına rağmen hiç karşılaşmamışlardı. Bu yüzden onu iki sürpriz bekliyordu.</p>

  <p class="p2">Birinin gerçek boyunu görüntülü telefondan tahmin etmek imkânsızdı; kamera her nasılsa herkesi aynı ölçüde gösteriyordu. Kaptan Orlova ayakta dururken -sıfır yerçekiminde ne kadar ayakta durulabilirse- Floyd'un ancak omuzlarına geliyordu. Görüntülü telefon, o anda güzelliği yeterince değerlendirilemeyecek yüzünün en çarpıcı özelliği olan o muhteşem mavi gözleri de gösterememişti.</p>

  <p class="p2">Floyd "Merhaba Tanya" dedi. "Sonunda karşılaşmamız ne güzel. Ama saçına yazık olmuş." Eski dostlar gibi sıkıca tokalaştılar.</p>

  <p class="p2">Kaptan "Senin gemimizde olman da güzel Heywood!" diye yanıtladı. Brailovsky'ninkinin aksine İngilizcesi çok akıcı, ama bariz aksanlıydı. "Evet, kestirdiğime üzüldüm, ama uzun görevlerde saç sadece dert oluyor ve yerel berberlere de gitmek istemiyorum. Kabinin için de özür dilerim; Max de açıklamıştır, aniden on metreküp daha depolama alanına ihtiyacımız olduğunu fark ettik. Önümüzdeki birkaç saat Vasili ve ben burada fazla kalmayacağız. Lütfen burayı çekinmeden kullanın."</p>

  <p class="p2">"Teşekkürler. Ya Curnow ve Chandra?"</p>

  <p class="p2">"Mürettebat için benzer düzenlemeler yaptım. Size kargoymuşsunuz gibi davrandığımızı düşünebilirsiniz"</p>

  <p class="p2">"Yolculukta istenmiyor."</p>

  <p class="p2">"Efendim?"</p>

  <p class="p2">"Eski okyanus yolculuğu günlerinde bagajlara bu etiket yapıştırılırmış."</p>

  <p class="p2">Tanya gülümsedi. "Öyle görünebilir. Ama siz isteneceksiniz, yolculuğun sonunda. Hayata dönüş partinizi şimdiden planlıyoruz."</p>

  <p class="p2">"Kulağa fazla dini geliyor. Şuna -hayır, diriliş daha da kötü- uyanış partisi diyelim. Ama ne kadar meşgul olduğunuzun farkındayım, eşyalarımı bir yere koyup genel turuma devam edeyim."</p>

  <p class="p2">"Max size etrafı tanıtır. Lütfen Dr. Floyd'u Vasili'ye götürür müsün? Aşağıda sürüş ünitesinde."</p>

  <p class="p2">Kaptanın odasından çıkarken Floyd, mürettebat seçim komitesini içinden takdir etti. Tanya Orlova kâğıt üzerinde oldukça etkileyiciydi; gerçekte ise çekiciliğine rağmen neredeyse korkutucuydu. Acaba öfkelendiğinde nasıl oluyor diye Floyd kendi kendine sordu. Ateş mi, buz mu? Aslında bilmemeyi tercih ederim.</p>

  <p class="p2">Floyd'un bacakları uzaya hızla alışıyordu; Vasili Orlov'a vardıklarında neredeyse rehberi kadar rahat hareket ediyordu. Baş bilim adamı Floyd'u karısı kadar sıcak karşıladı.</p>

  <p class="p2">"Gemiye hoş geldin Floyd. Nasıl hissediyorsun?"</p>

  <p class="p2">"Açlıktan yavaş yavaş ölmek dışında iyiyim."</p>

  <p class="p2">Orlov bir an şaşırır gibi oldu; sonra yüzünü bir sırıtış kapladı.</p>

  <p class="p2">"Oh, unutmuştum. Eh, uzun sürmeyecek. On ay sonra istediğin kadar yiyebileceksin."</p>

  <p class="p2">Dönemlik uykuya yatırılacak insanlar önce bir hafta boyunca atık maddeleri azaltıcı&nbsp; bir diyet yapıyor; son yirmi dört saat de sadece sıvı alıyorlardı. Floyd sersemlik hissinin ne kadarının açlıktan, ne kadarının Curnow'un şampanyasından ve ne kadarının sıfır yerçekiminden olduğunu merak ediyordu.</p>

  <p class="p2">Kafasını toplamak için, çevrelerini kaplayan dik, rengârenk kütleyi inceledi. "Demek ünlü Sakharov Sürücüsü bu. Tam ölçek bir ünitesini ilk kez görüyorum."</p>

  <p class="p2">"Sadece dört örneği var."</p>

  <p class="p2">"Umarım çalışır."</p>

  <p class="p2">"Çalışsa iyi olur. Yoksa Gorki Şehir Meclisi Sakharov Meydanı'nın adını tekrar değiştirecek."</p>

  <p class="p2">İðneleyici de olsa bir Rus'un, ülkesinin en büyük bilim adamına karşı takındığı tutum hakkında espri yapabildiği zamanların göstergesiydi. Floyd Sakharov'un Akademiye yaptığı ve geç de olsa kendisini Sovyetler Birliği Kahramanı yapan dokunaklı konuşmasını bir kez daha hatırladı. "Hapishane ve sürgün" diye seslenmişti dinleyicilere, "yaratıcılığa çok yardım eder; hücre duvarları arasında, dünya meselelerinden uzakta doğmuş şaheserler hiç de az değildir. Bu açıdan, insan zekâsının en büyük eseri, yani Principia, Newton'un vebalı Londra'dan kendi kendini sürmesinin sonucuydu."</p>

  <p class="p2">Bu abartılı bir karşılaştırma değildi; Gorki'deki o yıllar sadece maddenin yapısına ve Evrenin kökenine yeni bir bakış getirmekle kalmamış, pratik termonükleer güce götüren plazma kontrolü kavramlarını da ortaya çıkarmıştır. Sürücü bu çalışmanın en iyi bilinen ve en tanınmış sonucu olsa da, bu şaşırtıcı zekâ patlamasının sadece bir yan ürünüydü. Böyle ilerlemelerin haksızlıklar sayesinde yapılmış olması ise bir trajediydi; belki bir gün insanlık, sorunlarını çözmenin daha uygar yollarını bulur.</p>

  <p class="p2">Odadan çıktıklarında Floyd, Sakharov Sürücüsü hakkında bilmek istediğinden ya da hatırlayabileceğini umduğundan daha fazlasını öğrenmişti. Temel prensiplerini iyice kavramıştı; Yanıcı olan herhangi bir maddeyi ısıtıp dışarı vermek için zaman ayarlı bir termonükleer reaksiyon kullanımı. En iyi sonuçlar çalışma sıvısı olarak saf hidrojenle elde ediliyordu, ama hidrojen uzun süre saklanamayacak kadar çok yer kaplıyordu. Metan ve amonyak da iyi alternatiflerdi; verimi oldukça düşük de olsa su bile kullanılabilirdi.</p>

  <p class="p2"><span class="t7">Leonov,</span> uzlaştırıcı olacaktı; ilk hızı sağlayan dev sıvı hidrojen tankları, gemi kendisini Jüpiter'e götürmek için gereken hıza ulaştığında atılacaklardı. Hedefe ulaşıldığında fren ve birleşme manevraları yaparken ve tabii Dünya'ya dönüş için amonyak kullanılacaktı.</p>

  <p class="p2">Teori buydu, sayısız testlerle ve bilgisayar simülasyonlarıyla tekrar tekrar kontrol edilmişti. Ama talihi kötü olan <span class="t7">Discovery</span>'nin de çok iyi gösterdiği gibi insan yapısı tüm planlar Doğanın, Kaderin ya da Evrenin ardındaki güçlere, artık ne derseniz onun, insafsız düzeltmelerine karşı savunmasızdı.</p>

  <p class="p2">Otoriter bir kadın sesi, Vasili'nin manyeto-hidrodinamik geri besleme hakkındaki hararetli açıklamalarını bölerek "Demek buradasınız Dr. Floyd," dedi. "Neden bana rapor etmediniz?"</p>

  <p class="p2">Floyd bir eliyle kendisini hafifçe çevirerek arkasına döndü. Düzinelerce cep ve gözle kaplı ilginç bir üniforma içinde iri yarı, anaç bir figür gördü; fişeklikler kuşanmış bir Kazak askerini andırmıyor değildi.</p>

  <p class="p2">"Sizi tekrar görmek güzel, Doktor. Hâlâ keşfediyorum, umarım Houston'dan&nbsp; sağlık&nbsp; raporumu almışsınızdır."</p>

  <p class="p2">"Teague'deki şu veterinerler! Onlar sığır vebasını bile teşhis edemezler!"</p>

  <p class="p2">Doktorun sırıtışı sözlerini yalanlamasaydı bile Floyd, Katerina Rudenko ile Olin Teague Tıp Merkezi'nin birbirlerine duydukları karşılıklı saygıyı çok iyi biliyordu. Floyd'un bakışlarındaki içten merakı gördü ve gururla geniş belindeki kemeri gösterdi.</p>

  <p class="p2">"Bildiğin küçük siyah çanta sıfır yerçekiminde pek kullanışlı değil, içindekiler uçup gidiyor ve ihtiyacın olduğunda bulamıyorsun. Bunu ben tasarladım, eksiksiz bir minyatür ameliyathane. Bununla bir apandisit alabilir ya da doğum yaptırabilirim."</p>

  <p class="p2">"Bu sorunun burada olmayacağına eminim."</p>

  <p class="p2">"Ha! İyi bir doktor her şeye hazırlıklı olmalıdır."</p>

  <p class="p2">Floyd, Kaptan Orlova ile Doktor -yoksa ona tam rütbesi olan Cerrah-Kumandan diye mi hitap etmeliydi- Rudenko ne kadar da farklılar diye düşündü. Kaptanda bir baş balerinin zerafeti ve katılığı vardı; doktor ise bir Rus Annesi prototipi olabilirdi; tıknaz bir yapı, düz bir köylü suratı, resmi tamamlamak için sadece bir şal gerekliydi. Floyd kendi kendine, 'buna kanma', dedi. 'Bu kadın <span class="t7">Komarov</span> yanaşma kazasında en az bir düzine hayat kurtaran ve boş zamanlarında <span class="t7">Uzay Tıbbî Yıllıkları</span> editörlüğünü yapan kadın. O gemide olduğu için kendini oldukça şanslı say.'</p>

  <p class="p2">"Şimdi, Dr. Floyd, küçük gemimizi keşfetmek için bol bol zamanınız olacak. Meslektaşlarım bunu söyleyemeyecek kadar nazikler, ama yapacak işleri var ve siz engel oluyorsunuz. Sizi -her üçünüzü de- olabildiğince çabuk kontrol etmek istiyorum. Böylece endişelenmemiz gereken şeyler azalacak."</p>

  <p class="p2">"Bundan korkuyordum, ama söylemek istediğinizi çok iyi anlıyorum. Siz hazırsanız ben de hazırım."</p>

  <p class="p2">"Ben <span class="t7">her zaman</span> hazırım. Gelin. Lütfen."</p>

  <p class="p2">Geminin hastanesi sadece bir ameliyat masası, iki egzersiz bisikleti, birkaç malzeme dolabı ve bir röntgen makinasından oluşuyordu. Dr. Rudenko, Floyd'u çabuk ama ayrıntılı bir kontrolden geçirirken beklenmedik bir şekilde sordu: "Dr. Chandra'nın boynundaki zincirdeki o küçük altın silindir nedir, bir tür iletişim aygıtı mı? Onu çıkarmak istemedi, zaten hiçbir şeyini çıkaramayacak kadar utangaç."</p>

  <p class="p2">Floyd elinde olmadan güldü; bu dediğim dedik kadına karşı mütevazı Hintlinin tepkisini tahmin etmek kolaydı.</p>

  <p class="p2">"O bir <span class="t7">linga</span>."</p>

  <p class="p2">"Bir ne?"</p>

  <p class="p2">"Doktor olan sizsiniz, bilmeniz gerekir. Erkeklik gücünün sembolü."</p>

  <p class="p2">"Tabii, çok aptalım. Öğretilerine bağlı bir Hindu mu? Bizden katı bir vejeteryan diyeti istemek için geç kaldı."</p>

  <p class="p2">"Endişelenmeyin, önceden uyarmadan böyle bir şey yapmazdık. Alkole elini sürmese de Chandra'nın bilgisayarlar dışında bir takıntısı yoktur. Bana büyükbabasının Benares'te bir rahip olduğunu ve lingayı onun verdiğini söylemişti, nesillerdir ailesinde duruyormuş."</p>

  <p class="p2">Dr. Rudenko'dan umduğu ters tepkiyi görmemek Floyd'u şaşırttı; ifadesi alışılmadık şekilde dalgınlaştı.</p>

  <p class="p2">"Onun duygularını anlıyorum. Büyükannem bana güzel bir ikon vermişti, on altıncı yüzyıldan. Getirmek istedim, ama beş kilo ağırlığında."</p>

  <p class="p2">Doktor yeniden işine daldı, Floyd'a havalı bir şırıngayla acısız bir iğne yaptı ve uykusu gelir gelmez geri gelmesini söyledi. Bunun iki saatten kısa sürede olacağını da belirtti.</p>

  <p class="p2">"Bu arada, iyice rahatlayın" diye emretti. "Bu katta bir gözlem odası var, istasyon D.6. Neden oraya gitmiyorsunuz?"</p>

  <p class="p2">İyi bir fikre benziyordu ve Floyd görmüş olsalar arkadaşlarını şaşırtacak bir uysallıkla ayrıldı. Dr. Rudenko saatine baktı, otomatik sekreterine kısa bir not yazdı ve alarmını otuz dakika sonraya kurdu.</p>

  <p class="p2">Floyd D.6 gözlem odasına geldiğinde Chandra ve Curnow oradaydılar. Tanımayan gözlerle ona baktılar ve tekrar dışarıdaki muhteşem manzaraya döndüler. Floyd Chandra'nın manzaradan hoşlanıyor olamayacağını fark etti ve bu zekice gözleminden dolayı kendisini kutladı. Gözleri sımsıkı kapalıydı.</p>

  <p class="p2">Orada hiç de tanıdık olmayan, muhteşem maviler ve göz alıcı beyazlarla ışıldayan bir gezegen vardı. Floyd kendi kendine, ne garip, dedi. Dünya'ya ne olmuş? Tabii ya tanımamasına şaşırmamalıydı! Baş aşağı dönmüştü! Ne felaket, kısa bir süre uzaya dökülen tüm o zavallı insanlar için ağladı...</p>

  <p class="p3">Mürettebattan iki kişinin hiç direnmeyen Chandra'yı götürdüklerini zor fark etti. Curnow için geri döndüklerinde Floyd'un da gözleri kapanmıştı, ama hâlâ nefes alıyordu. Onun için döndüklerinde, neredeyse nefesi de durmuştu.</p>

  <h2 class="h21"><a id="ncx409"></a>&nbsp;</h2>

  <h2 class="h22"><a id="ncx410"></a>&nbsp;</h2>
</body>
</html>
