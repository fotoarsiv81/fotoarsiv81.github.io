<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>YUNUSLARIN EVİ</title>
</head>

<body>
  <h2 class="h22">YUNUSLARIN EVİ</h2>

  <p class="p7">Yunuslar her akşam, günbatımından hemen önce yemek odasına doğru yüzerlerdi. Floyd, Rektör'ün yerini aldığından beri sadece bir kez bu alışkanlıklarını bozmuşlardı. O da, ne yazık ki Hilo'ya ulaşamadan gücünün çoğunu kaybeden <span class="t7">'05</span> <span class="t7">tsunami</span> günüydü. Arkadaşları bir daha programa yetişemezlerse, Floyd ailesini arabaya doldurup Mauna Kea tarafına, yüksek bölgelere çıkacaktı.</p>

  <p class="p2">Hoş olsalar da, neşelerinin bazen rahatsız edici olduğunu kabul ediyordu. Evin tasarımını yapan zengin sualtı jeologu ıslanmaktan hiç çekinmemişti; çünkü çoğu zaman üzerinde sualtı giysisi -veya daha azı- oluyordu. Ama bir keresinde bütün İdare Heyeti havalı gece giysileriyle havuzun etrafında kokteylerini yudumlayarak anakaradan gelecek önemli bir konuğu beklerken unutulmaz bir olay yaşanmıştı. Yunuslar haklı olarak tekrar beklendikleri sonucuna varmıştılar. Konuk da üzerlerine hiç uymayan bornozlar içinde sırılsıklam bir karşılama komitesi görünce çok şaşırmıştı, yemekler de fazla tuzlu olmuştu.</p>

  <p class="p2">Floyd, Marion'un Pasifik kıyısındaki bu garip ve güzel evi beğenip beğenmeyeceğini merak ederdi. Denizi hiç sevmemişti, ama sonunda deniz kazanmıştı. Görüntü yavaş yavaş siliniyordu, ama o sahne hâlâ gözlerinin önünde yanıp sönüyordu. İlk önce DR. FLOYD - ACİL VE KİŞİSEL sözcüklerini okumuştu. Sonra da parlak baskılı satırlar, taşıdıkları mesajı o anda aklına kazımışlardı: ÜZÜLEREK BİLDİRİRİZ Kİ 452 SAYILI LONDRA-WASHINGTON UÇAĞI NEWFOUNDLAND YAKININDA DÜŞMÜŞTÜR. KURTARMA EKİBİ OLAY YERİNE DOĞRU HAREKETE GEÇMİŞTİR ANCAK KURTULAN OLMADIĞINDAN KORKULMAKTADIR.</p>

  <p class="p2">Kaderin bir cilvesi olmasa, o da o uçuşta olacaktı. Birkaç gün boyunca Paris'te beklemesine neden olan Avrupa Uzay Yönetimi işine girdiğine neredeyse pişman olmuştu; <span class="t7">Solaris</span>'in yüküyle ilgili o pazarlıklar hayatını kurtarmıştı.</p>

  <p class="p2">Artık yeni bir işi, yeni bir evi vardı, ve yeni bir karısı. Kaderin burada da ironik bir rolü olmuştu. Jüpiter göreviyle ilgili şikayetler ve soruşturmalar Washington kariyerini bitirmişti, ama onun kapasitesindeki biri uzun süre işsiz kalmazdı. Üniversite hayatının keyifli temposu onu her zaman çekmişti, bir de dünyanın en güzel yerlerinden birinde olunca karşı konulması imkânsızdı. İkinci eşi olan kadınla da atandıktan sadece bir ay sonra, bir grup turistle birlikte Kilauea'nın ateş kaynaklarını seyrederken tanışmıştı.</p>

  <p class="p2">Caroline ile en az mutluluk kadar önemli ve daha uzun ömürlü olan huzuru bulmuştu. Marion'un iki kızına iyi bir üvey anne olmuş ve ona Christopher'ı vermişti. Aralarındaki yirmi yaş farka rağmen onun ruh halini anlıyor ve ara sıra yaşadığı bunalımlı dönemlerinde onu rahatlatabiliyordu. Onun sayesinde Marion'u artık acı duymadan düşünebiliyordu, yine de özlemle dolu bir hüzün onu hayatı boyunca terk etmeyecekti.</p>

  <p class="p2">Caroline yunusların en büyüğüne -Scarback adlı erkek yunus- balık atarken Floyd'un bileğindeki hafif titreşim bir telefon geldiğini haber verdi. Sessiz alarmı durdurup seslisini açmak için metal kayışa dokundu ve en yakınındaki dahili telefona doğru yürüdü.</p>

  <p class="p2">"Ben Rektör. Kiminle görüşüyorum?"</p>

  <p class="p2">"Heywood? Benim Victor. Nasılsın?"</p>

  <p class="p2">Floyd'u bir anda farklı duygular kapladı. En başta rahatsızlık: Eski görevine getirilen ve görevin elinden akmasında en büyük rolü oynadığından emin olduğu Victor, Washington'dan ayrıldığından beri onu bir kez olsun aramamıştı. Sonra merak etti: Konuşacak neleri vardı? Sonra ona elinden geldiğince yardımcı olmamak için inatçı bir kararlılık, ardından bu çocukça davranış için utanç ve sonunda giderek artan bir heyecan hissetti. Victor Millson'ın aramasının bir tek nedeni olabilirdi.</p>

  <p class="p2">Floyd elinden geldiğince sıradan bir tonda cevap verdi: "Şikayetçi değilim, Victor. Sorun nedir?"</p>

  <p class="p2">"Bu hat güvenli mi?'</p>

  <p class="p2">"Tanrı'ya şükür ki değil. Artık onlara ihtiyacım yok."</p>

  <p class="p2">'Pekâlâ, şöyle söyleyeyim. Yönettiğin son projeyi anımsıyor musun?"</p>

  <p class="p2">"Nasıl unuturum, Uzay Bilimleri Alt Komitesi geçen ay daha fazla delil sunmam için beni tekrar çağırdı."</p>

  <p class="p2">"Elbette, elbette. Zamanım olduğunda ifadeni mutlaka okuyacağım. Ama işlerim çok yoğun, sonra da bu."</p>

  <p class="p2">"Her şeyin programa uygun gittiğini sanıyordum."</p>

  <p class="p2">"Öyle zaten - ne yazık ki. Hızlandırmak için hiçbir şey yapamıyoruz; en iyi ihtimalle bile sadece birkaç hafta fark eder. <span class="t7">Yani geç kalacağız."</span></p>

  <p class="p2">Floyd masum bir tavırla "Anlamıyorum" dedi. "Tabii ki zaman kaybetmek istemeyiz, ama zaman sınırı yok ki."</p>

  <p class="p2">"Artık var. Hem de iki tane."</p>

  <p class="p2">"Beni şaşırtıyorsun."</p>

  <p class="p2">Victor bir alay sezdiyse de görmezden geldi. "Evet, iki zaman sınırı var; biri insan ürünü, diğeri değil. Artık oraya şey, yani o bölgeye ilk gidenin biz olmayacağımız anlaşıldı. Eski rakiplerimiz bizden en az bir yıl önde olacaklar."</p>

  <p class="p2">"Çok kötü."</p>

  <p class="p2">"Dahası da var. Rekabet olmasa da geç kalmış olacağız. Biz vardığımızda orada bir şey kalmayacak."</p>

  <p class="p2">"Saçma. Kongre yerçekimi yasasını iptal etse bundan haberim olurdu."</p>

  <p class="p2">"Ben ciddiyim. Bu durum çok hassas, şu anda ayrıntıları söyleyemem. Bu akşam evinde mi olacaksın?"</p>

  <p class="p2">"Evet." Floyd cevap verirken Washington'da saatin gece yarısını geçmiş olduğunu düşünüp keyiflendi.</p>

  <p class="p2">"İyi. Bir saat içinde bir paket alacaksın. İnceledikten sonra beni hemen ara."</p>

  <p class="p2">"Saat biraz geç olmaz mı?"</p>

  <p class="p2">"Olur. Ama zaten çok zaman kaybettik. Daha fazlasını kaybetmek istemiyorum."</p>

  <p class="p2">Millson sözüne sadıktı. Tam bir saat sonra Hava Kuvvetleri'nden bir albay büyük, mühürlü bir zarf getirdi. Floyd içindekileri okurken albay sabırla bekleyip Caroline ile sohbet etti. Sonra yüksek rütbeli ulak özür dilercesine "Korkarım bitirdiğinizde sizden almam gerekecek" dedi. Floyd "Bunu duyduğuma sevindim" dedi ve en sevdiği okuma hamağına kuruldu.</p>

  <p class="p2">İki belge vardı, ilki çok kısaydı. ÇOK GİZLİ damgası vardı, ama ÇOK kelimesinin üzeri çizilmiş ve bu değişiklik okunması imkânsız üç imza ile onaylanmıştı. Çok daha uzun bir rapordan bir alıntı olduğu belliydi, sıkı bir sansürden geçmişti ve her yerindeki boşluklar yüzünden okuması müthiş sıkıcıydı. Neyse ki tek bir cümleyle özetlenebiliyordu: Ruslar <span class="t7">Discovery</span>'ye yasal sahiplerinden çok daha önce ulaşabilirlerdi. Floyd bunu zaten bildiğinden hemen ikinci belgeye geçti -bu arada ismi bu defa doğru yazmayı becerdiklerini fark edip sevindi-. Her zamanki&nbsp; gibi Dimitri&nbsp; haklı&nbsp; çıkmıştı. Jüpiter'e bir sonraki insanlı yolculukta uzay gemisi Kozmonot Alexei <span class="t7">Leonov</span> olacaktı.</p>

  <p class="p2">İkinci belge çok daha uzundu ve sadece gizliydi; aslında Science dergisine gönderilmiş ve yayından önce onay bekleyen bir eskiz gibiydi. Havalı bir başlığı vardı: "Uzay Aracı <span class="t7">Discovery</span>: Anormal Yörünge Hareketi".</p>

  <p class="p2">Sonrası bir düzine sayfa dolusu matematik ve astronomik çizelgelerdi. Floyd sözcükleri inceleyerek ve ufacık bir özür ya da utanç ifadesi yakalamaya çalışarak onları gözden geçirdi. Bitirdiğinde kendini acı bir hayranlık ifadesiyle gülümsemek zorunda hissetti. Herhalde hiç kimse uzay aracı izleme istasyonlarının ve astronomik takvimcilerin şaşkına döndüğünü ve bunun çılgınca örtbas edilmeye çalışıldığını tahmin edemezdi. Şüphesiz çok kafa uçacaktı ve Victor Millson'ın onları zevkle uçuracağını biliyordu; tabii onunki ilk uçanlardan olmazsa. Yine de hakkını vermeliydi, Kongre izleme ağının bütçesini kıstığında Victor karşı çıkmıştı. Belki bu sayede paçayı kurtarırdı.</p>

  <p class="p2">Kâğıtları gözden geçirdikten sonra Floyd "Teşekkürler Albay" dedi. "Tıpkı eski günlerdeki gibi, gizli belgeler. Bunlar özlemediğim tek şey."</p>

  <p class="p2">Albay zarfı dikkatle çantasına yerleştirdi ve kilitleri kapattı. "Dr. Millson en kısa sürede aramanızı bekliyor."</p>

  <p class="p2">"Biliyorum. Ama güvenli bir hattım yok, birazdan önemli konuklarım gelecek ve doğrusu sırf iki belgeyi okuduğumu söylemek için de Hi-lo'daki ofisinize kadar gelemem. Ona kâğıtları dikkatle incelediğimi ve bir dahaki görüşmemizi merakla beklediğimi söyleyin."</p>

  <p class="p2">Bir an albay tartışacak gibi oldu. Sonra kendini toparladı, resmi bir veda etti ve somurtarak ayrıldı.</p>

  <p class="p2">Caroline "Bu da neyin nesiydi?" diye sordu. "Bu gece önemli ya da önemsiz konuk beklemiyoruz."</p>

  <p class="p2">"Bir kenara itilmekten hoşlanmıyorum, hele Victor Millson tarafından."</p>

  <p class="p2">"Albayla görüşür görüşmez seni arayacağına bahse girerim."</p>

  <p class="p2">"Öyleyse kamerayı kapatıp birileri varmış gibi yapmalıyız. Ama işin aslı, şu anda söyleyecek hiçbir şeyim <span class="t7">yok."</span></p>

  <p class="p2">"Ne hakkında? Tabii sormama izin varsa."</p>

  <p class="p2">"Üzgünüm hayatım. Görünüşe göre <span class="t7">Discovery</span> bize oyun oynuyor. Gemiyi sabit bir yörüngede sanıyorduk, ama çarpmak üzere olabilir."</p>

  <p class="p2">"Jüpiter'e mi?"</p>

  <p class="p2">"Oh hayır, bu kesinlikle imkânsız. Bowman onu Jüpiter ile lo'nun arasındaki hatta iç Lagrange noktasına yerleştirmişti. Dış uyduların etkisiyle ileri geri hareket etmiş olsa da aşağı yukarı aynı yerde kalması gerekirdi."</p>

  <p class="p2">"Ama şu anda olan çok ender bir olay ve tam açıklamasını yapamıyoruz. <span class="t7">Discovery,</span> lo'ya giderek daha fazla yaklaşıyor, ama bazen hızlanıyor, bazen geri bile gidiyor. Böyle devam ederse iki ya da üç yıl içinde çarpacak."</p>

  <p class="p2">"Astronomide bunun olamayacağını sanırdım. Gökyüzü mekaniği kesin bir bilim değil mi? Biz zavallı biyologlara hep böyle söylendi."</p>

  <p class="p2">"Kesin bir bilim, tabii her şey hesaplandığında. Ama lo'da çok garip bir şeyler oluyor. Volkanlarının yanında müthiş elektrik yükleri var ve Jüpiter'in manyetik alanı on saatte bir dönüyor. Yani <span class="t7">Discovery</span>'ye etki eden tek güç yerçekimi değil; bunu daha önce düşünmeliydik, çok daha önce."</p>

  <p class="p2">"Eh, artık bu senin sorunun değil. Bunun için şükretmelisin."</p>

  <p class="p2">"Senin sorunun" -tam da Dimitri'nin kullandığı deyim-. Ve Dimitri -ihtiyar kurnaz tilki!- onu Caroline'dan çok daha uzun süredir tanıyordu.</p>

  <p class="p2">Onun sorunu olmayabilirdi, ama hâlâ onun sorumluluğuydu. İşin içinde birçok kişi olsa da son değerlendirmede Jüpiter Görevi planlarını o onaylamış ve çalışmaları yönetmişti.</p>

  <p class="p2">O zaman bile şüpheleri vardı; bilim adamı olarak görüşleri bürokratik görevleriyle çatışıyordu. Sesini yükseltip eski hükümetin dar görüşlü politikasına karşı çıkabilirdi, ancak felâkette onların ne kadar payının olduğu hâlâ belirsizdi.</p>

  <p class="p2">Belki de en iyisi hayatının bu dönemini kapatıp tüm düşünce ve enerjisini yeni kariyerinde yoğunlaştırmaktı. Ama için için bunun mümkün olmadığını biliyordu; Dimitri eski suçlarını tekrar gündeme getirmese de bu kendi kendine olacaktı.</p>

  <p class="p3">Orada, Jüpiter'in uydularında dört adam ölmüş, biri de kaybolmuştu. Elleri kana bulanmıştı ve nasıl temizleyeceğini bilemiyordu.</p>

  <h2 class="h21"><a id="ncx207"></a>&nbsp;</h2>
</body>
</html>
