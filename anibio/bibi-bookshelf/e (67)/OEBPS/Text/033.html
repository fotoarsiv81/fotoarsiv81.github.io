<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>ÖN ARAŞTIRMA</title>
</head>

<body>
  <h2 class="h22">ÖN ARAŞTIRMA</h2>

  <p class="p7"><span class="t7">Discovery</span> Dünya'dan ayrılırken, içinde astronotların aracın dışında da günlük giysileriyleymişler gibi rahat çalışmalarını sağlayan küçük uzay kapsüllerinden üç tane vardı. Biri Frank Poole'un öldüğü kazada -tabii kazaysa- kaybolmuştu. Diğeri Dave Bowman'ı Büyük Birader'le son buluşmasına götürmüş ve başına her ne geldiyse aynı kaderi paylaşmıştı. Üçüncüsü hâlâ geminin garajı Pod Bay'deydi.</p>

  <p class="p2">Önemli bir parçası eksikti; kapağı. HAL Pod Bay kapısını açmayı reddettikten sonra Kumandan Bowman tehlikeli vakum geçişini yapıp gemiye acil durum kapısından girdiğinde onu havaya uçurmuştu. Oluşan hava akımı kapsülü yüzlerce kilometre uzağa fırlatmış, Bowman ise daha sonra onu çok daha önemli sorunlarla meşgulken telsiz kontrolü ile geri getirmişti. Eksik kapağın yine yenisini takmakla uğraşmamış olması şaşırtıcı değildi.</p>

  <p class="p2">3 Numaralı Kapsül (Max hiç açıklama yapmadan üzerine <span class="t7">Nina</span> ismini yazmıştı) şimdi yeni bir EVA için hazırlanıyordu. Hâlâ kapağı yoktu, ama bu önemsizdi. İçeride kimse olmayacaktı.</p>

  <p class="p2">Bowman'ın görevine bağlılığı onlar için beklenmedik bir şanstı ve bundan yararlanmamak aptallık olurdu. <span class="t7">Nina</span>'yı robot bir araştırma aracı olarak kullanarak Büyük Birader yakından ve kimsenin hayatı riske atılmadan incelenebilirdi. En azından teorileri buydu; ama gemiyi yutabilecek bir geri tepme olasılığını da kimse göz ardı edemezdi. Zaten kozmik ölçülerde elli kilometre bir kıl payı bile değildi.</p>

  <p class="p2">Yıllarca bakımsız kalan <span class="t7">Nina</span> oldukça berbat görünüyordu. Sıfır gee ile sürekli uçuşan tozlar dış yüzeye çökmüştü. Böylece bir zamanların kusursuz beyaz gövdesi pis bir griye dönüşmüştü. Gemiden yavaş yavaş uzaklaşırken dış kolları katlanarak kapanmıştı, oval penceresi de uzaya koca, ölü bir göz gibi bakıyordu. İnsanlık için pek de uygun bir&nbsp; elçi&nbsp; gibi&nbsp; görünmüyordu.&nbsp; Ama&nbsp; bu apayrı&nbsp; bir&nbsp; avantajdı.&nbsp; Böylesine&nbsp; mütevazı&nbsp; bir&nbsp; elçi hoş görülebilir, küçüklüğü ve düşük hızı barışçıl&nbsp; amaçlarını vurgulayabilirdi. Büyük Birader'e kolları&nbsp; açık&nbsp; olarak&nbsp; yaklaşması&nbsp; önerildiyse&nbsp; de&nbsp; hemen&nbsp; vazgeçilmişti;&nbsp; "onlar"&nbsp; <span class="t7">Nina</span>'nın<span class="t7">&nbsp;</span> mekanik pençeleri açılmış olarak geldiğini görürlerse hayatlarına yönelik bir tehdit olarak algılayabilirlerdi.&nbsp; İki saat süren yavaş bir yolculuktan sonra <span class="t7">Nina</span> dev dikdörtgen taşın bir köşesinin yüz metre kadar yakınına gelmişti. Bu kadar yakından bile gerçek şekli anlaşılmıyordu. TV kameraları boyutu belirsiz bir tetrahedronun tepesinden aşağı bakıyor gibiydiler. Aletler radyoaktivite ya da manyetik alan belirtisi göstermiyordu;&nbsp; yansıtmaya tenezzül ettiği&nbsp; az&nbsp; miktardaki güneş ışığı dışında Büyük Birader'den hiçbir şey gelmiyordu.</p>

  <p class="p2">Beş dakika durduktan sonra -bunun "Merhaba, işte buradayım" anlamına gelmesini istemişlerdi- <span class="t7">Nina</span> küçük yüzü çapraz olarak geçmeye başladı, sonra daha büyük olanı ve en sonunda da en büyüğünü. Elli metre uzaklığını koruyor, ama hareket ettikçe beş metreye kadar&nbsp; yaklaşıyordu. Mesafe ne olursa olsun, Büyük Birader'in görünüşü tamamen aynıydı; düz ve özelliksiz. Tamamlanmasına daha çok zaman olmasına rağmen görev sıkıcılaşmıştı, her iki gemideki gözlemciler işlerine dönmüşler, sadece arada bir monitörlere bir göz atıyorlardı.</p>

  <p class="p2">Sonunda&nbsp; <span class="t7">Nina&nbsp;</span> başladığı&nbsp; yere&nbsp; döndüğünde&nbsp; Walter&nbsp; Curnow&nbsp; "Bu kadar"&nbsp; dedi.&nbsp; "Bunu hayatımız boyunca da yapsak bir şey öğrenemeyiz. <span class="t7">Nina</span>'ya ne yapayım? Eve getireyim mi?"</p>

  <p class="p2">Vasili, <span class="t7">Leonov</span>'dan hatta girerek "Hayır" dedi. "Bir önerim var. Onu büyük yüzün tam merkezine götür. Orada durdur; yüz metre uzakta. Ve radarı maksimum hassasiyete getirerek orada bırak."</p>

  <p class="p2">"Sorun değil, yalnız biraz kayma payı olur. Ama amacın ne?"</p>

  <p class="p2">"Üniversitedeki astronomi derslerimden birini hatırladım; sonsuz bir düz tabakanın yerçekimsel çekimi. Gerçek hayatta kullanmaya fırsat bulacağım hiç aklıma gelmemişti. <span class="t7">Nina</span>'nın hareketlerini birkaç saat inceledikten sonra en azından <span class="t7">Zagadka</span>'nın kütlesini ölçebileceğim, tabii varsa. Orada aslında hiçbir şey olmadığını düşünmeye başlıyorum."</p>

  <p class="p2">"Bunu anlamanın kolay bir yolu var ve bunu eninde sonunda yapmak zorunda kalacağız. <span class="t7">Nina</span> gidip o şeye dokunmalı."</p>

  <p class="p2">"Dokundu bile."</p>

  <p class="p2">Curnow biraz hiddetle "Ne demek istiyorsun" diye sordu. "Hiç beş metreden çok yaklaşmadım."</p>

  <p class="p2">"Senin sürüş yeteneğini eleştirmiyorum. Yine de o ilk buluşmada oldukça yaklaştın değil mi? Ama <span class="t7">Nina</span>'nın roketlerini yüzeyine yakınken her kullandığında <span class="t7">Zagadka</span>'ya hafifçe dokunuyorsun."</p>

  <p class="p2">"Bir filin üzerinde zıplayan bir pire gibi."</p>

  <p class="p2">"Belki. Ama doğrusu bilmiyoruz. Ama öyle ya da böyle varlığımızın farkında olduğunu ve bize canını sıkmadığımız sürece katlanacağını kabul etmeliyiz."</p>

  <p class="p3">Sorulmayan soruyu o da sormadı. İki kilometre uzunluğunda siyah bir taş nasıl rahatsız edilirdi? Ve edildiğinde ne yapardı?</p>

  <h2 class="h21"><a id="ncx978"></a>&nbsp;</h2>
</body>
</html>
