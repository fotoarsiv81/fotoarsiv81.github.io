<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>beyaz_gemi_VOL1-7</title>
  <link href="../Styles/beyaz_gemi.css" rel="stylesheet" type="text/css"/>
</head>

<body id="beyaz_gemi_VOL1" xml:lang="tr-TR">
  <div>
    <p class="Kesme"><span class="Metin-Normal char-style-override-16">&nbsp;</span></p>

    <p class="Bolum" id="toc_marker-5"><span class="Metin-Bolum-No char-style-override-17">-V-</span></p>

    <p class="x-lk-Paragraf"><span class="char-style-override-1 x-lk-Harf" xml:lang="tr-TR">D</span><span class="Metin-Buyuk">ağlara</span> <span class="Metin-Normal">yine sonbahar geldi. Gürültülü yazdan sonra her taraf yine sonbahar sessizliğine daldı. Yaylaya çıkanların kaldırdığı toz duman çöktü, yaktıkları ateşler söndü. Hayvanlar kışlaklarına çekildiler. Onlarla beraber insanlar da gitti. Dağlar bomboş kaldı.</span></p>

    <p class="Paragraf-Normal"><span class="Metin-Normal">Artık kartallar tek tek uçuyor, çok seyrek bağırıyorlardı. Çayın uğultusu da dinmişti. Yaz boyunca alıştığı geniş yatağında büzülmüş, iyice incelmişti. Otlar artık büyümüyordu, kurumaya başlamışlardı. Dallarda asılı durmaktan yorulan yapraklar da düşüyordu yerlere.</span></p>

    <p class="Paragraf-Normal"><span class="Metin-Normal">Kararan yüce dağ başlarını, yeni kar, gümüş yansılarıyla kaplamaya başlamıştı. Sabahları, karanlık sırtlar, tilkilerin boyunları gibi boz bir renge bürünmüş görünüyordu.</span></p>

    <p class="Paragraf-Normal"><span class="Metin-Normal">&nbsp;</span></p>

    <p class="Paragraf-Normal"><span class="Metin-Normal">Vadilerde serin, soğuk rüzgârlar esmeye başlamıştı. Ama şimdilik gündüzleri gökyüzü hâlâ açık ve kuru geçiyordu.</span></p>

    <p class="Paragraf-Normal"><span class="Metin-Normal">Evlerin önünden akan çayın karşı yakasındaki ormanlar daha çabuk giymişlerdi sonbahar giyimlerini. Çaydan yukarıya doğru karaçam ormanına kadar uzanan bodur ağaçlar, dumansız bir yangın görünümünde idiler: Kızarmışlardı. Dağ yamacındaki akçakavak ve kayın ağaçları daha parlak bir renge, al ve erguvan rengine bürünmüşlerdi. Bunlar, çam ve köknardan oluşan sık ormanın, ebedî karlarla örtülü tepelerin sınırına kadar uzanıyorlardı.</span></p>

    <p class="Paragraf-Normal"><span class="Metin-Normal">Çam ormanı her zamanki gibi, bir mâbed kadar sâde ve temizdi. Orada yalnız kabuklu iri gövdeler, yalnız kuru reçine kokusu, ağaçların dibini halı gibi kaplamış iğne yapraklar göze çarpıyordu.</span></p>

    <p class="Paragraf-Normal"><span class="Metin-Normal">Ama bugün orada sabahtan beri alakargalar bağrışıyordu. Büyük bir alakarga sürüsü ormanın üzerinde çığlıklar ata ata daireler çiziyordu. Balta sesini duyar duymaz başlamışlardı acı acı gaglamaya. Şimdi onlar, koca bir çam tomruğunu yamaçtan aşağı sürükleyen iki kişinin ardından uçuşarak çığlık atıyor, durup dururken rahatsız edildikleri, ürkütüldükleri için hiç susmadan bağırıyorlardı.</span></p>

    <p class="Paragraf-Normal"><span class="Metin-Normal">&nbsp;</span></p>

    <p class="Paragraf-Normal"><span class="Metin-Normal">Koca ağaca bir at koşulmuştu. Atın yularını tutan Orozkul önden gidiyor, pulluk çeken bir öküz gibi derin derin soluyor, üzerindeki kolsuz paltosu ikide bir çalılara takılıyordu. Mümin dede ise geriden, ağaç gövdesinin ardından güçlükle ilerliyordu. Bu yaşta bir adamın bu kadar yüksek bir yerde yürümesi hiç de kolay değildi. Nefesi kesiliyordu ihtiyarın. Elinde kayın ağacından bir sırık vardı. Bununla tomruğun düz gitmesini sağlamaya çalışıyordu. Çünkü tomruk sık sık başka ağaçlara ve taşlara çarpıyordu. O zaman Mümin elindeki sırığı kullanarak kurtarıyordu onu. Ama bu defa da tomruk enlemesine düşüyor ve bayır aşağı yuvarlanmaya başlıyordu. Böyle durumlarda önündeki adamı ezip öldürebilirdi.</span></p>

    <p class="Paragraf-Normal"><span class="Metin-Normal">Sırıkla tomruğu itip yönlendiren için durum daha da tehlikeliydi. Orozkul birkaç defa atın yularını bırakıp yana çekilmek zorunda kaldı ve her defasında kaynatasının canını dişine takarak hayatı pahasına, koca gövdeyi dimdik yamaçta durdurup, onu atın yularını çeksin diye bekler görünce büyük bir utanç duymuştu. Ama boş yere dememişler: “Kendi ayıbını örtmek isteyen başkalarının yüzüne kara çalar” diye. Orozkul da öyle davranarak kaynatasına çıkışıyordu:</span></p>

    <p class="Paragraf-Normal"><span class="Metin-Normal">- Hey, ne oluyor sana, beni öbür dünyaya yollamak mı istiyorsun yoksa!</span></p>

    <p class="Paragraf-Normal"><span class="Metin-Normal">Orozkul’un bu davranışını görüp söylediklerini duyacak, bir ihtiyara böyle davrandığı için onu kınayacak kimse yoktu orada. Mümin dede alttan alarak, böyle bağırmamasını, kasten yapmadığını, kendisinin de o koca tomruğun altında kalma tehlikesi geçirdiğini söyleyince, Orozkul daha da hiddetlendi:</span></p>

    <p class="Paragraf-Normal"><span class="Metin-Normal">- Şunun dediğine bak hele! Seni ezerse n’olacak değil mi? Yaşayacağın kadar yaşamışsın nasıl olsa. Peki, ben ölürsem senin kızına kim bakacak? Şeytan kamçısı gibi kısır bir kadını kim alır?</span></p>

    <p class="Paragraf-Normal"><span class="Metin-Normal">- Zor adamsın be oğlum, dedi Mümin, sende insanlara karşı hiç saygı yok!</span></p>

    <p class="Paragraf-Normal"><span class="Metin-Normal">Orozkul olduğu yerde durarak ihtiyarı biraz süzdü ve sonra çıkıştı:</span></p>

    <p class="Paragraf-Normal"><span class="Metin-Normal">- Senin gibi kocamışlar çoktan ocak başına çökmüş, kıçlarını ısıtmaya çalışıyorlar. Ama sen hâlâ maaş alıyorsun. Kim veriyor bu maaşı? Ben veriyorum, ben! Daha ne saygısı istiyorsun benden?</span></p>

    <p class="Paragraf-Normal"><span class="Metin-Normal">Mümin onu sakinleştirmek gereğini duydu:</span></p>

    <p class="Paragraf-Normal"><span class="Metin-Normal">- Pekâlâ, yetişir artık, sözgelişi söyledim işte.</span></p>

    <p class="Paragraf-Normal"><span class="Metin-Normal">Yine yollarına devam ettiler. Bir yokuşu aştıktan sonra biraz dinlenmek için durdular. At ter ve köpük içinde kalmıştı.</span></p>

    <p class="Paragraf-Normal"><span class="Metin-Normal">Alakargalar susmak bilmiyor, hâlâ cıyaklıyorlardı tepelerinde. Sanki işleri güçleri gün boyu çığlık çığlık bağırmaktı.</span></p>

    <p class="Paragraf-Normal"><span class="Metin-Normal">Mümin, konuyu değiştirmek ve Orozkul’u sakinleştirmek için:</span></p>

    <p class="Paragraf-Normal"><span class="Metin-Normal">- Kışın geldiğini anladılar da, dedi, gitmeye hazırlanıyorlar...</span></p>

    <p class="Paragraf-Normal"><span class="Metin-Normal">Sonra onlara da hak verir gibi ilâve etti:</span></p>

    <p class="Paragraf-Normal"><span class="Metin-Normal">- Rahatsız edilmekten pek hoşlanmazlar.</span></p>

    <p class="Paragraf-Normal"><span class="Metin-Normal">Orozkul hızla dönüp ona baktı. Yüzü kıpkırmızı olmuştu hırsından:</span></p>

    <p class="Paragraf-Normal"><span class="Metin-Normal">- Kim engel oluyor gitmelerine? Sen de iyice bunadın ihtiyar!</span></p>

    <p class="Paragraf-Normal"><span class="Metin-Normal">Sözün sonunu söylerken sesini alçaltmıştı, ama öfkeliydi. Susup aklından şunları geçirdi: “Dediğine bak hele! Ne demek istiyor yani? Onun alakargaları rahatsız olmasın diye bir çam kesemeyeceğiz, dalına bile dokunamayacağız! Onların sahibi benim, buraların efendisi benim! Ona ne oluyor!”</span></p>

    <p class="Paragraf-Normal"><span class="Metin-Normal">Kuşlara hınç dolu gözlerle bakarak söylendi:</span></p>

    <p class="Paragraf-Normal"><span class="Metin-Normal">- Ah elimde bir makineli tüfek olsaydı, gösterirdim onlara ben!</span></p>

    <p class="Paragraf-Normal"><span class="Metin-Normal">Sonra başını öbür tarafa çevirip sunturlu bir küfür savurdu.</span></p>

    <p class="Paragraf-Normal"><span class="Metin-Normal">Mümin sesini çıkarmadı. Damadının küfürlerine bir türlü alışamamıştı: “Yine başladı” diye geçirdi aklından. “İçince vahşileşiyor. Çakırkeyif olunca da bir çift lâf edemezsin. Neden böyle olur bu insanlar?” Kendi kendine kızıyordu: “Sen ona iyilik edersin, o sana kötülük. Utanmak, arlanmak da bilmiyorlar. Sanki kural bu imiş. Hep kendilerini haklı görürler. Herkes onlara kul-köle olsun. Kul-köle olmazsan zorla yaptırırlar bunu. İyi ki böyle bir adam ormanda yaşıyor. Elinin altında her işini gören bir-iki kişi var. Biraz daha büyük bir görevi olsa, kimbilir neler yapardı? Allah göstermesin... Böyleleri de hiç tükenmiyor. Her zaman istediklerini elde ederler. Kurtulmak mümkün değil onlardan. Her yerde izini bulur, her yerde karşına çıkarlar. Keyifleri için başkasının canını çıkarırlar da sonra yine onlar haklı olurlar.. Ah, hiç tükenmiyor böyleleri, hiç...”</span></p>

    <p class="Paragraf-Normal"><span class="Metin-Normal">Orozkul ihtiyarı daldığı düşünceden ayıran emri verdi:</span></p>

    <p class="Paragraf-Normal"><span class="Metin-Normal">- Haydi, uyuşup kalmayalım burada, gidelim!</span></p>

    <p class="Paragraf-Normal"><span class="Metin-Normal">Ve yollarına devam ettiler.</span></p>

    <p class="Paragraf-Normal"><span class="Metin-Normal">O gün sabahtan beri Orozkul’un huysuzluğu üzerinde idi. Önce, bütün âletleri alıp tam çayın öbür yakasına geçecekleri zaman, Mümin torununu alıp okula götürmüştü. İyice delirmişti bu ihtiyar! Her sabah erkenden atını eyerler, çocuğu okula götürür, sonra yine koşturup onu almaya giderdi. İşi-gücü bu bacaksıza bakmak, onunla uğraşmaktı. Onun okula geç kalmasını hiç istemiyordu. Amma da iş ha! Sonu ne olacaktı bunun? Demek bacaksız okula geç kalamaz, ama onun işi bekleyebilirdi? Ne imiş? “Ben çabucak gider gelirim, çocuk okula geç giderse öğretmene karşı ayıp olur” diyor. Amma da utanılacak insanı bulmuş ha! Koca budala! Bu bayan öğretmen de kim oluyor? Tam beş yıldan beri hep aynı mantoyu giyiyor. Koltuğunun altında her zaman bazı defterler ve bir çanta bulunur. Yine her zaman yol kenarında durup geçen arabalara el kaldırır. Sık sık kasabaya gider. Her zaman bir eksiği vardır okulun. Ya kömürü kalmamıştır, ya camı kırılmıştır, tebeşiri hatta silgisi bile yoktur... İyi bir öğretmen olsaydı böyle bir okulda görev kabul eder miydi? Düşünmüş taşınmışlar da ‘Cüce Okul’ adını vermişler ona. Amma da isim ha! Aslında ismine lâyık bir mektep! Cüceler mektebi. Ne gereği varmış böyle bir okulun? Öğretmen dediğin şehirde olur. Şehir okulları baştan başa cam. Orda öğretmenler kıravat takarlar. Ee, tabiî, şehir orası. Sokaklarında kodaman kodaman adamlar araba sürer. Ama ne arabalar! Gelip geçerlerken durup hayran hayran seyretmek istersin, hatta saygı ile eğilmek istersin önlerinde. Siyah, pırıl pırıl, güzel mi güzel arabalar! Ama şehir adamları bunlara hiç aldırmıyorlar. Zaten durup bakmaya vakitleri de yoktur, hep acele işleri vardır onların. Hayat dediğin şehir hayatı gibi olmalı işte. Ah orada bir iş kapsa, şehire yerleşse! Orada görevi olanlara saygıda kusur etmezler. Görevi büyük olana, gösterilen saygı da büyük olur. Mecburdurlar saygı göstermeye. Ee, medenî insanlar ne de olsa. Ve, birine konuk gittin, ufak bir bahşiş aldın diye, benden tomruk ya da başka bir şey istemeye kalkmazlar orada. Ama burda, insana elli ya da yüz ruble verirler, karşılığında odunlarını alırlar ve ne yaparlar sana? Hemen bir şikâyet mektubu yazarlar üst makamlara: “Orozkul rüşvetçinin tekidir, şöyledir, böyledir...” derler. Nankörler!</span></p>

    <p class="Paragraf-Normal"><span class="Metin-Normal">“Hımm.. ah bir yerleşseydim şehire! Cehennem olsun bu dağlar, bu ormanlar, bu tomruklar... Bin kere lânet olsun o kısır avrada, o beyinsiz moruğa, görmemiş gibi yanından ayırmadığı o bacaksıza! Yulaf yemiş tok at gibi çalımlı çalımlı dolaşırdım şehirde. Herkese saydırırdım kendimi. Beni görmek isteyenler “Sayın Orozkul Balacanoviç, makamınıza girebilir miyim?” diye izin alırlardı. Bir de şehirli avrad alırdım. Niye olmasın? Güzel bir artistle evlenirdim mesela. Elinde mikrofon, hem okuyor, hem oynuyor. Onlar için önemli olan, kocasının iyi bir işi olmasıdır. Böyle diyorlar. Boynuma kıravatımı takar, böyle bir güzelin koluna girerdim işte.. Sinemaya giderdik birlikte. Tabiî o topuklu ayakkabı giyerdi. Mis kokular sürünürdü. Yanımızdan geçenler bu kokuyu alsınlar diye derin derin nefes çekerlerdi burunlarından. Bir de bakmışsın çocuklarımız olmuş. Oğlumu bir hukukçu yapardım, kızım ise piyano çalardı. Şehir çocukları zeki olurlar. Her şeyi hemen öğrenirler. Evde yalnız Rusça konuşulurdu. Köyde konuşulan kaba kelimelerle beyinlerini doldurmak ne işe yarar? İşte böyle yetiştirirdi çocuklarını. “Papıçka, mamıçka, haçu, to, hauç eto...”</span><span class="Metin-Normal char-style-override-18"><a class="footnote-link" href="#footnote-237-1" id="footnote-237-1-backlink">*</a></span> <span class="Metin-Normal">derdi çocuklar. Ne isterlerse alırdı. İnsan kendi belinden, kendi dölünden olanlardan bir şey esirger mi? Başka çocukların babalarını kıskandırırdı. Gösterirdi onlara kim olduğunu. Başkalarından nesi eksikti? Üst makamlarda olanların ne üstünlükleri vardı ondan? Onlar da onun gibi insanlardı işte. Yalnız, şans onlara gülmüştü. Kendisi ise şanssızdı. Aslında kendinin de suçu yok değildi. Orman koruculuğu kursundan sonra şehre gidip teknik okula ya da enstitüye girmesi gerekirdi. Ama o acele etmiş, bir an önce bir iş tutmak istemişti. Küçük de olsa iş, işti. Şimdi de sürün dur bu dağlarda, eşek gibi tomruk taşı... Yetmiyormuş gibi bir de şu kargalar! Ne diye bağrışıp kafa şişirirler! Ah bir makineli tüfeği olsaydı...</span></p>

    <div class="footnote">
      <p class="Dipnot-Metni"><a class="footnote-anchor" href="#footnote-237-1-backlink" id="footnote-237-1">*</a> <span class="Metin-Normal char-style-override-19">Babacığım, anneciğim, şunu istiyorum, bunu istiyorum (Rusça).(Ç.N.)</span></p>
    </div>

    <p class="Paragraf-Normal"><span class="Metin-Normal">&nbsp;</span></p>

    <p class="Paragraf-Normal"><span class="Metin-Normal">Orozkul’un öfkelenmesine sebep çoktu. Yaz gelip geçmiş, sonbahar geliyordu. Yazla birlikte ılkı ve koyun çobanları da çekip gitmişlerdi. Ne davet vardı artık ne ziyafet. Türküde söylendiği gibi idi:</span></p>

    <p class="Paragraf-Normal"><span class="Metin-Normal">&nbsp;</span></p>

    <p class="Paragraf-Normal"><span class="Metin-Normal">Dağlar marala kaldı</span></p>

    <p class="Paragraf-Normal"><span class="Metin-Normal">Otu sarala kaldı</span><span class="Metin-Normal">.</span> <span class="Metin-Normal char-style-override-18"><a class="footnote-link" href="#footnote-237-2" id="footnote-237-2-backlink">**</a></span></p>

    <div class="footnote">
      <p class="Dipnot-Metni"><a class="footnote-anchor" href="#footnote-237-2-backlink" id="footnote-237-2">**</a> <span class="Metin-Normal char-style-override-19">Otu sarardı kaldı.(Ç.N.)</span></p>
    </div>

    <p class="Paragraf-Normal"><span class="Metin-Normal">&nbsp;</span></p>

    <p class="Paragraf-Normal"><span class="Metin-Normal">Sonbahar geldi, Orozkul’un vaadlerini yerine getirme zamanı da geldi. Gösterilen saygının, zengin ziyafetlerin, bol ikramın, alınan borçların karşılığını vermeliydi artık. Yüksekten atıp tutmanın, övüngeçliğin cezasını da çekecekti şimdi. Ne diyordu: “Ne istiyorsun? İki tavan kirişi mi? Çam mı olsun? Lâfını etmeye bile değmez, istediğin zaman gel, al”.</span></p>

    <p class="Paragraf-Normal"><span class="Metin-Normal">Dilini tutamamış, votkasını içmiş, armağanları almıştı. Şimdi de kan-ter içinde, dünyada ne varsa hepsine kargışlar okuyarak, koca bir tomruğu sürüklüyordu dağdan aşağıya. Kendi suçunun cezasını çekiyordu. Hayatı boyunca kendi suçunun cezasını çekmişti zaten. Birden aklına çarpıcı bir fikir geldi: “Her şeyi bırakır, başımı alıp giderim!” diye düşündü. Ama hemen anladı hiçbir yere gidemeyeceğini. Hiçbir yerde hiç kimsenin ihtiyacı yoktu ona. Hayal ettiği hayatı da hiçbir yerde bulamayacağını anlamıştı.</span></p>

    <p class="Paragraf-Normal"><span class="Metin-Normal">Hele bir buradan gitmeye, hele bir verdiği sözden dönmeye kalkışsın! En yakın dostları hemen ihanet ederdi, hemen ele verirlerdi onu. İnsanlar değersiz varlıklardı işte. İki yıl önce bir Buğuluya, kendi soyundan olan o adama, bir kuzu karşılığında bir çam tomruğu vermeyi vaadetmişti. Fakat sonbahar gelince o çamı kesmek için dağa tırmanmaya üşenmişti. Kolay iş değildi çünkü. O koca dağa tırmanacaksın, o koca çamı keseceksin, sonra da sürükleye sürükleye indireceksin! Hele ağaç çok büyükse, git de devir, git de getir bakalım! Dünyanın altınını verseler yapılacak iş değil. Üstelik tam o günlerde ihtiyar Mümin de hastalanıp yatağa düşmüştü ve o işi tek başına asla yapamazdı. O ağacı tek başına kimse dağdan indiremezdi. İş çamı kesmekten ibaret olsa, bunu yapardı. Ama onu aşağıya indirmesi... Sonradan başına gelecekleri bilse, Seydahmet’i çağırırdı yanına. Dağa tırmanmaya üşenmişti ama akrabasını da şöyle ya da böyle susturmak istemişti. Onun için yukarılara tırmanmadı. Karşısına çıkan ilk ağaca vurdu baltayı. Ne var ki akrabası bunu kabul etmedi: “Çam tomruğu verecektin, başkasını kabul etmem! Kuzuyu almayı biliyorsun ama sözünde durmasını bilmiyorsun!” demişti. Orozkul çok kızmış ve onu kovmuştu: “Verdiğim ağacı kabul etmiyorsan def ol git, canın cehenneme!” demişti. Ama öteki de bunun altında kalmak istememişti: San-Taş Orman Müdürlüğüne bir şikâyet dilekçesi yazmış, aklına geleni söylemişti. Olan olmayan her şeyi anlatmıştı. Ona kalsa, “Sosyalist Sovyet’in ormanına zarar verdiği için” kurşuna dizilmeliydi.</span></p>

    <p class="Paragraf-Normal"><span class="Metin-Normal">Bundan sonra Orozkul, Su ve Orman İşleri Bakanlığı’nın müfettişlerine günlerce hesap verdi. Bir komisyondan öteki komisyona gitti geldi. Sonunda güçlükle yakasını kurtarabildi. Yaa, bu da akrabasıydı işte. Bir de ne diyorlar: “Hepimiz Boynuzlu Maral Ana’nın soyundanız, birimiz hepimiz, hepimiz birimiz için!” Saçmalık bu! İnsanlar üç kuruş için birbirini boğazlar ya da seni hapse tıkmaya çalışırken, bir dişi geyiğin lâfı mı olur! Eskiden inanırlarmış Maral Ana’ya. O zamanın insanları ne kadar da aptalmış, ne kadar da cahilmiş! Gülünç bir şey marala inanmak. Şimdi herkes bilgiliydi, okur-yazardı. Bu çocuk masalına kim inanır?</span></p>

    <p class="Paragraf-Normal"><span class="Metin-Normal">O olaydan sonra Orozkul, eşe dosta, akrabaya bir dal bile vermemeye yemin etmişti. İsterse o akraba Maral Ana’nın öz çocuğu olsundu.</span></p>

    <p class="Paragraf-Normal"><span class="Metin-Normal">Ama yaz yine geldi. Yeşil yaylalarda ak çadırlar yine kuruldu. Sürüler melemeye, çay boyunda dumanlar tütmeye başladı. Güneş parlıyor, mestedici kımız kokusu ve çiçek kokuları etrafa yayılıyordu. Bir çadırın gölgesinde, yeşil otlar üzerinde dost-tanışlarla oturup temiz hava almak, kımız içmek, kızartılmış kuzu eti yemek, vazgeçilmez ve dayanılmaz bir zevkti. Sonra, bir kadeh votka içersin, başın dumanlanır. Bir ağacı kökünden söküp çıkaracak, ya da karşı dağların doruklarına baş eğdirecek kadar güçlü hissedersin kendini... İşte böyle günlerde Orozkul yeminini unuturdu. Ona “Büyük Omanın Büyük Efendisi” dedikleri zaman koltukları kabarır, yine herkese söz vermeye, herkesten armağanlar almaya başlardı... Böyle günlerde, o ulu çamlardan hiçbirinin aklına, artık günlerinin sayılı olduğu, ancak sonbahara kadar ömürleri kaldığı gelmiyordu.</span></p>

    <p class="Paragraf-Normal"><span class="Metin-Normal">Ve bir gün, sonbahar, biçilmiş ekinlerden yavaş yavaş dağlara tırmanmaya, etrafını dolanmaya başlardı. Geçtiği her yerde otlar sararıp solar, yapraklar kızarırdı.</span></p>

    <p class="Paragraf-Normal"><span class="Metin-Normal">Meyveler iyice olgunlaşır, kuzular büyürdü. Kuzuların dişilerini bir yana, erkeklerini bir yana ayırırlardı. Kadınlar ise kurutulmuş peynirleri tulumlara doldurmaya başlarlardı. Erkekler arasından, yayla dönüşünde başı çekecek ve yolu açacak biri aranır ve bulunurdu. Dönüşten önce Orozkul’la sözleşenler onu bulur, vaadettiği çamları almak için, kamyonla hangi gün hangi saatte geleceklerini kararlaştırırlardı.</span></p>

    <p class="Paragraf-Normal"><span class="Metin-Normal">İşte o gün akşam da, bir kamyon ve bir römork gelecek, iki çam tomruğunu alıp götürecekti. Çamlardan biri indirilmiş, çayın öbür tarafına geçirilmiş, kararlaştırılan yerde bekliyordu. İkincisini de şimdi sürükleyeceklerdi aşağıya. Eğer Orozkul bu çam karşılığında yediğini, içtiğini ve aldığı armağanları geri verebilecek durumda olsaydı, bunu hemen orada yapar ve kendisini bu zorlu işten, bu işkenceden kurtarırdı.</span></p>

    <p class="Paragraf-Normal"><span class="Metin-Normal">Ne yazık ki, bu dağlarda kara talihini ters çevirmesine imkân yoktu. Kamyon ve römork bu akşam gelecek, geceleyin bu tomrukları götüreceklerdi. Bu kesindi.</span></p>

    <p class="Paragraf-Normal"><span class="Metin-Normal">Tomruğu kazasız belasız aşağıya indirse bile, iş bitmiş sayılmazdı. Derdin ancak yarısından kurtulmuş olurdu. Çünkü yol sovhozdan, tam orman idaresinin önünden geçiyordu ve başka yol yoktu. Sovhozda bir milis, bir müfettiş bulunabilirdi. Kasabadan az mı memur gelirdi buraya? Ya bunlar tomrukları görürse, “Bu ağaçları nereden aldınız, nereye götürüyorsunuz?” derlerse!</span></p>

    <p class="Paragraf-Normal"><span class="Metin-Normal">&nbsp;</span></p>

    <p class="Paragraf-Normal"><span class="Metin-Normal">Bunu düşününce Orozkul’un sırtından soğuk sular aktı. Hiddetinden herkese, her şeye lânet okumaya başladı: Tepesinde çığlık atan kargalara da, zavallı ihtiyar Mümin’e de, üç gün önce patates satmak için şehre gitmiş olan tembel Seydahmet’e de. Oysa Seydahmet dağdan tomruk indireceklerini biliyordu. Bunun için kaçmış olmalıydı ve ancak tomruklar indirildikten sonra gelecekti! Eğer burda olsaydı, ağacı indirmek için onunla Mümin’i gönderir, kendisi bu sıkıntılara girmezdi.</span></p>

    <p class="Paragraf-Normal"><span class="Metin-Normal">Ama Seydahmet uzaklarda idi, kargaları vuracak, kaçıracak tüfeği de yoktu. Hıncını hiç olmazsa karısını döverek çıkarırdı ama, ev yolu da uzaktı ve dönmesine epey zaman vardı daha. Kala kala bir ihtiyar Mümin kalıyordu. Sık sık soluyarak, o yükseklikte nefesi kesilerek geliyordu Orozkul’un arkasından. Orozkul ise her adımda homurdanıp küfürler savuruyor, ne ata, ne de ardınca gelen zavallı ihtiyara acıyordu. Ko gebersindi at! Ko gebersindi ihtiyar! Ko gebersindi kendisi de yüreği çatlayarak. Her şeyin ters gittiği, her şeyin kötü olduğu bu dünya batsındı. Gönlüne göre, yaptığı işe göre, lâyık olduğu hayata göre değildi bu dünya. Yok olsundu öyleyse!</span></p>

    <p class="Paragraf-Normal"><span class="Metin-Normal">Kendini tutamayan, öfkesini yenemeyen Orozkul, atı dik bir inişe, fundaların arasına sürüverdi. Kıvrak Mümin de tomrukla birlikte yuvarlansındı. Biraz tomruğun çevresinde dansetsindi. Hele bir vaktinde davranıp tomruğu frenlemesin, hele bir kaçırsındı da görsündü! “Gebertirim dayaktan bu koca budalayı!” diye geçirdi aklından. Başka zaman olsa, böyle dik bir yokuştan böyle büyük bir ağacı sürükleyerek indirmeye cesaret edemezdi. Ama bir kere şeytana uymuştu işte.</span></p>

    <p class="Paragraf-Normal"><span class="Metin-Normal">Mümin tomruğu durduramadı, yalnız korkuyla bağırdı: “Hey, nereye gidiyorsun? Dur!” Tomruk birden dönmüş, yolundaki çalıları eze eze yuvarlanmaya başlamıştı bile. Tomruk yaştı, ağırdı. Mümin elindeki sırığı tomruğun önüne koyarak frenlemek istedi ama, şiddetli darbe sırığı fırlatıp attı.</span></p>

    <p class="Paragraf-Normal"><span class="Metin-Normal">Her şey göz açıp kapayıncaya kadar kısa bir zamanda oldu. At da düşmüş ve tomruk onu da yüzükoyun sürüklemeye başlamıştı. At yıkılırken Orozkul da düşmüştü. Korku ile çalılara, dallara tutunmaya çalışıyor, kendini frenliyordu. İşte tam bu sırada, birtakım boynuzlu hayvanlar ürkmüş, oldukları yerden fırlamış, birkaç sıçrayışta kayın ağaçlarının arasına girip kaybolmuşlardı.</span></p>

    <p class="Paragraf-Normal"><span class="Metin-Normal">- Marallar! Marallar! diye bağırdı Mümin.</span></p>

    <p class="Paragraf-Normal"><span class="Metin-Normal">Gözlerine inanamıyordu. Hem telaştan, hem sevinçten büyülenmiş, bir an donakalmıştı.</span></p>

    <p class="Paragraf-Normal"><span class="Metin-Normal">Birden dağda büyük bir sessizlik oldu. Kargalar kaçıp gitmişlerdi. Tomruk, bir hayli körpe kayını ezdikten sonra yamaçta bir yere takılıp kalmıştı. At, düşerken koşumları ayağına dolanmış olmasına rağmen kendiliğinden doğrulup kalkmıştı.</span></p>

    <p class="Paragraf-Normal"><span class="Metin-Normal">Orozkul’un üstü başı parçalanmış, sürüne sürüne kenara çekiliyordu. Damadını o durumda gören Mümin, yardım etmek için ileri atılırken bağırdı:</span></p>

    <p class="Paragraf-Normal"><span class="Metin-Normal">- Hey Kutsal Ana! Boynuzlu Maral! O kurtardı bizi, o kurtardı! Gördün mü? Boynuzlu Maral Ana’nın çocukları bunlar! Anamız döndü.. gördün mü? Geri döndü!...</span></p>

    <p class="Paragraf-Normal"><span class="Metin-Normal">Orozkul ise tehlikeyi bu kadar ucuz atlattığına inanamıyordu. Ayağa kalktı. Suratı asıktı. İçinden utanç da duyuyordu. Üstünü başını silkti. Sonra ihtiyara:</span></p>

    <p class="Paragraf-Normal"><span class="Metin-Normal">- Yeter! Bırak saçmalamayı da atın kayışlarını çöz!</span></p>

    <p class="Paragraf-Normal"><span class="Metin-Normal">Mümin atın kayışlarını çözmek için koştu. Bir yandan da sevinç ve heyecan içinde söyleniyordu:</span></p>

    <p class="Paragraf-Normal"><span class="Metin-Normal">- Hey kutsal ana, Boynuzlu Güzel Maral.. Marallar yine geldi ormana. Boynuzlu Ana bizi unutmamış! Günahımızı bağışlamış.. ah Maral Ana! Maral Ana!</span></p>

    <p class="Paragraf-Normal"><span class="Metin-Normal">Orozkul’un korkusu geçmiş, öfkesi ise geri gelerek yüreğini kemirmeye başlamıştı. Bağırdı:</span></p>

    <p class="Paragraf-Normal"><span class="Metin-Normal">- Hâlâ zırvalıyor musun sen? Yine masal mı anlatıyorsun? Aklını yitirmişsin sen. Bu saçmalıklara, bu zırvalara başkalarını da inandıracağını mı sanıyorsun?</span></p>

    <p class="Paragraf-Normal"><span class="Metin-Normal">Mümin dede ısrar ediyordu:</span></p>

    <p class="Paragraf-Normal"><span class="Metin-Normal">- Kendi gözlerimle gördüm. Marallardı bunlar. Sen görmedin mi oğlum? Sen de gözlerinle gördün işte!</span></p>

    <p class="Paragraf-Normal"><span class="Metin-Normal">- Gördüm, ne olacak? Üç karaltı geldi geçti...</span></p>

    <p class="Paragraf-Normal"><span class="Metin-Normal">- Tamam, üç taneydiler. Ben de öyle gördüm...</span></p>

    <p class="Paragraf-Normal"><span class="Metin-Normal">- Peki ne olmuş? Diyelim ki gördüklerimiz maraldı. Az daha boynum kırılacaktı benim. Buna sevinmenin âlemi ne? Eğer maral iseler geçidin öbür yanından gelmişlerdir. O yakada, Kazakistan ormanlarında maralların hâlâ yaşadığını söylüyorlar. Orada da kesimi yasaklanmış bir orman var. Oradan gelmişlerdir. Bunda şaşılacak ne var? Bize ne bundan? Kazakistan bizi ilgilendirmez!</span></p>

    <p class="Paragraf-Normal"><span class="Metin-Normal">Mümin dede arzusunu bildirmekten geri kalmadı:</span></p>

    <p class="Paragraf-Normal"><span class="Metin-Normal">- Belki buraya da alışırlar. Keşki kalsalar da...</span></p>

    <p class="Paragraf-Normal"><span class="Metin-Normal">Orozkul onun sözünü kesti:</span></p>

    <p class="Paragraf-Normal"><span class="Metin-Normal">- Ee, kes artık! Gidelim!</span></p>

    <p class="Paragraf-Normal"><span class="Metin-Normal">Tomruğu aşağıya indirmek için daha epey yol gitmeliydiler. Bundan sonra o koca ağacı çayın öbür yakasına, yine böyle çeke çeke geçirmeleri gerekecekti ve bu hiç de kolay bir iş değildi. Kazasız belasız çayı geçerlerse, bu defa da bir tepeye tırmanacaklardı. Kamyona oradan yüklenecekti.</span></p>

    <p class="Paragraf-Normal"><span class="Metin-Normal">Çok zahmetli bir işti doğrusu.</span></p>

    <p class="Paragraf-Normal"><span class="Metin-Normal">Orozkul kendini pek mutsuz hissediyordu. Her şey haksızlık, adaletsizlik üzerine kurulmuş görünüyordu ona. Dağlar bunu nereden bileceklerdi? Onlar bir şey hissetmez, bir şeyden şikâyet etmez, öylece dururlardı yalnız. Sonbahar gelmiş, kış gelmiş umurlarında mı! Ne sıcağı duyarlar, ne soğuğu. Kargalar ise canlarının istediği yana uçup giderler, canlarının istediği kadar bağrışırlar. Marallar ise -eğer gerçekten maral iseler- geçidin öbür tarafından gelmişlerdi ve ormanda istedikleri yerde zıplar, gezer, oynarlardı. Şehirlerde yaşayanlar asfalt yollarda gamsız-kedersiz dolaşıyor, taksilere biniyor, lokantalara giriyor, keyif sürüyorlardı. Oysa kendisi çok mutsuzdu. Kader onu bu dağlara atıp bırakmıştı. Hatta Kıvrak Mümin, şu onun beş para etmez kaynatası bile kendisinden daha mutluydu. Çünkü marallara inanırdı o. Aptalın tekiydi. Zaten aptallar her zaman kaderlerine razı olurlardı. Ama Orozkul, kendi hayatından, kendi kaderinden nefret ediyordu. Ona göre değildi bu tür yaşamak. Ancak Kıvrak Müminler içindi böyle hayat. Ömür boyunca durup dinlenmeden çalışıyordu o. Bir gün olsun emrinde bir adam çalıştırmamış, her zaman herkesin kulu olmuş, yaşlı karısının emrinden bile çıkmamıştı. Zavallı! Bir maral onu mutlu etmeye yetiyordu. Ormanda maralları gördüğü zaman nerdeyse ağlayacaktı sevinçten. Sanki yüz yıldan beri bütün dünyayı dolaşıp aradığı kardeşlerine kavuşmuştu.</span></p>

    <p class="Paragraf-Normal"><span class="Metin-Normal">Ah, ah! Konuşmak neye yarar! Yüz fikir bir borcu ödemiyor...</span></p>

    <p class="Paragraf-Normal"><span class="Metin-Normal">Nihayet son tepeye ulaştılar. Şimdi iniş başlayacaktı ve çaya kadar uzun bir yol vardı önlerinde. Burada biraz dinlenmek için mola verdiler.</span></p>

    <p class="Paragraf-Normal"><span class="Metin-Normal">Çayın öbür yakasında, avluda, Orozkul’un evinin yanında bir duman tütüyordu. Semaverden çıkan buğuya benziyordu bu duman. Demek ki karısı onu bekliyor, çay hazırlıyordu. Ama bu Orozkul’un hiç de hoşuna gitmedi, onu biraz olsun rahatlatmadı. Adama hava yetmiyor ve ağzından solumak zorunda kalıyordu. Bir yandan göğsü de sıkışıyor yüreğinin atışları başında yankılar yaparak beyninde zonkluyordu. Alnından süzülen ter ise gözlerini yakıyordu. Oysa önlerinde dik ve uzun bir iniş vardı daha. Evde ise kısır karısı... Bakın hele, semaveri yakacak da onun gönlünü alacak! Birden, hemen eve koşup semavere bir tekme atmak geldi içinden. Cehennem olsundu bu semaver... Sonra da çullansındı karısının üzerine, ağzını burnunu dağıtıncaya, öldürünceye kadar döv­sün­dü. Karısının çığlıklarını, kara talihine kargışlar yağdırmasını duyar gibi oldu da, “Oh olsun!” dedi içinden. “Daha bu sana az!” diye geçirdi aklından. “Ben böylesine sıkıntılar içindeyken o niye rahat etsin!”</span></p>

    <p class="Paragraf-Normal"><span class="Metin-Normal">Mümin büyük bir telaş ve pişmanlık içinde yanına gelerek Orozkul’u düşüncelerinden ayırdı:</span></p>

    <p class="Paragraf-Normal"><span class="Metin-Normal">- Oğlum, aklımdan çıkıvermiş, okula gidip çocuğu almam gerekiyor. Dersleri bitti çoktan...</span></p>

    <p class="Paragraf-Normal"><span class="Metin-Normal">Orozkul pek oralı görünmedi:</span></p>

    <p class="Paragraf-Normal"><span class="Metin-Normal">- Ee, ne olacak yani?</span></p>

    <p class="Paragraf-Normal"><span class="Metin-Normal">- Kızmana gerek yok oğlum. Bu tomruğu burada bırakalım, inelim aşağıya. Sen evde yemeğini yerken, ben de atı koşturur okula giderim. Çocuğu alır gelirim. Sonra da işe devam eder, bitiririz.</span></p>

    <p class="Paragraf-Normal"><span class="Metin-Normal">Orozkul alaylı bir sesle:</span></p>

    <p class="Paragraf-Normal"><span class="Metin-Normal">- Düşüne düşüne bunu mu buldun ihtiyar? dedi.</span></p>

    <p class="Paragraf-Normal"><span class="Metin-Normal">- Ama çocuk ağlayacak...</span></p>

    <p class="Paragraf-Normal"><span class="Metin-Normal">Orozkul ihtiyara dersini vermek için sabahtan beri aradığı fırsatı bulmuştu. Birden patladı:</span></p>

    <p class="Paragraf-Normal"><span class="Metin-Normal">- Ne yani! Ağlayacak diye işi yarıda mı bırakacağız! Sabahleyin çocuğu okula götüreceğim diye kafamı şişirdin ve götürdün. Şimdi de geri getireceğini söylüyorsun. Biz neyiz burada? Oyun mu oynuyoruz?</span></p>

    <p class="Paragraf-Normal"><span class="Metin-Normal">Mümin yalvardı:</span></p>

    <p class="Paragraf-Normal"><span class="Metin-Normal">- Yapma oğlum, yapma! Hele böyle bir günde!... Benim için değil, ama çocuk bekleyecek, ağlayacak.. üstelik böyle bir günde...</span></p>

    <p class="Paragraf-Normal"><span class="Metin-Normal">- Böyle bir gün! Böyle bir gün!... Ne özelliği, ne önemi varmış bu günün?</span></p>

    <p class="Paragraf-Normal"><span class="Metin-Normal">- Marallar döndü.. marallar.. böyle önemli bir günde...</span></p>

    <p class="Paragraf-Normal"><span class="Metin-Normal">Orozkul şaştı kaldı bu cevaba. Dili tutuldu sanki. O dikenli çalılar arasında can korkusuyla debelenirken gözünün önünden gölge gibi hızla koşup giden maralları çoktan unutmuştu. Marallar geçtiği sırada o az daha tomruğun altında kalacaktı. Ne maralları düşünecek hâli vardı ne de ihtiyarın safsatalarını. Yüzünü Mümin dedenin yüzüne iyice yaklaştırarak ve gözlerinin içine bakarak köpürdü:</span></p>

    <p class="Paragraf-Normal"><span class="Metin-Normal">- Ne sanıyorsun sen beni? Yazık ki sakalın yok, yoksa seni sakalından tutar sürüklerdim. Başkalarını aptal yerine koymanın ne demek olduğunu gösterirdim! Bana ne senin marallarından! Marallarını kendine sakla. Çayın ötesine geçmeden çeneni de açma. Bana ne okula gidenden, ağlayandan, sızlayandan! Yeter artık, yürü bakalım!</span></p>

    <p class="Paragraf-Normal"><span class="Metin-Normal">Mümin çaresizdi. Her zamanki gibi boyun eğdi. Tomruğu istenilen yere ulaştırmadan Orozkul’un elinden kurtulamayacağını çok iyi anlamıştı. Susup işe koyuldu. Yüreği paramparça olsa da ağzını açıp tek kelime söylemedi. Biliyordu ki yetim torunu gözlerini yola dikip onu beklemektedir...</span></p>

    <p class="Paragraf-Normal"><span class="Metin-Normal">İhtiyar adam çocuğun hâlini canlandırdı gözünde: Çocuklar büyük bir gürültüyle okuldan çıkıp, bağrışa çağrışa evlerine koşuyorlardı. Acıkmış olmalıydılar. Daha dışarıdayken, kendileri için hazırlanan yemeğin kokusunu alıyor, sevinç çığlıkları, heyecanları artarak pencerelerin önünden koşup geçiyorlardı. Analarının gözleri de yoldaydı zaten. Anaların saçları başları karışık, yorgun-argın olsalar da, dudakları gülümsüyordu. Durumları is­ter iyi olsun ister kötü, ister mutlu olsunlar ister mutsuz, yavruları için gülümseyecek gücü her zaman bulurlardı. Çocuklarına “Aa ellerine bak, ne kadar kirli! Senin ellerini ben mi yıkayacağım her zaman?” diye bağırsalar da, gözlerinden ve dudaklarından gülümseme eksik olmazdı.</span></p>

    <p class="Paragraf-Normal"><span class="Metin-Normal">Onun torunu okula başlayalı beri elleri hep mürekkep olurdu. Kızmak şöyle dursun, dedenin hoşuna gidiyordu onun bu hâli... “Demek ki yavrucak kendini dersine veriyor...” diye düşünürdü. Ve işte şu anda, elleri mürekkepli torunu, bu yaz ona aldığı çantasını sımsıkı tutmuş, yol kenarında kendisini bekliyordu. Bekleye bekleye yorulmuş olmalıydı. Gözlerini iyice açarak, kulak kabartarak, endişe duyarak bekliyordu. Ama dedesinin tepeyi aşıp geldiğini görmüyordu. Oysa her zaman vaktinde gelirdi dedesi. Çocuk okuldan çıktığı zaman dedesi gelmiş, atından inmiş, yolun başında onu bekliyor olurdu. Öteki çocuklar evlerine gider, o ise dedesine koşardı. “Dedem gelmiş bile, koşalım!” derdi çantasına. Dedesinin yanına gelince biraz utanırdı. Orada kimsecikler yoksa hemen kucağına atılır, ona sarılır, yüzünü karnına sürer, onun eski elbisesinin, elbisesine sinmiş kuru ot kokusunu alırdı. Çünkü o günlerde dedesi, çayın o yakasından bu yakasına kuru ot taşırdı. Kışın karlara gömüle gömüle ot taşımak zor olduğu için sonbaharda yapardı bu işi. Bu yüzden de, acımsı ot kokusu Mümin’in ellerinden, elbisesinden uzun zaman çıkmazdı.</span></p>

    <p class="Paragraf-Normal"><span class="Metin-Normal">Dede çocuğu atın sağrısına oturtur, atı bazen yorga, bazen yavaş sürerek, bazen sessiz bazen şundan bundan söz ederek, farkına bile varmadan eve gelirlerdi. Eve giden yol iki tepe arasından geçiyor, sonra San-Taş vadisine iniyordu.</span></p>

    <p class="Paragraf-Normal"><span class="Metin-Normal">Çocuğun okula düşkünlüğü nineyi çok kızdırıyordu. Çocuk sabahleyin gözünü açar açmaz çabucak giyiniyor, kitaplarını, defterlerini çantasına yerleştiriyordu. Akşam yatağa girerken de, yanına, başucuna koyuyordu çantasını. Buna da çok kızıyordu nine:</span></p>

    <p class="Paragraf-Normal"><span class="Metin-Normal">- Şu pis çantaya neden bu kadar yapışırsın bilmem ki, bari onunla evlensen de başlık parası vermekten kurtulsak! derdi.</span></p>

    <p class="Paragraf-Normal"><span class="Metin-Normal">Çocuk onun bu tür konuşmalarına aldırmazdı. Zaten ne demek istediğini de pek anlamıyordu. Onun tek endişesi, ne olursa olsun okula geç kalmamaktı. Hemen avluya fırlar, bir an önce gitmek için dedesini sıkıştırmaya başlar ve ancak okula yaklaştığı, okul göründüğü zaman sakinleşirdi.</span></p>

    <p class="Paragraf-Normal"><span class="Metin-Normal">Buna rağmen, bir keresinde okula geciktiler. Geçen hafta dedesi, gün doğarken atına binip karşı kıyıya geçmişti. Sabahın bu erken saatinde bir yük ot getirmek istemişti. Her şey yolunda gidecekti, yetişecekti ama, yol­da denkler gevşedi, otlar dökülmeye, saçılmaya başladı. Bunun üzerine durup otları indirdi, tekrar bağladı ve yükledi ata. Ama bağlarken acele etmiş ve acele işe şeytan karışmıştı. Tam çayın kenarına gelince denkler yine bozuldu.</span></p>

    <p class="Paragraf-Normal"><span class="Metin-Normal">O sırada çocuk karşıda beklemekteydi. Sabırsızlıkla bir aşağı bir yukarı gidip geldikten sonra bir taşın üzerine çıkmış, çantasını kaldırıp bağırmaya, dedesini çağırmaya başlamıştı. İhtiyar da acele ediyor, acele ettiği için de eli ayağı birbirine karışıyor, dolaşık ipler büsbütün dolaşıyordu. Durmadan bağırıyordu çocuk. İkide bir çocuğa göz atan ihtiyar onun ağladığını anlayınca, otları, ipleri olduğu gibi bırakarak atına atladı ve çocuğa doğru koşturdu. Ama çayı geçmek de epey zaman aldı. Çaydan dörtnala geçilemezdi. Sular oldukça yüksekti ve hızlı akıyordu. Yine de sonbaharda pek tehlikeli sayılmazdı. Yazın olsa akıntı atı devirir ve sonra da alıp götürürdü! Bir hayli zaman kaybettikten sonra Mümin dede, karşıya geçip çocuğun yanına geldi. İki gözü iki çeşme ağlıyordu çocuk. Dedenin yüzüne bakmıyor, durmadan “Geç kaldım, okula geç kaldım” diyordu. İhtiyar eğildi, onu kaldırıp atın terkisine oturttu ve dörtnala sürdü. Okul yakın olsaydı kendi başına giderdi çocuk. Ama değildi. Yol boyunca hep ağladı. Dedesi onu yatıştıramıyordu. Okula geldiklerinde hâlâ hüngür hüngür ağlıyordu. Ders başlamıştı. Dedesi onu sınıfa kadar götürdü.</span></p>

    <p class="Paragraf-Normal"><span class="Metin-Normal">Mümin, mahcup olmuş, öğretmenden özür dilemiş, bir daha geç kalmayacaklarına dair söz vermişti. Ama onu en çok üzen, en çok duygulandıran, okula geç kaldığı için bu kadar çok ağlamasıydı. “Allah vere de hep böyle sevse okumayı” diye geçirdi aklından. Ama yine de çocuğun bu kadar içli, bu kadar çok ağlamasının, okula geç kalmaktan başka sebepleri olabileceğini de düşünüyordu. Şüphesiz, kalbinin bir köşesinde, kendine özgü, açığa vuramadığı bir derdi vardı. Bir özlemi, onu çok duygulandıran, iç acısı veren bir şey vardı...</span></p>

    <p class="Paragraf-Normal"><span class="Metin-Normal">İşte şimdi, tomruğun bir o yanına, bir bu yanına geçerek, sağa sola koşarak, elindeki sırıkla onu yönlendiriyor, bir yere takılmasını ya da hızla aşağıya yuvarlanmasını önlemeye çalışıyordu. Kafasında ise hep aynı soru vardı: “Yavrucak ne yapıyor? Ne halde acaba?”</span></p>

    <p class="Paragraf-Normal"><span class="Metin-Normal">Orozkul’un hiç acelesi yoktu. O, atın yularını tutmuş, önde yürüyordu. Zaten hızlı da gidilemezdi: İniş dik ve uzundu, onun için biraz yandan dolanarak gidiyorlardı. Ama ne diye kaynatasına hak vermiyordu? Ağacı orada bıraksalar, sonra gelip indirseler olmaz mıydı? Ah bir gücü yetseydi! O tomruğu kaldırıp omuzuna alır, çayı aşırır, kamyonun onu alacağı yere götürüp: “Alın”, derdi, “tomruğunuzu alın ve defolup gidin buradan!” Sonra da atı mahmuzlar, dörtnala koşturarak torununu almaya giderdi.</span></p>

    <p class="Paragraf-Normal"><span class="Metin-Normal">Yazık ki bir şey gelmiyordu elinden. Önce, geçitlerden ve kayaların arasından geçerek tomruğu çaya ulaştırmalıydılar. Sonra karşıya geçirmek için onu ata sürükleteceklerdi. At ise bitkindi. Dağda yokuş yukarı, yokuş aşağı çok yol yürümüş, canı çıkmıştı. Bundan sonra her şey uz gitse yine iyi. Ya çaydan geçerken tomruk iki taşın arasına sıkışıp kalırsa? Ya atın ayağı sürçer de düşerse?</span></p>

    <p class="Paragraf-Normal"><span class="Metin-Normal">Suyun kenarına geldikleri zaman Mümin dede içinden yalvarmaya başladı: “Ey Boynuzlu Maral Ana! Sen yardım et! Şu tomruk kayalara sıkışıp kalmasın, atın ayağı sürçüp düşmesin!” İhtiyar çizmelerini çıkarmış, birbirine bağlayarak omuzuna atmış, pantalonunun paçalarını diz­le­rinin yukarısına kadar sıyırmıştı. Elindeki sırığı bırakmadan, yüzen tomruğun ardından koşuyor, tomruğu düz tutmaya çalışıyordu. Su temizdi, berraktı, ama buz gibi de soğuktu. Sonbaharda böyle olurdu.</span></p>

    <p class="Paragraf-Normal"><span class="Metin-Normal">İhtiyar soğuğa aldırmıyordu: “Ayaklarım kopmaz ya”, diyordu, “hayırlısıyla şu mereti bir an önce karşıya geçirsek!” Fakat, aksilik işte, tomruk, çayın en hızlı aktığı yerde kayalara sıkışıp kaldı. Bu durumda biraz soluk alsın diye atı serbest bırakmaları gerekirdi. Sonra yeni bir kuvvetle asılırdı hayvan. Bazen birdenbire asılınca tomruk kurtuluverirdi. Ama Orozkul atın sırtına binmiş, yorgunluktan canı çıkan hayvanı acımadan kamçılıyordu. Zavallı hayvan olanca gücüyle asılıyor, ayağı kayıp tökezliyor, arka ayakları üzerine çöküyor, ama tomruk yerinden kımıldamıyordu. İhtiyar adamın da ayakları iyice uyuşmuştu. Başı dönüyor, gözleri kararıyordu. Geçit, onun üzerindeki orman, bulutlar ve gökyüzü, her şey suya iniyor, akıntı boyunca kayıp gidiyor, sonra yine kalkıyorlardı. Mümin kendini çok kötü hissetmeye başladı. Lânet tomruk! Kuru olsaydı kolayca aşırırlardı onu. Kuru ağaç suda yüzer, onlara yalnız bir ucundan tutup yön vermek kalırdı. Ama bu meret yeni kesilmişti, yaştı. Kestikten sonra beklemeden getirmişlerdi onu çaya. Nerede görülmüştü bu aptallık? Olacağı buydu işte! Kötü işin sonu da kötü olur. Orozkul o çamı kestikten sonra, kurusun diye bekletmekten korkmuştu. O sırada bir müfettiş gelir de korunmaya alınmış büyük ve nadir ağaçlardan birinin kesildiğini görürse, vay hâline! Derhal mahkemeye verirdi onu. Bu yüzden ağaç kesilir kesilmez, onu gözden ırak yerlere ulaştırmak istiyordu...</span></p>

    <p class="Paragraf-Normal"><span class="Metin-Normal">Orozkul durmadan atı mahmuzluyor, kafasına gözüne kamçıyı indiriyor, en ağır küfürleri savuruyor ve sanki suç onunmuş gibi Mümin’e de bağırıyordu. Ama tomruk yerinden kımıldamıyor, gittikçe daha çok sıkışıyordu kayaların arasına. Sonunda ihtiyarın sabrı taştı. Hayatında ilk defa hiddetle sesini yükseltti. Cesaretle yürüdü Orozkul’un üzerine. Tutup eyerden aşağı çekti:</span></p>

    <p class="Paragraf-Normal"><span class="Metin-Normal">- İn attan! Görmüyor musun hayvanın ayakta duracak hâli kalmadı. Çabuk in!</span></p>

    <p class="Paragraf-Normal"><span class="Metin-Normal">Orozkul şaşıp kaldı onun bu çıkışına. Hiç sesini çıkarmadan söyleneni yaptı. Çizmelerini bile çıkarmadan suya atladı. Sanki o andan itibaren iyice aptallaşmış, benliğini yitirmişti.</span></p>

    <p class="Paragraf-Normal"><span class="Metin-Normal">- Haydi, yapış sırığa, beraber itelim!</span></p>

    <p class="Paragraf-Normal"><span class="Metin-Normal">Mümin’in emriyle ikisi birden tomruğun altına sokulmuş sırığı kanırmaya çalıştılar. Saplandığı yerden biraz kaldırabildiler.</span></p>

    <p class="Paragraf-Normal"><span class="Metin-Normal">Gerçekten akıllı bir hayvandır şu at. Onlar kütüğü kaldırmaya çalışırken at da ileri atıldı. Taşlara çarpmasına, kayıp tökezlemesine bakmadan asıldı, kayışlarını ger­di. Ama tomruk biraz kımıldadıktan sonra yine kaydı ve eski yerine oturdu. Son güçle bir defa daha asıldı hayvan, fakat tutunamadı. Düşüp suda çırpınmaya başladı. Koşumu dolandığı için çok güç durumdaydı.</span></p>

    <p class="Paragraf-Normal"><span class="Metin-Normal">Mümin, Orozkul’u iterek bağırdı:</span></p>

    <p class="Paragraf-Normal"><span class="Metin-Normal">- Atı! Atı kaldır!</span></p>

    <p class="Paragraf-Normal"><span class="Metin-Normal">İkisi birden atın kalkmasına yardım ettiler. Bu iş kolay olmadı ama yine de kaldırabildiler. Hayvan soğuktan titriyor, zor duruyordu ayakta.</span></p>

    <p class="Paragraf-Normal"><span class="Metin-Normal">- Çöz koşumlarını! dedi Mümin.</span></p>

    <p class="Paragraf-Normal"><span class="Metin-Normal">- Niyeymiş o?</span></p>

    <p class="Paragraf-Normal"><span class="Metin-Normal">- Çöz diyorum sana. Başka türlü koşacağız, çıkar hamutunu!</span></p>

    <p class="Paragraf-Normal"><span class="Metin-Normal">Orozkul yine sessizce söyleneni yaptı. Koşumlar çözülünce Mümin atı yularından tuttu:</span></p>

    <p class="Paragraf-Normal"><span class="Metin-Normal">- Şimdi gidiyoruz. Sonra gelir bitiririz işi. Bu atın ayakta duracak hâli yok, dinlenmesi gerek.</span></p>

    <p class="Paragraf-Normal"><span class="Metin-Normal">- Hey, dur bakalım!</span></p>

    <p class="Paragraf-Normal"><span class="Metin-Normal">Böyle derken Orozkul atın yularını çekip almıştı onun elinden. Sanki birdenbire kendine gelmiş, eski hâline dönmüştü. Devam etti:</span></p>

    <p class="Paragraf-Normal"><span class="Metin-Normal">- Aptal mı sanıyorsun beni? Hiçbir yere gidemezsin. Bu tomruğu şimdi çıkaracağız buradan. Herifler akşam onu almaya gelecek. Koş o atı ve hiç çeneni açma! Anladın mı? Hiç lâf istemiyorum!</span></p>

    <p class="Paragraf-Normal"><span class="Metin-Normal">Mümin hiçbir şey demeden sırtını ona döndü, uyuşan ayaklarını sürüye sürüye kıyıya çıktı.</span></p>

    <p class="Paragraf-Normal"><span class="Metin-Normal">- Nereye gidiyorsun? Nereye?</span></p>

    <p class="Paragraf-Normal"><span class="Metin-Normal">- Nereye? Nereye? Okula gidiyorum elbet. Torunum öğleden beri beni bekliyor.</span></p>

    <p class="Paragraf-Normal"><span class="Metin-Normal">- Dön geri! Dön diyorum sana!</span></p>

    <p class="Paragraf-Normal"><span class="Metin-Normal">İhtiyar hiç aldırmadan yürümeye devam etti. Orozkul ise atı öylece suyun ortasında bırakıp koştu peşinden. Ona kıyıda, çakıllıkta yetişti. Omuzundan tutup hızla döndürdü kendine.</span></p>

    <p class="Paragraf-Normal"><span class="Metin-Normal">Şimdi yüzyüze idiler.</span></p>

    <p class="Paragraf-Normal"><span class="Metin-Normal">Orozkul bir anda ihtiyarın omuzundaki sahte deriden yapılmış çizmelerini çekip aldı ve bunlarla adamın başına yüzüne vurdu. Sonra da çizmeleri uzağa fırlatarak:</span></p>

    <p class="Paragraf-Normal"><span class="Metin-Normal">- Dön diyorum sana! Hadi yürü!</span></p>

    <p class="Paragraf-Normal"><span class="Metin-Normal">İhtiyar gidip ıslak kumların üzerine düşen çizmelerini aldı. Doğrulduğu zaman dudaklarından kan sızıyordu.</span></p>

    <p class="Paragraf-Normal"><span class="Metin-Normal">- Haydut herif! dedi dudağındaki kanı tükürerek. Çizmelerini yine omuzuna attı.</span></p>

    <p class="Paragraf-Normal"><span class="Metin-Normal">Bunu söyleyen, hayatı boyunca kimseye kötü söz söylememiş, kimseye karşı gelmemiş ihtiyar Kıvrak Mümin idi.</span></p>

    <p class="Paragraf-Normal"><span class="Metin-Normal">- Gel diyorum sana!</span></p>

    <p class="Paragraf-Normal"><span class="Metin-Normal">Orozkul ihtiyarı tutup getirmeye çalıştı. Ama Mümin silkinip onun elinden kurtuldu ve hiç arkasına bakmadan yürüyüp gitti.</span></p>

    <p class="Paragraf-Normal"><span class="Metin-Normal">- Pekâlâ koca bunak! Gösteririm sana ben! Bak neler yapacağım sana! dedi Orozkul ona doğru yumruklarını sallayarak.</span></p>

    <p class="Paragraf-Normal"><span class="Metin-Normal">İhtiyar Mümin başını çevirip bakmadı bile. “Ihlamış Deve”nin yanından geçip patikaya çıktı, orada oturup çiz­melerini giydi ve hızlı adımlarla evine doğru yürüdü. Dos­doğru ahıra giderek Alabaş’ı çıkardı. Bu, Orozkul’dan başka kimsenin binmeye cesaret edemediği, görkemli görünüşü bozulmasın diye arabaya da koşmadıkları binek atı idi. Mümin, eyersiz, üzengisiz olarak bu ata atladı ve dörtnala sürdü. Onun pencerenin önünden ve buğusu tüten semaverin yanından hışımla geçtiğini gören üç ka­dın -ihtiyar karısı, kızı Bekey ve genç Gülcemal- fırlayıp avluya çıktılar ve ona bir şeyler olduğunu hemen anladılar. Mümin, Alabaş’a hiç binmemişti, avludan atı böyle dörtnala sürerek hiç geçmemişti. Kadınlar bunun, Kıvrak Mümin’in bir başkaldırması olduğunu, bu davranışının şu geçkin yaşında ona neye malolacağını henüz bilmiyorlardı.</span></p>

    <p class="Paragraf-Normal"><span class="Metin-Normal">Öbür yandan, çay tarafından, Orozkul’un da gelmekte olduğunu gördüler. Yedeğinde, koşumu çıkarılmış, sağ ön ayağı topallayan atı da getiriyordu. Kadınlar yine hiç ağızlarını açmadan onun avluya girmesini beklediler. Adamın aklından neler geçtiğini, bugünün onlara ne korkunç belalar getirdiğini de bilemezlerdi.</span></p>

    <p class="Paragraf-Normal"><span class="Metin-Normal">Fışır fışır ses çıkaran çizmeleri ve iyice ıslanmış paçalarıyla, ağır ağır yaklaşıyor ve hınçlı hınçlı bakıyordu onlara. Karısı Bekey iyice endişeye kapıldı:</span></p>

    <p class="Paragraf-Normal"><span class="Metin-Normal">- Ne oldu sana Orozkul? Ne var? Sırılsıklam olmuşsun! Yoksa akıntı ağacı alıp götürdü mü?</span></p>

    <p class="Paragraf-Normal"><span class="Metin-Normal">- Hayır! dedi Orozkul eliyle çekilmesini işaret ederek.</span></p>

    <p class="Paragraf-Normal"><span class="Metin-Normal">Sonra Gülcemal’e:</span></p>

    <p class="Paragraf-Normal"><span class="Metin-Normal">- Al bu atı ahıra götür! diye atın yularını uzattı ve kendi evine doğru yürüdü. Sonra karısına bağırdı:</span></p>

    <p class="Paragraf-Normal"><span class="Metin-Normal">- Haydi gir içeri!</span></p>

    <p class="Paragraf-Normal"><span class="Metin-Normal">Nine de gelmek istedi ama Orozkul ona sert bir şekilde çıkıştı:</span></p>

    <p class="Paragraf-Normal"><span class="Metin-Normal">- Gelme buraya! Ne işin var? Kendi evine git ve bir daha da buraya ayak basma!</span></p>

    <p class="Paragraf-Normal"><span class="Metin-Normal">Ninenin canı sıkılmıştı:</span></p>

    <p class="Paragraf-Normal"><span class="Metin-Normal">- Ne oluyor sana? Ne oldu? Benim ihtiyarın nesi vardı öyle? Neler oluyor?</span></p>

    <p class="Paragraf-Normal"><span class="Metin-Normal">- Git de kendisine sor! dedi Orozkul.</span></p>

    <p class="Paragraf-Normal"><span class="Metin-Normal">İçeri girince Bekey onun ıslak elbiselerini çıkardı, sırtına kürkünü koydu. Semaveri getirip çay bardağını doldurdu.</span></p>

    <p class="Paragraf-Normal"><span class="Metin-Normal">Orozkul çay bardağını eliyle iterek:</span></p>

    <p class="Paragraf-Normal"><span class="Metin-Normal">- İstemem! diye bağırdı. Bana içki ver!</span></p>

    <p class="Paragraf-Normal"><span class="Metin-Normal">Karısı yeni aldığı yarım litrelik şişeyi getirip bardağa doldurmaya başladı.</span></p>

    <p class="Paragraf-Normal"><span class="Metin-Normal">- Ağzına kadar doldur! dedi Orozkul.</span></p>

    <p class="Paragraf-Normal"><span class="Metin-Normal">Bir bardak içkiyi bir solukta içerek kürküne sarılıp yer keçesine uzanırken karısına:</span></p>

    <p class="Paragraf-Normal"><span class="Metin-Normal">- Artık sen benim karım değilsin, ben de senin kocan değilim! dedi. Şimdi defolup git ve bir daha da bu eve adımını atma! Hemen defol yoksa kötü olur!</span></p>

    <p class="Paragraf-Normal"><span class="Metin-Normal">Bekey derin derin içini çekti:</span></p>

    <p class="Paragraf-Normal"><span class="Metin-Normal">- Yine mi başlıyorsun?</span></p>

    <p class="Paragraf-Normal"><span class="Metin-Normal">Orozkul kükredi:</span></p>

    <p class="Paragraf-Normal"><span class="Metin-Normal">- Ne demek yine mi başlıyorsun? Defol buradan!</span></p>

    <p class="Paragraf-Normal"><span class="Metin-Normal">Bekey avluya kaçtı, her zaman yaptığı gibi kollarını havaya kaldırarak bağırmaya başladı. Sesi bütün avluda yankılandı:</span></p>

    <p class="Paragraf-Normal"><span class="Metin-Normal">- Ah benim kara talihim, ah! Niçin geldim ben bu dünyaya, niçin!...</span></p>

    <p class="Paragraf-Normal"><span class="Metin-Normal">&nbsp;</span></p>

    <p class="Paragraf-Normal"><span class="Metin-Normal">Bu sırada ihtiyar Mümin atı dörtnala koşturarak torununa gidiyordu. Alabaş hızlı bir attı ama yine de ihtiyar iki saatten fazla gecikmişti. Çocuğa yolda rastladı. Bayan öğretmen getiriyordu onu eve. Üzerinde yine beş yıldan beri giydiği mantosu vardı. Elleri yine rüzgârdan sertleşmiş, çatlamıştı. Yorgundu ve suratı asıktı. Çocuğun ise ağlamaktan gözleri şişmişti. Elinde çantasıyla öğretmenin yanında yürüyor, bitkin, perperişan görünüyordu. Öğretmen epey çıkıştı Mümin’e, iyi bir ders verdi ona:</span></p>

    <p class="Paragraf-Normal"><span class="Metin-Normal">- Bu çocuğu vaktinde gelip almayacaksanız hiç getirmeyin daha iyi. Bana da hiç güvenmeyin, bende tam dört tane var!</span></p>

    <p class="Paragraf-Normal"><span class="Metin-Normal">Mümin attan inmiş, başını öne eğmiş, söyleyecek söz bulamadan öylece durmuştu. Bundan böyle geç kalmayacağına dair bir defa daha söz verdi öğretmene.</span></p>

    <p class="Paragraf-Normal"><span class="Metin-Normal">Öğretmen, Celesay yolunu tuttu. Dede ile torun da kendi yollarına koyuldular.</span></p>

    <p class="Paragraf-Normal"><span class="Metin-Normal">Çocuk atın önünde, dedesinin kucağında oturuyor, hiç konuşmuyor, dedesi de ona ne söyleyeceğini bilemiyordu.</span></p>

    <p class="Paragraf-Normal"><span class="Metin-Normal">- Çok acıktın mı? diye sordu.</span></p>

    <p class="Paragraf-Normal"><span class="Metin-Normal">- Hayır, öğretmen bana ekmek verdi.</span></p>

    <p class="Paragraf-Normal"><span class="Metin-Normal">- Niye hiç konuşmuyorsun?</span></p>

    <p class="Paragraf-Normal"><span class="Metin-Normal">Çocuk cevap vermedi.</span></p>

    <p class="Paragraf-Normal"><span class="Metin-Normal">Mümin suçlu suçlu gülümsedi:</span></p>

    <p class="Paragraf-Normal"><span class="Metin-Normal">- Benim oğlum da pek çabuk kırılır.</span></p>

    <p class="Paragraf-Normal"><span class="Metin-Normal">Böyle derken çocuğun papağını çıkardı, başını öptü ve tekrar giydirdi papağı.</span></p>

    <p class="Paragraf-Normal"><span class="Metin-Normal">Çocuk dönüp bakmadı bile.</span></p>

    <p class="Paragraf-Normal"><span class="Metin-Normal">Böylece, sessiz, suratları asık, yollarına devam ettiler. Mümin atın dizginini çekiyor, çıplak ata binen çocuğun, sarsılmasına engel olmaya çalışıyordu. Hem artık acele etmesine de bir sebep yoktu.</span></p>

    <p class="Paragraf-Normal"><span class="Metin-Normal">At kendisinden isteneni anlamakta gecikmedi, hızını kesti ve hafifçe yorgalayarak gitmeye başladı. Biraz pofurduyor, yeri döven nal sesleri de duyuluyordu. İnsan böyle bir atla, şarkı mırıldana mırıldana tek başına gitse ne kadar hoş olurdu. İnsan yalnız olunca neler neler düşünür.. gerçekleşmemiş hayallerini, uçup giden yıllarını, ilk aşk maceralarını... O pek gerilerde kalan yılları, erişilemeyen ve erişilemeyecek olan bir isteği hatırlamak, düşünmek de hoş bir şeydi. Niye böyle olur? Bunu da bilmez insan. Ama zaman zaman bunları düşünmekten, o günleri yeniden yaşıyor gibi olmaktan hoşlanır.</span></p>

    <p class="Paragraf-Normal"><span class="Metin-Normal">Yorga giden güzel bir at, iyi bir yol arkadaşıdır...</span></p>

    <p class="Paragraf-Normal"><span class="Metin-Normal">İhtiyar Mümin, torunun tıraşlı ensesine, ince boynuna, büyük kulaklarına baktı da, türlü türlü dertlerle, acılarla, başarısızlıklarla geçen hayatında, ona kala kala bu çocuğun, bu korunmasız yaratığın kaldığını düşündü. Ölmeden onu yetiştirebilse bu mutluluk ona yetecekti. Ama çocuk küçük yaşta yapayalnız kalırsa bu onun için çok kötü olurdu. Mısır koçanı boyunda bir çocuktu o daha. Ama büyük adam gibi karakter sahibi idi. Pek o kadar alıngan olmasa, yumuşak huylu olsa, daha iyi olurdu... Orozkul gibi insanlar ona hiç acımaz, kurtların maralı sıkıştırıp boğazlamaları gibi parçalarlardı onu...</span></p>

    <p class="Paragraf-Normal"><span class="Metin-Normal">Böyle düşünürken maralları hatırladı. Gözlerinin önünden gölge gibi sıçrayıp geçen, görür görmez sevinç ve heyecanla ünlediği maralları.</span></p>

    <p class="Paragraf-Normal"><span class="Metin-Normal">- Bugün ne oldu biliyor musun evlat? Marallar geldi bizi görmeye, marallar!</span></p>

    <p class="Paragraf-Normal"><span class="Metin-Normal">Çocuk birden dönüp dedesine baktı:</span></p>

    <p class="Paragraf-Normal"><span class="Metin-Normal">- Doğru mu diyorsun?</span></p>

    <p class="Paragraf-Normal"><span class="Metin-Normal">- Elbette doğru, gözlerimle gördüm. Tam üç taneydiler.</span></p>

    <p class="Paragraf-Normal"><span class="Metin-Normal">- Nerden gelmişler?</span></p>

    <p class="Paragraf-Normal"><span class="Metin-Normal">- Sanırım geçidin öbür yakasından geldiler buraya. Orada da kesimi yasak bir orman var. Bu yıl sonbahar yaz kadar güzel geçti, geçit kapanmadı daha. Demek ki bize misafir geldiler.</span></p>

    <p class="Paragraf-Normal"><span class="Metin-Normal">- Kalırlar mı burada?</span></p>

    <p class="Paragraf-Normal"><span class="Metin-Normal">- Hoşlarına giderse kalırlar. Kimse onları rahatsız etmezse pekâlâ yaşayabilirler bizim ormanlarda. Burada onlar için yiyecek az değil... Eskiden, Boynuzlu Maral Ana zamanında, pek çok maral yaşarmış buralarda...</span></p>

    <p class="Paragraf-Normal"><span class="Metin-Normal">Çocuğun, bu haberi duyar duymaz yumuşadığını, dargınlığı unutuverdiğini hisseden Mümin, yine geçmiş zamanları, Boynuzlu Maral Ana’yı anlatmaya başladı. Anlattıkça kendisi de heyecana kapılıyor ve bir yandan da düşünüyordu: İnsanın mutlu olması ve bu mutluluğu başkalarına da vermesi bazen ne kadar kolay oluyor! diyordu. Hep böyle, evet tam o anda olduğu gibi yaşamalıydı insan. Ama gerçek hayat bu değildi. Mutluluğun yanısıra, peşini hiç bırakmayan, insanın ruhunu, bütün hayatını allak bullak eden felâketler, mutsuzluklar da vardı. İşte şimdi de, torunu ile kendisinin en mutlu oldukları şu anda bile, sevincinin tadını çıkarmasına engel olan bir kaygı da kemiriyordu içini. Meselâ şu Orozkul.. ne planlar kuruyordu? Kendisiyle nasıl hesaplaşacaktı? Ona itaat etmemek cesaretini gösteren bu ihtiyara nasıl bir ceza verecekti? Cezasız bırakmayacağı kesindi. Yoksa Orozkul, Orozkul olmazdı.</span></p>

    <p class="Paragraf-Normal"><span class="Metin-Normal">Mümin, kızını ve kendisini bekleyen felâketi düşünmemek için, torununa durmadan maralları, onların soyluluğunu, güzelliğini, nasıl hızlı koştuklarını anlatıyordu. Sanki felâketi unutmak, onu kaçınılmaz sondan kurtaracaktı.</span></p>

    <p class="Paragraf-Normal"><span class="Metin-Normal">Çocuk mutluydu. Evde nelerle karşılaşacağından haberi yoktu. Heyecandan gözleri parlıyor, kulakları kızarıyordu. Gerçekten dönmüş müydü marallar? Dönmüşler! Dedesi, Maral Ana’nın insanları bağışladığını, çocuklarının Isık-Göl’e gitmelerine izin verdiğini söylüyordu. Üç maralın bölgeyi tanımak için geldiklerini, beğenirlerse bütün maralların ana vatanlarına döneceklerini de söylüyordu. Bu sırada çocuk onun sözünü keserek:</span></p>

    <p class="Paragraf-Normal"><span class="Metin-Normal">- Dede, belki Boynuzlu Maral Ana’nın kendisi de gelmiştir, olamaz mı? Belki buraların nasıl olduğunu görüp anlayacak, sonra çocuklarını da çağıracaktır, olamaz mı?</span></p>

    <p class="Paragraf-Normal"><span class="Metin-Normal">- Olabilir, dedi Mümin emin olmayan bir sesle. Olabilir tabiî. Maral Ana’nın kendisi de gelmiş olabilir. Nerden bileceğiz?</span></p>

    <p class="Paragraf-Normal"><span class="Metin-Normal">İhtiyar adam biraz abarttığını düşündü ve canı sıkıldı, içini çekti. Çocuk onun her dediğine yürekten inanıyordu çünkü. Yine de onu hayal kırıklığına uğratmak, keyfini kaçırmak istemiyordu. Zaten artık geç kalmıştı bunun için.</span></p>

    <p class="Paragraf-Normal"><span class="Metin-Normal">- Bunu öğreniriz dede. Hadi şimdi maralları gördüğün yere gidelim. Ben de görmek istiyorum onları.</span></p>

    <p class="Paragraf-Normal"><span class="Metin-Normal">- Ama, marallar oldukları yerde durup beklemezler ki.</span></p>

    <p class="Paragraf-Normal"><span class="Metin-Normal">- İzlerini süreriz, ta onları görünceye kadar gideriz. Şöyle bir defacık ve azıcık görsek yeter. Sonra hemen döneriz. Onlar da insanların kendilerine bir fenalık yapmak istemediğini anlamış olurlar.</span></p>

    <p class="Paragraf-Normal"><span class="Metin-Normal">Dede gülümsedi.</span></p>

    <p class="Paragraf-Normal"><span class="Metin-Normal">- Daha pek çocuksun yavrum... Hele bir eve gidelim, sonrasını düşünürüz.</span></p>

    <p class="Paragraf-Normal"><span class="Metin-Normal">Arka yoldan evlere yaklaşmışlardı. Evlerin arkasından bakmak, bir insana sırtından bakmak gibiydi. İçinde neler olduğu hiç anlaşılmaz. Üç evde de içeride olup bitenleri belli edecek bir şey yoktu. Avlu da sessiz görünüyordu. Ama önsezisi kötü şeyler olacağını hissettiriyor, yüreğini sıkıyordu. Neler olmuştu? Orozkul yine dövmüş müydü zavallı Bekey’i? Zil zurna sarhoş muydu yine? Başka neler olmuştu? Neydi bu sessizliğin anlamı? Bu saatte dışarıda niçin kimseler yoktu? “İşler yolunda gidiyorsa, ben de gider o meret tomruğu çıkarırım çaydan. Orozkul’un canı cehenneme!” dedi kendi kendine. “Ona bulaşmamalı, istediklerini yapmak ve olanları unutmak en iyisi. Bir eşeğe eşek olduğunu ispat edemezsin ki...”</span></p>

    <p class="Paragraf-Normal"><span class="Metin-Normal">Ahırın önüne geldiler. Uzak bir yoldan gelmişler gibi:</span></p>

    <p class="Paragraf-Normal"><span class="Metin-Normal">- Eh, geldik işte, in bakalım, dedi.</span></p>

    <p class="Paragraf-Normal"><span class="Metin-Normal">Korkusunu belli etmemeye çalışıyordu. Çocuk çantasını sallaya sallaya eve girerken Mümin onu durdurdu:</span></p>

    <p class="Paragraf-Normal"><span class="Metin-Normal">- Bekle, beraber gideriz.</span></p>

    <p class="Paragraf-Normal"><span class="Metin-Normal">Alabaş’ı ahıra götürüp bağladı, sonra çocuğun elinden tutarak eve doğru yürürken ona şöyle dedi:</span></p>

    <p class="Paragraf-Normal"><span class="Metin-Normal">- Dinle oğlum, eğer beni azarlar, bağırıp çağırırlarsa sakın korkma, söylediklerine hiç aldırma. Bunlar seni ilgilendirmez. Senin işin okula gitmek. O kadar.</span></p>

    <p class="Paragraf-Normal"><span class="Metin-Normal">Ama bekledikleri gibi olmadı. Onlar içeri girince, Nine, suçlayan bakışlarla uzun uzun süzdü Mümin’i. Sonra dudaklarını büzerek, dikişine devam etti. Mümin de onunla hiç konuşmadı. Huzursuz, sıkıntılı bir halde bir süre odanın ortasında dikilip durdu. Sonra, içinde lakşa çorbası bulunan büyük bir tencereyi ocaktan indirdi. Ekmek ve kaşıkları da getirdi. Dede-torun geciken öğle yemeklerini yemeye başladılar.</span></p>

    <p class="Paragraf-Normal"><span class="Metin-Normal">Yemek yerken hiç konuşmuyorlardı. Nine bir kere bile başını çevirip bakmadı onlara. Pörsük, kahverengi yüzünde donup kalmış bir öfke vardı. Çocuk çok fena şeylerin olduğunu anlamıştı. Ama büyükleri hiç konuşmuyordu.</span></p>

    <p class="Paragraf-Normal"><span class="Metin-Normal">Çocuk üzgündü, iyice korkmaya başlamıştı ve bu yüzden lokmalar boğazından geçmiyordu. İnsanların sofrada tek kelime konuşmadan oturmaları, ama kafalarında şüpheli, kötü düşünceler olması kadar sıkıcı, fena bir şey yoktu. Yüreği kafesinden çıkıp top gibi yuvarlanarak pencere dibine gitmiş, duvarı tırmanarak çantasının olduğu çıkıntıya gelmiş ve fısıldıyordu: “Belki suç bizimdir. Sen bir şey biliyor musun? Dedem niçin bu kadar üzgün? Ne kötülük yapmış olabilir? Okula niçin geç geldi? Niçin, hem de eyersiz olarak Alabaş’a bindi? Daha önce hiç binmemişti o ata. Ormanda gördüğü marallar yüzünden mi geç kaldı dersin? Yoksa maralları gördüğü doğru değil mi? Ama o zaman niçin onları gördüğünü söylesin bana? Eğer bize söyledikleri doğru değilse Maral Ana çok kızar...”</span></p>

    <p class="Paragraf-Normal"><span class="Metin-Normal">Yemeklerini bitirdikten sonra alçak sesle torununa:</span></p>

    <p class="Paragraf-Normal"><span class="Metin-Normal">- Hadi sen dışarı çık, dedi, bana yardım edersin. Ben de hemen geliyorum.</span></p>

    <p class="Paragraf-Normal"><span class="Metin-Normal">Çocuk odadan çıktı. Oda kapısını henüz kapamıştı ki nine bar bar bağırmaya başladı:</span></p>

    <p class="Paragraf-Normal"><span class="Metin-Normal">- Nereye gidiyorsun?</span></p>

    <p class="Paragraf-Normal"><span class="Metin-Normal">- Gidip tomruğu çıkaracağım. Çayda kayalara sıkışıp kaldı.</span></p>

    <p class="Paragraf-Normal"><span class="Metin-Normal">- Yaa, şimdi mi aklın başına geldi! Sen önce git de kızını gör. Gülcemal’in evinde şimdi. Kimin ihtiyacı var kısır bir karıya.. git de kendisi anlatsın sana başına gelenleri. Kocası onu uyuz köpek gibi kovdu evinden.</span></p>

    <p class="Paragraf-Normal"><span class="Metin-Normal">İhtiyar çok üzgündü:</span></p>

    <p class="Paragraf-Normal"><span class="Metin-Normal">- Ne yapalım, kovmuşsa kovmuş, dedi.</span></p>

    <p class="Paragraf-Normal"><span class="Metin-Normal">- Bak hele! Ne sanıyorsun sen kendini? Kızların baştan çıkmış, şimdi torununu mu adam edeceğini sanıyorsun? Adam olacak çocuğa da bak! Onun yüzünden mi kendini ateşe atıyorsun. Yetmiyormuş gibi almış Alabaş’ı, sürmüş deli gibi! Ayağını yorganına göre uzatır insan. Haddini, yaşını bilsene sen. Kiminle dalaşıyorsun, düşünsene! Bir civciv gibi boynunu koparıp atar! Ne zamandan beri insanlara kafa tutuyorsun? Ne zamandan beri kahraman kesildin? Hem sakın kızını buraya getirmeye kalkışma. Eşikten içeri adım attırmam ona!..</span></p>

    <p class="Paragraf-Normal"><span class="Metin-Normal">Çocuk avluda, bir aşağı, bir yukarı üzgün üzgün dolaşıyordu. Evden yine ninenin bağırması duyuldu. Sonra kapı hızla kapandı. Mümin dışarı çıkmıştı. Doğru Seydahmet’in evine gitti. Ama Gülcemal onu kapının önünde karşıladı:</span></p>

    <p class="Paragraf-Normal"><span class="Metin-Normal">- Dur, şimdi gitme, dedi. Ağlıyor, çok döğmüş onu. Artık ayrılacaklarmış. Bekey sana da lânet okuyor, suçu sende buluyor...</span></p>

    <p class="Paragraf-Normal"><span class="Metin-Normal">Mümin ne yapacağını bilemeden öylece duruyordu. Ne yapsın? Şimdi öz kızı da görmek istemiyordu onu.</span></p>

    <p class="Paragraf-Normal"><span class="Metin-Normal">Gülcemal fısıldadı:</span></p>

    <p class="Paragraf-Normal"><span class="Metin-Normal">- Orozkul evinde içip duruyor.. Kudurmuş bir hayvan gibi...</span></p>

    <p class="Paragraf-Normal"><span class="Metin-Normal">Bir süre düşünceye dalıp kaldılar. Gülcemal derin bir iç çekerek ilâve etti:</span></p>

    <p class="Paragraf-Normal"><span class="Metin-Normal">- Seydahmet bir an önce gelse bari. Bugün gelecekti. Birlikte tomruğu çıkarırdınız, hiç olmazsa o dertten kurtulurdunuz.</span></p>

    <p class="Paragraf-Normal"><span class="Metin-Normal">- Tomrukla iş biter mi? diye başını salladı.</span></p>

    <p class="Paragraf-Normal"><span class="Metin-Normal">Çok düşünceliydi. Gözü torununa ilişince:</span></p>

    <p class="Paragraf-Normal"><span class="Metin-Normal">- Hadi sen git, oyna, dedi.</span></p>

    <p class="Paragraf-Normal"><span class="Metin-Normal">Çocuk oradan uzaklaştı. Doğru dama giderek dürbününü sakladığı yerden çıkardı. Tozunu silerken onunla üzgün bir sesle konuşuyordu: “İşler kötü, ben ve çanta büyük bir suç işledik galiba. Başka bir okul olsaydı, çanta ile ikimiz kimseye haber vermeden oraya giderdik. Yalnız dedem buna çok üzülür, her yerde arar bizi. İşte buna dayanmam zor. Ya sen dürbünüm, ben olmayınca kiminle bakacaksın beyaz gemiye? Ben bir balık olamam mı sanıyorsun? Görürsün nasıl oluyorum. Bir gün balık olup beyaz gemiye kadar yüzeceğim...”</span></p>

    <p class="Paragraf-Normal"><span class="Metin-Normal">Çocuk bir ot yığınının arkasına saklanarak çevreyi seyre koyuldu. Ama pek uzun sürmedi bu, pek eğlenceli de olmadı. Başka zaman olsaydı bıkıp usanmadan seyrederdi: Önünüzde sonbahar rengine bürünmüş ormanların kapladığı dağlar, onların üzerinde bembeyaz kar, aşağıda ise alevsiz yangın gibi kızıl yamaçlar.</span></p>

    <p class="Paragraf-Normal"><span class="Metin-Normal">Dürbünü yerine koydu. Damdan çıkınca avluda dedesini gördü. Koşumlu atı yedeğinde çekerek çaya doğru gidiyordu. Çocuk dedesine doğru koşmak istediği sırada Orozkul’un bağırmasını duyarak durdu. Orozkul don-gömlek dışarı fırlamıştı, ama omuzlarında kürkü de vardı. Yüzü, şişkin inek memesi gibi kırmızıydı. Hiddetle bağırıyordu Mümin’e:</span></p>

    <p class="Paragraf-Normal"><span class="Metin-Normal">- Hey, dur bakalım! Nereye götürüyorsun o atı! Çabuk ahıra götür onu! Sensiz de yaparız işimizi. Kimsenin sana ihtiyacı yok artık. Sakın elini bir şeye süreyim deme yoksa karışmam! Artık hiçbir şey değilsin sen. Kovuyorum seni! Defol git canının istediği yere!</span></p>

    <p class="Paragraf-Normal"><span class="Metin-Normal">İhtiyar, acı bir gülümseme ile atı ahıra götürdü. Birden çökmüş, ufacık olmuştu. Ayaklarını sürüyerek yürüyor, etrafına hiç bakmıyordu.</span></p>

    <p class="Paragraf-Normal"><span class="Metin-Normal">Çocuk dedesinin öyle aşağılanmasına kahroldu, utancından, kederinden boğulacak gibiydi. Kimseye görünmeden ağlamak için çay kenarına doğru koştu. Üzerinde yürüdüğü patika bir sis perdesi altında tamamen kayboluyor, sonra yine görünüyor, ayaklarının altında uzanıp gidiyordu. Gözyaşlarını akıta akıta koşuyordu çünkü çocuk. İşte, çay kıyısında sevgili kayalarının yanına gelmişti: “Tank”, “Kurt”, “Eyer”, “Ihlamış Deve” hepsi oradaydılar. Onlara ağzını açıp tek kelime söylemedi. Hiçbir şey anlamazlardı, çakılıp dururlardı oldukları yerde. Yalnız “Ihlamış Deve”nin yanından geçerken onun hörgücünü kucakladı ve o kızıl granite yaslanarak hıçkıra hıçkıra, uzun uzun ağladı. Sonra, hıçkırıkları yavaş yavaş azalmaya, sakinleşmeye başladı.</span></p>

    <p class="Paragraf-Normal"><span class="Metin-Normal">Doğrulup gözyaşlarını sildi, başını kaldırıp ileriye baktı.. baktı ve şaşkınlıktan dona kaldı!</span></p>

    <p class="Paragraf-Normal"><span class="Metin-Normal">Tam ilerisinde, karşı kıyıda, çayın tam kenarında üç maral vardı. Gerçek, canlı marallar! Su içiyorlardı, daha doğrusu sularını içmişlerdi. İçlerinden biri, en büyük ve en uzun boynuzlusu, son bir defa boynunu eğdi, başını suya uzattı. Sanki sığ suya bir ayna imiş gibi bakıyor, kendini seyrediyordu. Tüyleri deve tüyü rengindeydi. Kocaman ve güçlü bir göğsü vardı. Başını kaldırdığı zaman beyaz ve tüylü dudaklarından su damlaları dökülüyordu çaya. Başını kaldırınca çocuğu görmüş, kulaklarını oynatarak dikkatle, kuşkuyla ona bakıyordu.</span></p>

    <p class="Paragraf-Normal"><span class="Metin-Normal">İkinci maral daha da uzun baktı çocuğa. Bu, beyaz, şişik karınlı, ince çatalları olan güzel boynuzlu dişi maral idi. Boynuzu, erkek maralın boynuzundan biraz daha küçüktü. Çok da güzeldi. Aynen Boynuzlu Maral Ana’ya benziyordu. İri, bombeli, parlak gözleri vardı. Karnı, her yıl bir kulun doğuran gebe kısrağın karnı gibiydi. Maral Ana, hiç kımıldamadan rahat rahat seyrediyordu çocuğu. Sanki o koca kafalı, yaba kulaklı çocuğu daha önce bir yerlerde görmüş de hatırlamaya çalışıyordu. Gözlerinde ıslak bir yansıma vardı ve o uzaklığa rağmen parlıyordu. Burun deliklerinden ince bir buhar çıkıyordu... Onun hemen yanında, ama ona sırtını dönmüş, henüz boynuzu çıkmamış yavru maral ise söğüdün yumuşak yapraklarını yiyordu. Kuşkusuz, korkusuzdu. Gürbüz, çevik, neşeliydi. Birden, söğüt dalını kemirmekten vazgeçti. Bir iki zıplayıp, Boynuzlu Maral Ana’nın yanına geldi, onun karnına süründü. Ama dişi maral hâlâ çocuktan gözlerini ayırmıyordu.</span></p>

    <p class="Paragraf-Normal"><span class="Metin-Normal">Çocuk soluğunu tutarak, rüyada olduğu gibi ellerini öne doğru uzatarak, çayın kıyısına kadar yürüdü. Marallar hiç ürkmediler, çayın öbür kıyısından ona rahat rahat bakmaya devam ettiler.</span></p>

    <p class="Paragraf-Normal"><span class="Metin-Normal">Çocukla maralların arasında, duru, yeşilimsi, ancak dipteki kayaları aşarken köpüklenen bir çay akıyordu. Bu çay olmasa yanlarına varacak, belki onlara dokunabilecekti. Marallar, çakıllı, temiz bir düzlükte duruyorlardı. Onların gerisinde, düzlüğün bittiği yerde, sonbahar kızıllığına bürünmüş fundalıklar duvar gibi yükseliyordu. Yukarıda killi yarlar görünüyor, yarların üst taraflarını da altın renkli kayın ve akçaağaçlar kaplıyordu. Daha yukarıda ise büyük orman ve oyukları karla dolu tepeler vardı.</span></p>

    <p class="Paragraf-Normal"><span class="Metin-Normal">Çocuk gözlerini yumdu, tekrar açtı. Değişen bir şey yoktu. Kızıl yapraklı ağaçların az berisinde, çıplak düzlükte duruyordu efsane maralları!</span></p>

    <p class="Paragraf-Normal"><span class="Metin-Normal">Ama işte şimdi başlarını çevirmiş, tek sıra hâlinde ormana doğru gidiyorlardı. Büyük erkek maral en öndeydi. Boynuzsuz yavru maral ortada, Boynuzlu Ana Maral ise arkada yürüyordu. Boynuzlu Maral Ana, başını çevirip bir defa daha baktı çocuğa. Sonra ağaçların arasına daldılar. Geçtikleri yerlerde kırmızı dallar sallanıyor, kırmızı yapraklar dökülüyordu etli, güçlü sırtlarına.</span></p>

    <p class="Paragraf-Normal"><span class="Metin-Normal">Sonra, marallar, bir patikadan yukarıya doğru tırmandılar. Orada durup tekrar geriye baktılar. Marallar kendisine bakıyormuş gibi geldi çocuğa. Büyük erkek maral boynunu uzattı, boynuzlarını geriye attı ve boru öttürür gibi böğürdü: “Ba-oo! Ba-oo!” Sesi yardan aştı ve çayın üzerinde uzun uzun yankılandı: “A-oo! A-oo!”.</span></p>

    <p class="Paragraf-Normal"><span class="Metin-Normal">O zaman çocuk silkinip kendine geldi. Her zamanki patikadan olanca hızıyla eve doğru koşmaya başladı. Nefes nefese idi. Avludan rüzgâr gibi geçti. Kapıyı hızla ardına kadar açtı ve eşikte nefesi tıkana tıkana:</span></p>

    <p class="Paragraf-Normal"><span class="Metin-Normal">- Dede! Marallar geldi! Marallar! Buraya geldiler!</span></p>

    <p class="Paragraf-Normal"><span class="Metin-Normal">Odanın bir köşesine büzülmüş, sessiz, donup kalmıştı Mümin dede. Hafifçe başını kaldırarak şöyle bir baktı. Ama hiçbir şey demedi. Söyleneni anlamamıştı herhalde.</span></p>

    <p class="Paragraf-Normal"><span class="Metin-Normal">Ama nine onu azarladı:</span></p>

    <p class="Paragraf-Normal"><span class="Metin-Normal">- Nedir bu gürültü patırtı! Geldilerse geldiler. Onlardan başka derdimiz yok mu bizim!</span></p>

    <p class="Paragraf-Normal"><span class="Metin-Normal">Çocuk sessizce odadan çıktı. Avluda kimseler yoktu. Sonbahar güneşi karanlık basmış Karavul dağının ardına sarkmış, komşu sıradağların arkasına inmekteydi. Isı vermeyen kızıl ışınları, çıplak dağları da kızıla boyamış, alacakaranlık ise sırtları aşarak dorukları üşütmeye başlamıştı. Orman akşam karanlığına bürünüyordu.</span></p>

    <p class="Paragraf-Normal"><span class="Metin-Normal">Karları yalayarak gelen bir rüzgâr esti. Çocuk titriyordu. Çok üşümüştü.</span></p>
  </div>
</body>
</html>
