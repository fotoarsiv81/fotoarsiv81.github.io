<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>baytanrisonbaski.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="solbaslik" id="calibre_toc_20">Bilinç</h1>

  <p class="normal">&nbsp;</p>

  <p class="normal">Gayet kendi başına gerçekleşmesine rağmen, <span class="ideitalik">bilincin</span> yeni evrende nasıl ortaya çıktığını anladığımda büyülendim. Ne müthiş ve beklenmedik bir fenomendi! Cansız maddeyle başlıyorsunuz, kendi başına, diğer ölü şeylere çarpışıp sarsılmaya bırakıyorsunuz, gelişigüzel olaylarla değişmesine ve evrilmesine izin veriyorsunuz ve birden arka ayakları üzerine dikilip, “İşte buradayım. Siz kimsiniz?” diyor.</p>

  <p class="normal">Atomlardaki tüm enerji ve güçleri biliyordum elbette. Benim yasa ve ilkelerimden ibarettiler. Ama <span class="ideitalik">bilinç</span>; hücrelerin bir bütünlük hissi, bir canlılık hissi, bir ben<span class="ideitalik">lik</span> hissi yaratmak için işbirliği etmeleri bambaşka bir şeydi. Nasıl olmuştu? Bilinç için kaç hücre gerekmişti?</p>

  <p class="normal">Bir deney yapmaya karar verdim. Deneyleri seviyordum. Evrende bilincin ortaya çıkışı milyarlarca gezegensel yıl sürmüştü ama süreci saniyelere indirebilecek güce sahiptim. Âlem-104729’a daldım. Yeni oluşmuş gezegenlerden birinin sıcak denizlerinden bir avuç koordinasyon ve kontrol hücresi aldım. Bu hücreler hemen her gezegende aynıydı. Hücreleri kıyıdaki bir kayanın üstüne koydum ve aralarında elektriksel ve kimyasal bağlantılar kurmaya bıraktım. Bin hücreyle başladım deneye. Hiçbir şey olmadı. Her seferinde bin adet olmak üzere, yüz bin hücreye ulaşana kadar ekleme yaptım. Kayanın üstünde şimdi minnacık bir gri madde öbeği vardı. Gene hiçbir şey olmadı. Sadece gelişigüzel elektrik atlamaları, mırıltılar ve vızıltı. Hüsran. Uyanmasını çok istiyordum. Kayayı sarstım. Gri öbeği dürtükledim. Hatta bilinci uyandırırım umuduyla azıcık müzik bile yaptım. Daha fazla hücre ekledim. On milyon. Hâlâ hiçbir şey olmuyordu. Yüz milyon. Fazla bir şey yoktu ama elektriksel faaliyet ilginçleşmeye başlamıştı. Daha karmaşık yapıda, önceden hiç görmediğim örüntüler şekillenmeye başladı. Hücreler birbirleriyle etkileşimdeydiler ama yaptıkları, Penelope Teyzem’in kendi kendine söylenmeleri türünden, anlamsız mırıldanmalardan ibaretti. İki milyar gezegensel yıllık evrimsel süreci yaratmıştım. Sayıyı ikiye katladım. İki yüz milyon. Alışılmadık bir şey oldu! Jelatinsi hücreler yığını, hayatta kalmasıyla ilintisiz birtakım elektriksel örüntüler kurmaya başladı. <span class="ideitalik">Gereksiz</span> elektriksel faaliyet. Ama gelişigüzel de değildi. Öbek kendine tepki veriyordu. Hücrelerden birinde küçücük bir elektriksel çakış meydana geliyor, her biri kendi çakışını üreten diğer hücreleri dolaşıyor ve ardından tüm çakışlar hep birden devreye girip birbirlerini kuvvetlendirerek tek bir elektriksel cıvıltıya dönüşüyordu. Cıvıltı, karmaşık yapılı tonlarla yükselip alçalıyor, bir süre sonra tükeniyor ve öbek gene sessizliğe bürünüyor, ardından faaliyet tekrar başlıyordu.</p>

  <p class="normal">Neydi bu peki? Bilinç miydi? Aradığım şey kolayına göze görünmeyen, hassas bir şeydi ama varlığı inkâr edilecek gibi değildi. Minik hücre öbeğimin kalkıp benle konuşmasını beklemiyordum elbette –zaten bilinç konuşmadan önce gelişiyordu– ama malzemem bir noktada kendini fark edecekti.</p>

  <p class="normal">Eşiğe vardığımı hissediyordum. Eşikteydim ve azıcık daha yapmam lazımdı. Öbeği dürtükleyecek bir şey bakındım. Aha. Bir çırpı parçasını çok hafifçe dokundurdum öbeğe. Dokunulan hücreler titredi, kasıldı ve diğerlerine çakışlar yolladı ve cıvıltı başlayana kadar hücreler hep birden çakmaya başladılar. Birkaç saniye sonra gri öbeğim yine sessizliğe büründü. Bunun üzerine, çırpının, öbeği önce iki, ardından üç defa dürtüklemesini sağladım. Yaptığım büyük olaydı çünkü öbeğe dış dünyadan selam vermiştim. Dokunulan hücreler bu sefer daha kuvvetle kasıldılar, diğerleriyle temasa girdiler ve çok geçmeden iki yüz milyon hücrenin tümü birden, alt sandıklarının aslında üst olduğunu keşfetmişçesine heyecanla vızıldamaya başladı. Büyük cıvıltı yükseldi, dindi, yükseldi ve öbek içinde dolaştıkça sürekli kendini değiştirip hep aynı elektriksel örüntüye geri dönerek gittikçe karmaşıklaştı. Öbek <span class="ideitalik">düşünüyordu</span>. Her nasılsa bir kendi başına– varlığa dönüşmüştü ve artık sadece iki yüz milyon hücrelik bir kütleden ibaret değildi. Ve kendini fark etmesi için dıştan bir dürtükleme yetmişti. Artık bir dış dünya ve bir kendinin bulunduğu açıktı öbek için. Hemen elektriksel faaliyetini inceledim. Düzenlenmiş bir dil sistemine sahip değildi elbette ama ben elektriksel kodu çözmeyi ve anlamını tercüme etmeyi biliyordum. Kargaşa ve ilkel düşünce kırıntılarıyla yüklü bir sisin arasında sürekli şu mesaj tekrarlanıyordu: “Dışarıda <span class="ideitalik">bir şey</span> var. <span class="ideitalik">Dışarıda</span> bir şey var. Dışarıda bir şey var ve o şey, <span class="ideitalik">bana</span> dokundu.” “Bana” kısmı, tek hamlede kurulmuş bir elektriksel örüntünün başka bir anlam kastedememesi en harika tarafıydı. Bireysel hücrelerinin analizinin, her yöne gidip gelen elektriksel ve kimyasal kıvılcımların ötesinde öbek, bir Birlik hissine sahipti. Ötesi, öbeğe yönelik duygularımın değiştiğini fark ettim. Daha evvel bir malzeme kütlesi gözüyle baktığım şeye şimdi sempati hatta şefkat duyuyordum. Korumak geliyordu içimden bu minnacık şeyi.</p>

  <p class="normal">Aşağı yukarı iki yüz milyon hücre. Sonrası makineler, şehirler ve senfoniler.</p>
</body>
</html>
