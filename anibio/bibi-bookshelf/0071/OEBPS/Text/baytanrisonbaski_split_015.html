<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>baytanrisonbaski.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="solbaslik" id="calibre_toc_10">Evren Kendini Besliyor</h1>

  <p class="normal">&nbsp;</p>

  <p class="normal">Ne tatsız tip, dedi Deva Eniştem. Küstah da. Gidişini gördünüz mü? Sanki buralar onunmuş gibiydi.</p>

  <p class="normal">Pek kötüydü kokusu, dedi teyzem. Kökenini, nereden geldiğini bilmek isterdim. Gücüm olsaydı...</p>

  <p class="normal">Bu tatsız kişiye neden katlanmamız gerektiğini anlamıyorum, dedi eniştem. Çağlardır herkesin güzelce geçinip gittiği Boşlukta akortsuzluğa ve kötü duygulara yol açıyor.</p>

  <p class="normal">Çok doğru, dedi teyzem. Ardından etrafına bakınmaya başladı. Kaşları çatıldı. Evrenimiz nerede? Bafomet denen o iğrenç yaratık mı götürdü? Yitirdik evrenimizi. Son gördüğümde yaratık havaya atıp tutuyor, yutacakmış gibi davranıyordu.</p>

  <p class="normal">Teyzemle eniştem, Âlem-104729’u aramaya koyuldular. Tabii teyzem, eniştemden çok daha hızlı hareket ediyordu. Hiçlik katmanlarının aralarına baktılar, boşluğun yarı saydam uzantılarını ve peçelerini kaldırdılar, bebek evrenin gurultularını duyma çabasıyla kulak kabarttılar.</p>

  <p class="normal">Nereye gitti, diye söylendi Penelope Teyzem. Bizzat boğacağım o canavarı! İkisini birden! Nerede bu evren? O kadar kocaman değildi gerçi. Henüz ufaktı. Büyük değildi. Nerede? Nereye gitti? Penelope Teyzem kocaman daireler çizerek her seferinde eniştemin yanına dönüyor, enişteme kızgın bakışlar atıyor ve tekrar dolanmaya koyuluyordu. Bu arada eniştem, kafası karışık, bir o yana bir bu yana ilerliyordu.</p>

  <p class="normal">Belhor’la yaptığımız konuşmayı düşündüğümden, bu halde ne kadar zaman geçirdik, emin değilim. Sonunda teyzem seslendi: Orada öyle dikilme, Yeğenim! Azıcık yardım zahmetine girer misin, lütfen?</p>

  <p class="normal">Her şeyi aynı anda gören ben, Âlem-104729’un uzakta, uçuşan bir hiçlik tepeciğinin yanında, Bafomet tarafından öylece atılmış gibi yattığını algıladım. İşte şurada, dedim.</p>

  <p class="normal">Oh, dedi eniştem ve hemen gidip fırlatılıp atılmış evreni kucakladı. Pek bağlanmaya başladım bu ufaklığa, diye fısıldadı. Bir süre daha kucağında tuttuğu evreni, sonunda Boşluğun kıvrımlarından birinin üstüne dikkatle yerleştirdi.</p>

  <p class="normal">Bağlanmalar hüsrana yol açar, dedim. Arada denk gelince teyzem ve eniştemle dalga geçmek hoşuma gidiyordu.</p>

  <p class="normal">Evet, evet, biliyorum, dedi eniştem.</p>

  <p class="normal">Belhor’un ilk gelişi sonrasındaki gibi hâlâ heyecan yaşadığımı fark ettim. Ama pembemsi toparlacık Âlem-104729’a bakınca, son gördüğümden daha büyük olmasına rağmen huzur ve umutlu bir beklenti hissi duydum. Yeni bir evrende öyle fazla ihtimal vardı ki! Belhor’un evrenin bizi olduğumuzdan fazla kılacağı yorumunu anlıyordum artık. Çünkü ölçülmemiş zamanlardan beri uyumuş, güzeller güzeli ama tembel bir hiçlikte var olmuştuk. Geri dönüp baktığımda <span class="ideitalik">feci</span> sıkıldığımızı kavrıyorum. İhtimallerle dolu, genleşen bu toparlacık küre her şeyi değiştirebilirdi. Bizden küçüktü ya, aynı zamanda büyüktü. Boşluğun bir çıkıntısında sessizce duruyor, Bafomet’in kaba ellerinden zarar görmemiş görünüyordu.</p>

  <p class="normal">Biraz bakım ister bu, dedi Penelope Teyzem.</p>

  <p class="normal">Sanmam, dedim. Bir sürü yasa ve birkaç kuantum parametresi verdim ona ben. Sebep sonuç. Kendi kendini düzeltir bence.</p>

  <p class="normal">Lütfen dedi Penelope Teyzem. Bu şey çok...</p>

  <p class="normal">Narin, dedi Deva Eniştem.</p>

  <p class="normal">Teyzemle eniştemi kırmamak için evrenime dalıp çevreye bakındım. Kozmos kendi mırıltılarına dalmıştı ve dediğim gibi, yardımıma muhtaç değildi. Son gelişimden bu yana epey soğumuştu ve çok daha fazla türde parçacık diğerleriyle karşılıklı çekime girerek birlikler kurmuştu. Şeylerin ve etkilerin çeşitliliği ilgimi çekmişti. Üçlü kuarklar birleşip nötron ve protonları oluşturmuşlardı. Bu tayfa, her daim yumuşak glüonlardan mamul bir morötesi pusla çevriliydi; müthiş bir hızda uçuyor ve arada çarptığı diğer çılgınca uçuşan maddelerden sekerek gama ışınları saçıyordu. Parçacıklar iç eksenleri etrafında dönüyor, manyetik alanlarda salınıyorlardı. Sarsılıyor, hızlanıyor ve yok olarak saf enerjiye dönüşüyorlardı. Her yanda elektron veya pozitron demetleri şekilleniyor, ortalama yoğunluktan hafif sapmalar gerçekleşiyor ve bu dengesiz yüklü bölgeler, aralarındaki elektriksel çekimlere cevaben salınıp titreşiyorlardı. Bu titreşen yüklü parçacıkların her biri, elektromanyetik kuvvet yasalarıma uyarak kaleydoskop renkleriyle bezeli polarize foton selleri fışkırtarak Boşluğun saydam peçelerinden çok daha müthiş bir seyirlik yaratıyorlardı. Işık çağlayanları ve patlamaları enerji burgaçlarında, karanlık bulutların çınlayan dalgalarında dönüyordu. Ve gazsı plazma her şok dalgasıyla sarsılan uzayı doldurdukça; seslerin en ürkütücüleri, ultra yüksek frekanslı iniltiler, çığlıklar, yırtılışlar ve sağır edici kreşendolar sarmıştı her yanı. Tabii ufak enerji ve madde doruklarıyla vadiler, homojensizlikler de vardı. Kütleçekim gücü her yana saçılan bu birikimleri kuvvetlendirmeye çabalıyordu ama parçacıklar öyle enerjik ve sıcaktılar ki çekim gücü neredeyse yok görünüyordu. Evren genleşip soğudukça değişecekti bu durum. Madde sıkışmaları arasında boşluk sürekli parçacık ve anti-parçacık çiftleriyle patladığından, uzayın uyuyan tek bir noktası dahi kalmamıştı. Uzay “vakumu” yeni parçacıkların yaratılış ve yok oluşlarıyla fokurduyordu. Yeni evrenin bu ilk anlarında, en ufak madde tutamı dahi fotonlarla aynı hızda, yasalarımın izin verdiği azami hızda hareket ediyordu. Uzay, birbirini kesen, kesişen düzenlerde uçuşan, vızıldayan, birbirleriyle çarpışıp yön değiştiren atom altı parçacık bulutlarıyla cazırdıyordu. Yeni parçacıklar yarattıkça ya da parçacıkları kendilerine kattıkça titreşen enerji alanları kozmosun uçsuz bucaksızlığına çarşaf misali yayılıyorlardı. Kuantum fiziğiyse her varlığa gelişte egemenliğini koruyordu. Parçacıklar dalga, dalgalar parçacık rolü oynuyordu. Madde ile enerji ortaya çıktı, yok oldu, birleşti ve kimliklerini değiş tokuş etti.</p>

  <p class="normal">Coşturucuydu. Muhteşemdi. Hayal ettiğimden çok daha ötedeydi. Aynı zamanda tamamen mantıklıydı. Her şey koyduğum yasaları hiç sektirmeden, istisnasız takip etmişti. Kozmos zamanda çiçek açarken, oturup seyretmekten başka yapacağım kalmamıştı.</p>
</body>
</html>
