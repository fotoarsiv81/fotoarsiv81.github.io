<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>baytanrisonbaski.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="solbaslik" id="calibre_toc_12">Galaksiler ve Yıldızlar</h1>

  <p class="normal">&nbsp;</p>

  <p class="normal">Benden herhangi bir müdahale yahut dokunuş istemeyen sebepsel gereklilikler yüzünden, Âlem-104729’daki olaylar etkileyici kaçınılmazlıklarıyla birlikte kendi başlarına devam ettiler. Evren genleşmeye devam ettikçe, içindeki maddeler daha fazla soğudular. Parlak ışık gösterisi yavaşça şiddetini yitirdi ve kütleçekim gücü yeniden egemenliğini kurup ortamı şekillendirmeye girişti. Önceden yüksek ısı altında buharlaşan ufak madde sıkışmaları, artık büyüyüp yoğunlaşıyorlardı. Çoğu hidrojen gazından mürekkep madde topakları sıkıştıkça sıkışmaya başladı. Evrenin geçmişinde madde her yana epey eşit dağılmıştı ama şimdi sırtlar, vadiler, kemerler, amorf topaklaşmalar, kütlenin her bir parçacığı diğerlerini kendine çektikçe daha da yoğun yumrular oluşturuyorlardı. Maddenin önceki pürüzsüz, neredeyse akışkan hali güzeldi ama ortaya çıkan bu yeni yapılar çok daha güzeldi. Upuzun teller, lifler, katmanlar, tabakalar, yuvarlak boşluklar, elipsler, küreler ve topolojik hiperbollar vardı şimdi. Kocaman hidrojen gaz bulutları hızla dönüp düzleşiyor, etrafa spiral kollar uzatıyorlardı. Dönüp duran madde galaksilerinin içinde daha ufak gaz topları oluşuyor, kendi üzerlerine çöküyor, yoğunluğu azalan ve soğuyan evrenin tam aksine, gittikçe yoğunlaşıp ısınıyorlardı.</p>

  <p class="normal">Atom saatlerinin 1031’inci tikinin ardından müthiş ve yepyeni bir görüngü ortaya çıktı. Her bir galaksideki her bir gaz yumağı, kendi kütleçekimi altında sıkıştıkça ısınan neredeyse kusursuz kürelere dönüştü. Sonunda bu kütle kürelerindeki ısı öyle arttı ki hidrojen atomları birbirleriyle kaynaşarak helyum atomlarına, hidrojenden sonraki en basit elemente dönüşmeye başladılar. Her atomik tikte trilyonlarcası ortaya çıkarak muazzam miktarda nükleer enerji saçtılar. Her yanı saran bu gaz küreleri, daha demin uzayın karanlığında birer çakıl taşından ibaretti ama şimdi parıldıyor, enerjiyle dolup taşıyorlardı. İlk yıldızlar doğmuştu.</p>

  <p class="normal">Evrendeki ilk yıldızı ne zaman ve nerede gördüğümü hatırlıyorum. Eniştemle Boşlukta uzun bir yürüyüşe çıkmıştık; Âlem-104729’da bir değişiklik fark ettiğimde eniştemin en sevdiği, atonal bir cayırtıdan ibaret parçayı mırıldanışını dinliyordum. Milyarlarca solgun galaksiden birinde minnacık bir ışık parıldamıştı. (Eniştem daha sonra ilk yıldızı doğuran bu galaksiye Ma’or, ilk yıldızaysa Al Maisan adını verdi.) Yakından bakınca, ışığın, galaksinin trilyonda birinden küçük bir kürecik tarafından üretildiğini gördüm. Galaksiyle karşılaştırınca minnacık bir noktaydı! Ama oradaydı işte. Uzayın karanlığında minnacık bir ışık noktası... Parıldıyor, karanlığı deliyordu. Bu madde topundan yayılan morötesi ışınımı, çevreleyen gaz içinde her yöne yayılıyor ve yakınındaki atomları bozuyor, elektronları protonlarından koparıyordu. Elektronlar protonlarla tekrar birleşir, birleşirken gittikçe daha düşük enerjiye çağıldar ve ışık yayarken, yıldızın çevresinde küresel bir gaz kozası sarılarla, turuncularla, kırmızılarla ve morlarla parıldamaya başladı. Yıldız artık yavaşça parıldayan rengârenk bir bulutun merkezindeki bir morötesi ışık noktası gibi görünüyordu.</p>

  <p class="normal">Derken yıldızlar birer ikişer yanmaya başladı. Her tarafta, hafifçe parıldayan gaz bulutlarıyla çevrili yüzlerce, binlerce, milyonlarca morötesi ışık noktası ortaya çıktı. Ben onları izlerken bir milyon Galaktik çap mesafede bir başka galaksi, yıldızlarıyla ışıldamaya başladı. Derken bir tane daha. Bir tane daha. Yıldızlarıyla parıldayan milyarlarca galaksi.</p>

  <p class="normal">Enişte, bak, dedim. Görüyor musun evrenimizde olanları? Ama Deva Eniştem, sallanan sandalyesindeki teyzemin kucağındaki evrenin içini göremezdi elbette. Âlem-104729, her daim yaptığı gibi genleşmeye devam etmekle birlikte dıştan bakıldığında her zamankinden farksız görünüyordu. Dıştan bakınca içindeki değişimi görmek mümkün değildi. Gelin, dedim, göstereyim. Teyzemle eniştemi ufaltıp birer noktaya çevirdim, evrenime soktum ve uzayda galaksiden galaksiye dolaştırdım. Milyarlarca tik boyunca çıt çıkarmadılar. Sadece kafa sallayıp gülümsediler.</p>

  <p class="normal">Hiç böyle bir şey görmemiştim, dedi Penelope Teyzem. Ben... ben hiç görmedim böylesini. Bunlardan birkaçını Boşluğa isterim. Getirebilir misin? İyi fikir mi, pek emin değilim, tatlım, dedi Deva Eniştem. Niyeymiş o? Çünkü Boşluğun kendi özü var, dedi eniştem. Bu evreninse özü başka. Bu güzelim ışıklar burada, ait oldukları yerde kalmalı. Arada ziyaret edebiliriz. Ah, ne güzel, ne harika bir şey yaratmışsın, Yeğenim! Birkaç örgütsel ilke koymaktan öte bir şey yapmadım ben, dedim. Bıktım tevazuundan, dedi teyzem. Bir kereliğine itiraf edemez misin dehanı? En üst seviyeden sanatçısın sen. Ayrıca en üst seviyeden matematikçisin, dedi Deva Eniştem. Ayrıca fizikçisin. Tüm bunların hepsisin, dedi teyzem. Ailemizde bir dâhi var; ta en baştan beri biliyordum. Dur bir, dedi eniştem. Bir şey duyuyorum. Dinle. Duydun mu? Duydum, dedi teyzem. Müzik bu. Boşluktaki gibi. Çok güzel ama farklı. Galaksilerin müziği, dedi eniştem.</p>
</body>
</html>
