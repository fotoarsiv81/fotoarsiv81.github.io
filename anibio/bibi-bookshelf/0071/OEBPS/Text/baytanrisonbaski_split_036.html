<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>baytanrisonbaski.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="solbaslik" id="calibre_toc_31">Zihin Gezegeni</h1>

  <p class="normal">&nbsp;</p>

  <p class="normal">Çağlar geçtikçe Âlem-104729’da uygarlıklar muazzam büyüklüklere erişip kaçınılmaz çöküşler yaşadılar. Yerlerini yenileri aldı hep. Yaratıkların yeni icatları sürekli şaşırtıyordu beni. Uçabilen makineler yaptılar. Her türlü mekanik görevi yapabilen makineler icat ettiler. Kendi işitme organlarının duyamadığı ses frekanslarını dinleyebilecek, gözlerinin göremediği ışıkları görebilecek, kendi koklama duyularıyla algılayamadıkları molekülleri koklayabilecek aygıtlar geliştirdiler. Büyük mesafelerden birbirlerini görmelerini ve birbirleriyle konuşmalarını sağlayan silikon temelli elektromanyetik aletler yaptılar. Bedenlerinin kusurlu parçalarını değiştirmek için uzuv ve iç organlar ürettiler. Kimi dünyada yaratıklar yaşlanma süreçlerini duraklatarak yıldızlar arası yolculuklar yaptılar; birçok ömür süresi sonra, vardıkları yerlerde veya döndüklerinde tekrar canlandırıldılar. Bazı gezegenlerde yaratıklar molekülleri kontrol edip kopyalamayı öğrenerek daha önce var olmamış yeni yaşam biçimleri yarattılar. Bazı vakalarda yapay organizmalar gelişerek gezegenlerindeki tüm yaşamı yok ederken, diğer çoğunda bu organizmalardan hastalıkların iyileştirilmesinde ya da yeni, yarı canlı, yarı cansız makineler için enerji üretilmesinde faydalanıldı. Bazı dünyalarda yaratıklar beyinlerindeki anıları değiştirerek gerçekte hiç yaşamadıkları deneyimleri yaşamalarını sağlayacak teknikler geliştirdiler.</p>

  <p class="normal">İcatların en büyüleyicisiyse –eliptik galaksilerden birindeki, özellikle ilerlemiş bir gezegende– zihni maddeden neredeyse tamamen ayırmayı başaran teknikti. Her türlü canlı maddenin doğasında bulunan hastalıklarla çağlar boyu uğraşan bu yaratıklar, sonunda beyin hücrelerindeki bilgiyi çıkarıp yüksek frekanslı elektromanyetik ışınım içinde kodlama yöntemini keşfettiler. Bu varlıklar tamamen bedensizleştiler ve saf enerjiye dönüştüler. Maddesel anlamda her birinden geriye sadece, içindeki zihinsel ışınımı tutmak için gerekli, son derece pürüzsüz yüzeyli, parlak birer küre kaldı.</p>

  <p class="normal">Bu yaratıklar, böyle kodlanma uğruna büyük bir bedel ödediler tabii. Artık hareket edemiyor, bir yerden diğerine gidemiyorlardı. Diğer beyinlerin kodlu sinyalleri haricinde, dış dünyadan duyusal izlenim alamıyorlardı. Artık düşüncelerini eyleme dönüştüremiyorlardı. Ama durumlarının birtakım tesellileri de yok değildi. Örneğin artık hiçbir bedensel acı çekmiyorlardı. Tatminsiz kalan bedensel özlemler çekmiyorlardı. Asla acıkmıyor, asla susamıyorlardı. Ölümleri sadece kürelerinin pürüzsüz duvarlarına trilyonlarca çarpış sonunda ortaya çıkan çok yavaş bozunum ve bilgisel ışınım sızıntısı yüzünden gerçekleştiğinden, çok uzun süre yaşayabiliyorlardı.</p>

  <p class="normal">Bedensiz yaratıklar saf düşünceden mamul, gerçek bir iç dünyada yaşıyorlardı. Dağlar, okyanuslar ve binalar hayal edilebiliyordu ama hafifçe oynanmış elektriksel ve manyetik alanlardan yapma ve soyut şekillerden ibarettiler sadece. Dokunma ve görme hayal edilebiliyordu ama hepsi sadece sekip duran enerji dalgalarının gücünden veya frekansından kaynaklanıyordu. Şaştırıcıdır, birtakım hisler, heyecanlar hissedilebiliyordu galiba. Yaratıklar neşeyi, coşkuyu, hüznü, öfkeyi, aşkı ve kıskançlığı bedenleri varken, çok önce öğrenmişlerdi ve bu bilgiler, somut beyinlerinin elektriksel çakışlarına ve kimyasına kazınmıştı. Haliyle beyin hücrelerinin içerikleri analiz edilip hassas elektromanyetik dalga titreşimlerine kodlanırken, tüm bu hisler de aktarılmıştı. Mesela korku, frekans ve şiddetlerin belli bir diyagonal modülasyonuydu. Aşk bir başka, kıskançlıksa bir diğer modülasyondu. Eğer hissetmenin belli birtakım enerji örüntülerini tanımaktan ibaret olduğu söylenebilirse, tamamen enerji dalgaları halinde var olan bu varlıklar tüm bu hisleri yaşıyorlardı. Ama öyleyse bu deneyim, maddesel beyinlerinde tekrarlanan belli kimyasal ve elektriksel parçacıkları tanıyan beden sahibi yaratıkların hissettiği öfke, nefret, ihtiras vesaire eylemlerden çok farklı mıydı?</p>

  <p class="normal">Bu bedensiz varlıklar sadece hisleri tecrübe etmekle kalmıyorlardı. Kişilikleri de vardı. Beden sahibiyken gösterişçi ve nobran bir yaratık, bedensiz, kodlu biçiminde de aynı kalıyordu. Uysal, çekingen, iyi niyetli, özgüvensiz, sinirli yaratıklar; saf enerji biçimini aldıklarda da bu özelliklerini sürdürüyorlardı. Aynı şekilde, bedensel yaşamında ressam, müzisyen, teknisyen veya filozof olan yaratıklar bedenlerinden ayrılmalarına rağmen aynı kalıyorlardı çünkü bu yetenek ve beceriler ve entelektüel kapasiteler özlerinde zihne aittiler. Mesela bir ressam gene resim yaratabiliyordu ama sanatsal estetik ve tasarım, çizgi ve biçim, dönüştürülmüş enerji örüntüleri oluyordu.</p>

  <p class="normal">Ötesi, ressam, müzisyen ya da filozof, küreden küreye ışınım aktarımları üzerinden diğer bedensiz yaratıklarla kişisel ilişkiler –arkadaşlık, iş ilişkisi veya romantik ilişki– kurabiliyordu. Bu tür ilişkiler, tümüyle beyinsel olmakla birlikte, tatmin ediciydiler. Birbirine aşk duyan iki yaratık, neşe ve hazzı hatta bir ölçüde cinselliği bile son derece ayrıntılı ve hassas elektromanyetik zihin aktarımlarıyla yaşayabiliyordu.</p>

  <p class="normal">Bu gezegene gelenler, karşılarında kocaman şehirler bulurlardı. Ama görecekleri; binalar, caddeler, güneş kubbeleri ve köprüler değil, tepeler boyunca dizili minik titanyum küre sıraları olurdu. Bu küreler arasında aşklar yaşanıyor; tartışmalar, resimler, bilimsel keşifler hatta savaşlar bile yapılıyor ama dışarıdan hiçbir şey görülmüyordu. Dıştan tek görülen uçsuz bucaksız, kıpırtısız, sessiz, sakin küre sıralarıydı. Ama her şeyi her an gören ben, içlerinde yaşananları görüyordum. Bu bedensiz yaratıkların pek çoğunun bedenli günlerinin özlemini çektiklerini biliyordum. İşkence çekiyorlardı. Endişeleniyorlardı çünkü artık bütün varoluşları içseldi ve dış dünya sadece bir yanılsamadan ibaret olabilirdi. Bu mantığı bir adım öteye taşıyıp, içsel dünyalarının da bir yanılsama olabileceğinden, dolayısıyla <span class="ideitalik">her şey</span>in bir yanılsama olabileceğinden endişe duydular. Küreciklerinin içinde mahpusken, bir şeyin gerçekten var olup olmadığını nasıl söyleyebilirlerdi? Kesin bildikleri tek şey, düşündükleriydi. Bir bakıma, bedenli yaratıklar için de aynısı geçerli değil miydi zaten?</p>
</body>
</html>
