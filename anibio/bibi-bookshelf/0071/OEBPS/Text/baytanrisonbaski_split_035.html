<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>baytanrisonbaski.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="solbaslik" id="calibre_toc_30">Belhor ile Tayfası Operaya Gidiyor</h1>

  <p class="normal">&nbsp;</p>

  <p class="normal">Yeni evrene gezi düzenleyen, bir biz değildik. Bir süredir Belhor ile iki yardakçısı benden izinsiz evrene girip çıkıyordu. Ayrıca benden fanilerin olaylarına müdahale etmememi rica eden Belhor, bizzat karışmaya başlamıştı kimi yere.</p>

  <p class="normal">Âlem-104729’a ilk ziyaretinde Belhor, yüzeyi neredeyse tümden suyla kaplı bir gezegendeki bir opera binasına gitti. Gezgendeki akıllı yaratıklar, yüzen kentler inşa etmişti ve opera binası bu kentlerin en büyüğündeydi. Belhor ile iki Bafomet, gösterinin ortasında en ön sıradaki üç boş koltukta, tabii mümkün mertebe dikkat çekmemek için gezegen sakinleri kılığında beliriverdi. Uzun ve zarif Belhor, kömür karası bir kuyruklu ceket, platin kol düğmeli bembeyaz bir gömlek, siyah papyon ve parlak siyah pabuçlar giymişti. Büyük Bafomet’in kıyafeti birkaç beden dar, patlamak üzere görünen tek düğmeyle ilikli haki bir spor ceket, kırışık, yeşil bir gömlek, benekli bir kravat ve sandaletten ibaretti. Küçük Bafomet ise pijama terlik takımını kuşanmış ama zahmet edip ters ve gevşek de olsa bir kravat takmıştı.</p>

  <p class="normal">Büyük Bafomet birkaç dakika sonra, “Mezzosoprano detone,” dedi. “Görünüşünü de beğenmedim ayrıca.” Elindeki program kitapçığını gürültüyle hışırdatarak karıştırıp, şarkıcının sayfasını buldu. “Yok, işe yaramaz bu.”</p>

  <p class="normal">Program kitapçığını karıştırmayı ihmal etmeden, “Hiç beğenmedik,” dedi Ufak Bafomet.</p>

  <p class="normal">Hemen arkalarındaki seyirci, “Şişşşt!” dedi. Bir kadındı bu. Tafta bir gece elbisesi giymiş, saçına mücevherler takmıştı ve doğadışı bir kokusu vardı.</p>

  <p class="normal">Büyük Bafomet arkasına dönerek kadına sırıttı.</p>

  <p class="normal">Yüksek sesle, “Bana demediniz herhalde, Madam,” dedi ve sağ gözünü saat yönünde, sol gözünü saat yönünün aksinde döndürdü. Kadın hafif bir çığlık attı, derhal yerinden kalktı ve salonu terk etti.</p>

  <p class="normal">“Uslu durun,” diye fısıldadı Belhor. “Kamusal alandayız. Gözlemlemek için geldik buraya.”</p>

  <p class="normal">“Ama mezzosopranonun sesi berbat,” diye yakındı Büyük Bafomet. “Yöneticiyle görüşüp paramızı geri istemeliyiz.”</p>

  <p class="normal">“Geri istemeliyiz,” dedi Ufak Bafomet.</p>

  <p class="normal">“Sus sen,” dedi Büyük Bafomet.</p>

  <p class="normal">“İkiniz de kesin sesinizi!” dedi Belhor.</p>

  <p class="normal">Tiyatro, yüzen kentteki diğer tüm binalarla birlikte belli belirsiz sarsıldı, dev avizeler hafifçe şıngırdadı.</p>

  <p class="normal">“Gıcık kaptım bu mezzosopranoya,” dedi Büyük Bafomet. Kollarını iki yana açmış, coşkun bir arya söyleyen mezzosoprano, birden elbisesini tutan klipsin açıldığını fark etti. Giysi sessizce beline doğru kaydı.</p>

  <p class="normal">Seyirci suspus kalakaldı birkaç saniye boyunca. Derken localardan biri ayıp bir laf haykırdı, bir başkası alkışlamaya başladı. Kadıncağız kaçarak terk etti sahneyi.</p>

  <p class="normal">“Bafomet!” dedi Belhor sertçe. “Kızdırıyorsun beni.”</p>

  <p class="normal">“Ama sesi çekilir gibi değildi,” dedi Büyük Bafomet.</p>

  <p class="normal">Gençten bir hanım sahneye çıktı ve özür dileyerek programa kısa bir ara verileceğini duyurdu. Işıklar yandı. “Umarım yiyecek iyi bir şeyleri vardır,” dedi Büyük Bafomet.</p>

  <p class="normal">“Midem kazınıyor,” dedi Ufak Bafomet.</p>

  <p class="normal">Gri takım elbiseli bir adam yaklaşıp hafifçe Belhor’un omzuna dokundu. “Yöneticimiz sizinle görüşmek istiyor, Beyefendi,” dedi. “Lütfen benimle bürosuna gelir misiniz?”</p>

  <p class="normal">“Ben de yöneticiyi görmek istiyorum,” dedi Büyük Bafomet. “Paramızı geri istiyoruz. Mezzosopranonuz hakaret gibiydi resmen.”</p>

  <p class="normal">“Nedir mesele?” dedi Belhor sakin bir vurguyla.</p>

  <p class="normal">“Lütfen benimle gelin,” dedi adam. Bakışlarını çizgili pijamalarıyla dikilen Ufak Bafomet’e çevirdi. “Arkadaşlarınızla birlikte, lütfen.”</p>

  <p class="normal">Üç ziyaretçi, adamı takip ederek opera izleyicisi kalabalığının arasından lobinin en ucuna gittiler; oradan merdivenlere yönelip yöneticinin bürosuna çıktılar. Yöneticinin bürosu; platin süslemeler, örme halılar, kristal ve cam mobilyalarla bezeliydi. Duvarlarda yöneticinin çeşitli önemli şahıslarla çekilmiş fotoğrafları asılmıştı.</p>

  <p class="normal">Yönetici yumuşak, fazla olgunlaşmış meyveleri andıran peltemsi suratlı, sarkık bıyıklı bir adamdı. Her iki elinin parmaklarına da yeşil parıltılı yüzükler takmıştı. Bir anlığına iki Bafomet’i süzdü. Ardından Belhor’a baktı. “Biletlerinizi görebilir miyim?” Belhor üç bilet çıkardı cebinden. Yönetici biletleri inceledi. Ardından ters bir durum varmış gibi bir daha inceledi. “Gösteri sırasında konuşmamanızı rica etmek durumundayım,” dedi. “Diğer izleyicileri rahatsız ediyorsunuz.”</p>

  <p class="normal">“Elbette,” dedi Belhor. “Özür dileriz. Biz... gösteriden etkilenmiştik.”</p>

  <p class="normal">“Sizi daha önce görmedim hiç buralarda,” dedi yönetici. “İlk defa mı geliyorsunuz?”</p>

  <p class="normal">“Ben de <span class="ideitalik">sizi</span> daha önce hiç görmemiştim,” dedi Belhor. “Ne zamandır bu operanın yöneticisisiniz?”</p>

  <p class="normal">Yönetici sırıtarak, “Devamlı izleyicilerimizden olsaydınız,” dedi, “sorunuzun yanıtını bilirdiniz.” Bir kez daha, yine tiksintisini gizleyemeden baktı Ufak Bafomet’e. “Adınızı sorabilir miyim?” dedi yaratığa.</p>

  <p class="normal">“Ben <span class="ideitalik">sizin</span> adınızı sorabilir miyim, Şekerim?” dedi Büyük Bafomet. “Durumunuz gayet iyi görünüyor.”</p>

  <p class="normal">Ufak Bafomet, cam mobilyalara bakarak, “Gayet iyi hem de,” dedi.</p>

  <p class="normal">“Giysileriniz uygun değil buraya,” dedi yönetici. “Yer göstericilerimizin sizi içeri almamaları gerekirdi.” Ufak Bafomet sahte gözyaşları dökmeye başladı. “Burası kentin en muteber yerlerinden biridir,” diye devam etti yönetici. “İzleyicilerimiz <span class="ideitalik">kalite</span> arar. Kaliteyi hak ederler. Kraliyet ailesi gelir tiyatromuza. Dalga mı geçiyorsunuz bizimle yoksa?” Bu laf üzerine Büyük Bafomet, yalandan ağlayan Ufak Bafomet’i bağrına basarak teskin etmeye başladı. “Arkadaşlarınız daha saygılı davranmalı,” dedi yönetici Belhor’a.</p>

  <p class="normal">“Bize hakaret ediyorsunuz,” dedi Büyük Bafomet. “Hiç hoşlanmam hakarete uğramaktan.”</p>

  <p class="normal">“Hiç ama hiç hoşlanmayız,” dedi Ufak Bafomet burnunu çekerek.</p>

  <p class="normal">Gülümsedi yönetici. “Olmadığınız bir şeymiş gibi davranıyorsunuz,” dedi. “Ve sahip olamayacağınız şeyle alay ediyorsunuz.”</p>

  <p class="normal">“Ah! Haklısın!” dedi Büyük Bafomet. Sırıttı ve müthiş bir ters takla attı. “Çaktın numaramızı.”</p>

  <p class="normal">“Tiyatromdan çıkmanızı istiyorum,” dedi yönetici. “Derhal. Ön kapıdan da değil. Bay Thadr yolu gösterir size.”</p>

  <p class="normal">“Arkadaşlarıma kaba davranıyorsunuz,” dedi Belhor. “Muamelenizden hiç hoşlanmadım.”</p>

  <p class="normal">Güldü yönetici. “Sokağa at şunları,” dedi Bay Thadr’a. “Gelirken de oda parfümü getir.”</p>

  <p class="normal">Birden yöneticinin bürosuna bir kadın daldı. Nefes nefeseydi ve dehşete kapılmış görünüyordu. “Ben... lafınızı böldüğüm için çok üzgünüm, Bay Lzehr. Ne olduğunu anlamadım... Kasadaki para bendeydi ve birden... birden yok oldu... Oradaydı ve sonra yok oldu. Bu geceki hasılatın tümü. Kasadaydı... ve sonra... gidiverdi. Ben... nasıl oldu, anlamadım.”</p>

  <p class="normal">“Vah yazık,” dedi Büyük Bafomet. “Gerçekten üzüldüğümüzü söyleyeyim.”</p>

  <p class="normal">“Çok, çok üzüldük,” dedi Ufak Bafomet.</p>

  <p class="normal">“Artık gidebiliriz,” dedi Belhor. “Lütfen, Bay Thadr.”</p>

  <p class="normal">Ardından gelen kargaşada herkes sağa sola koşuştururken, yönetici su borularından birinin patladığı ve lobiyi tümden su bastığı haberini zar zor duyabildi.</p>
</body>
</html>
