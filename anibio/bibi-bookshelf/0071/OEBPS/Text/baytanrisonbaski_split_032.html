<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>baytanrisonbaski.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="solbaslik" id="calibre_toc_27">Eğlenelim Diye</h1>

  <p class="normal">&nbsp;</p>

  <p class="normal">Ne kadar yeniydi her şey! Ne kadar neşeli! Ve ne kadar huzur kaçırıcı! Belhor’a, “Söyle bana,” dedim, “nedir sence bu yaratıkların anlamı? Hayatlarının anlamı nedir sence?”</p>

  <p class="normal">Güldü Belhor. “Ne anlamları olacak? Eğlendiriyorlar beni. Anlamları bu işte. Ama kendi içlerinde ve kendilerine anlamları nedir diyorsanız; bu, bu minik yaratıklara hak ettiklerinden fazla değer biçmek olur. Ölümlüyken ve sonsuzluğu kavrayamazken, yaşamlarının ne gibi bir anlamı olabilir? Hayatları bizi Boşlukta eğlendirdikleri, neyin mümkün olup olmayacağına dair bilgimizi artırdıkları sürece anlam taşıyabilir ancak. Bunun ötesinde, hayır. Başka ne anlamları olabilir?”</p>

  <p class="normal">“İlla büyük anlamdan bahsetmiyorum,” dedim. “Bireysel anlamı kastediyorum. Her bir yaşamın kendi anlamı ya da en azından ilgili yaratık için bir anlamı olduğuna katılmaz mısın? Her birey kendi hayatı için bir anlam bulamaz mı?”</p>

  <p class="normal">Belhor, “Bulsa ne fark edecek?” dedi ve sıkılmışçasına Boşlukta uçuşan kürelere baktı. Arada uzanıp birini yakalıyor, sıkıştırıyor, mıncıklıyor, sonra salıyordu. “Sizin deyişinizle bu ‘bireylerden’ trilyonlarcası var. Gelip geçiyorlar. Ölümlü bir yaşamın nasıl anlamı olabilir? Bu birey, bu minnacık karınca hayatın bir anlamı olduğunu <span class="ideitalik">düşünse</span> bile, o düşünce sadece bir yanılsamadır. Sadece bir histen, beynindeki elektrik akımının birazcık abartısından ibarettir. Bizim için ne önemi olabilir bunun?”</p>

  <p class="normal">“Ama <span class="ideitalik">kendileri</span> için önemi var,” dedim. “Her biri umutsuzca anlam bulmaya çabalıyor. Varoluş karmaşasına bir parça tutarlılık ve ahenk sunduğu sürece, bir bakıma <span class="ideitalik">ne anlam</span> buldukları hiç önemli değil. Belki kapasitelerini keşfetmek ve yerine getirmek kadar basit bir şeydir. Ayrıca ölümlü bile olsalar, hepsi şeylerin parçası. Bilsinler bilmesinler, hepsi evrenlerinden büyük şeylerin parçası. Katılmıyor musun dediğime?”</p>

  <p class="normal">“Kusura bakmayın,” dedi Belhor, “fakat bazen takip edemiyorum sizi. Niye bu tür düşüncelerle meşgul ediyorsunuz kendinizi? Bu minnacık karıncaların herhangi bir önem arz ettiğini nasıl düşünebilirsiniz? Bırakın bulsunlar kendi anlamlarını. Yüzlercesini bulsunlar isterlerse. İstiyorlarsa evrenin, daha büyük bir balığın ağzında yüzen dev bir balık olduğuna inansınlar. Ne fark eder?”</p>
</body>
</html>
