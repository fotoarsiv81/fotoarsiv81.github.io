<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>baytanrisonbaski.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="solbaslik" id="calibre_toc_34">Deva Eniştem’in Düşü</h1>

  <p class="normal">&nbsp;</p>

  <p class="normal">Deva Eniştem uyanmıştı. Geçmişe göre gayet alışılmadık şekilde, Penelope Teyzem uyurken eniştem enerji ve fikirlerle dolu kalkmıştı. Teyzem doğum günü partisinden bu yana gittikçe uzayan uykulara dalıyor, uyanıkken ise saçıyla uğraşmaya çok daha fazla zaman ayırıyordu.</p>

  <p class="normal">Bir düş gördüm, dedi eniştem gerinip esneyerek. Huzurlu değildi uykum. Düşümde Boşlukta upuzun bir yürüyüşe çıkmıştım; hiç gitmediğim yerlere gidiyordum ve gittiğim yerlerde yeni evrenden yaratıklar vardı. İkinci yaşam için yakarıyorlardı bana. Tabii, sana başvurmalarını söyledim, Yeğenim. Başka ne diyebileceğimi bilemedim. Sense onlara evreninize dönün ve ölü kalın, dedin. Hiç hoşlanmadılar.</p>

  <p class="normal">Nahoş bir düş, dedim enişteme. Sinirin bozulmuş, görüyorum.</p>

  <p class="normal">Öyle. Düş ciddi uyandırdı beni. Ayrıca teyzenin horultuları puya dikenlerinden daha fena batıyor. Yanında uyumak mümkün değil.</p>

  <p class="normal">Endişelenmene gerek yok, dedim. Maddi yaşam biçimleri asla evrenden çıkıp Boşluğa giremezler.</p>

  <p class="normal">Onu anlıyorum, dedi eniştem. Ama öyle perişan görünüyorlardı ki... Yeğenim, evrenimiz artık kimbilir kaç trilyon kere trilyon tiktir yaşıyor; acaba diyorum, artık bu yaratıklara, en azından en zekilerine azıcık ikinci yaşam bağışlayamaz mıyız? Ne bileyim, mesela hepsinden ufacık, yaşamaya devam edecek bir kırıntı bıraksak? Öyle çabuk tükeniyor ki yaşamları.</p>

  <p class="normal">E ama yaratıklar maddesel, dedim. Kırıntı kalacaksa maddesel olmamalı ki o zaman Âlem-104729’daki her şeyden farklı olur. Yeni evrendeki şeylerin Boşluktakilerden farklı özde olduklarını sen söylemiştin. Ölüp bitmek maddi eşyanın tabiatıdır.</p>

  <p class="normal">Biliyorum, biliyorum, dedi Deva Eniştem iç çekerek. Ama bir şey olmalı. Mesela belki tam ölecekleri anda Boşluktan minnacık bir parçayı <span class="ideitalik">hissedebilirler</span>?</p>

  <p class="normal">Bazıları o hisse zaten sahip, dedim. En azından bir gizem hissediyorlar. Bilmedikleri çok büyük şeylerin varlığını, hiçbir şekilde bilemeyecek olsalar bile hissediyorlar.</p>

  <p class="normal">Daha önce söylediğin şey o, dedi eniştem. Din. Ama gizem dediğin, gizemlidir. Ben bundan fazlasına sahip olsunlar diyorum.</p>

  <p class="normal">Tam o anda Penelope Teyzem’in homurdanarak terliklerini aradığını duyduk. Uyandı, dedi eniştem. Bekleyebilir ama. Yeğenim... düşümdeki yaratıklar hâlâ kafamda. Hâlâ görüyorum hepsini. Tek bir fani yaşam yeterli değil. Değerli maddesellik kurallarına halel getirmeyecek bir şey yapamaz mıyız bu zavallılar için? Uzandı, yavaşça süzülen Âlem-104729’u nazikçe tuttu. Sürekli genleşmesine rağmen artık eskisi kadar şişik görünmüyordu. Yemeğini sindirmişti sanki. Çok fazla şey dönüyor bunun içinde, dedi eniştem. Ve buna rağmen nasıl kolayca tutuveriyorum. Birçok yaratık daha fazla yaşamı, daha fazla bir şeyleri özlüyor.</p>

  <p class="normal">Belki Boşluktan mini minnacık bir görüntü sunabiliriz, dedim. Ama zihinlerine fazla geleceğinden endişeliyim açıkçası.</p>

  <p class="normal">Lütfen, dedi eniştem. Dene bir. En azından zekilerinin, kısa sürse bile hayatlarının ölümsüz bir şeyin parçası olduğunu anlayabilmesi çok rahatlatacak beni.</p>

  <p class="normal">Evet, dedim. Yapabilirim herhalde öylesini.</p>

  <p class="normal">Tam ölüm anında, dedi eniştem. Öyle yaparsan, gördükleri fazla gelse bile yaşamlarını etkilemeyecektir.</p>

  <p class="normal">Ailesi için hırsızlık yaptığı için vicdan azabı çeken kadında deneyelim o zaman, dedim. Çağlar önceydi. O döneme gidebilmemiz için zamanı değiştireyim. Hem... ben de o kız için bir şey yapmak istemiştim hep. Bu da bir şey en azından. Hayatının sonunda olsa bile.</p>

  <p class="normal">Teşekkürler, Yeğenim. Uzun sürer mi gidişimiz? Teyzen sabırsızlanacaktır.</p>

  <p class="normal">Eniştemi ufaltıp bir noktaya dönüştürdüm ve evrene daldık. Kozmosun içinde, galaksi salkımları arasından süzüldük, art arda parıltılı galaksileri aştık, belli bir galaksiye, belli bir spiral koluna, belli bir yıldız sitemine, gezegene, kasabaya ulaştık.</p>

  <p class="normal">İşte, oradaydı. Yerel yıl hesabıyla seksen üç yaşındaydı şimdi. Loş bir odada, porselen bir yataktaydı. Çocukları ve torunları çevresindeydi; odayı törensel branda bitkisinin kokusu sarmıştı. Gelenekleri uyarınca sağ tarafına yatmıştı; tek gözünün üzerine bir yaprak konmuştu. Soluğu hırıltılıydı. Duyuyor musun hırıltısını? Evet, dedi eniştem, vakit yakın herhalde. Çabucak bitiyor yaşam.</p>

  <p class="normal">Başka bir kasabadaki başka bir evin penceresinden yuvarlak taşlı, üstünde bir tard kuşunun turladığı avluya baktığı günün üzerinden altmış beş yıl geçmişti. O günün ardından vicdan azabıyla evini terk etmiş, bir gezgin tüccar topluluğuna katılmış, serserinin tekiyle evlenerek kendini cezalandırmaya karar vermiş, doğurduğu çocuğu terk etmişti. Tanıştığı her erkeği babası yerine koymaya uğraşmıştı. Zamanla büyük bir pişmanlığa kapılıp hem annesini hem kendini affetmişti. Ama evrenin kaprislerini hiç affedememişti. İkinci kocasından dört çocuğu ve çocuklarından torunları doğmuştu. Gençliğinde terk ettiği çocuğunu yıllarca aramasına rağmen bulamamıştı. Sağ yanına yatar, hırıldayarak solur ve torununun elini tutarken duyduğu son pişmanlık buydu.</p>

  <p class="normal">Hüsran ve hüzün kadar neşe anları da yaşamış mı, diye sordu eniştem.</p>

  <p class="normal">Evet.</p>

  <p class="normal">Göz açıp kapayana dek geçmişti altmış beş sene. Yaşamı bir anda bitivermişti.</p>

  <p class="normal">İşitme yetisini tümden yitirmişti. Açık tek gözüyle sadece bulanık şekiller görebiliyordu. Yattığı yerden kalkamayacak kadar ağır hissediyordu kendisini. Kupkuruydu ağzı. Dilini kımıldatamıyordu. Kupkuru, susuz bir öksürük gibiydi soluğu.</p>

  <p class="normal">An yaklaşıyordu. Düş görüyordu.</p>

  <p class="normal">Düşün opal bulutları arasında kendini yine genç kız haliyle görüyordu. Genç ve güçlü babasıyla birlikte koşuyordu tarlada. Babası bir şeyler söylemeye çabalıyor ama bir türlü duyamıyordu söylediklerini. Derken kucağında ilk çocuğunu, terk ettiği çocuğunu, en sevdiği çocuğunu buldu. Derken beldeden beldeye, kapıdan kapıya dolaşmaya, fallarını okumaya başladı. Her kapının ardında bir yüz, bir oda, bir masa, bir musluktan akan su.</p>

  <p class="normal"><span class="ideitalik">Bittiğine inanamıyorum. Görmek istemiyorum bitişi. Duymak istemiyorum. Ufaldıkça ufalıyor. Kızım nerede? Leita nerede? Oğlum Mrand nerede? İkinci bir yaşam istiyorum ben. Daha fazla yaşamak istiyorum. Lütfen. Hey, sen. Kimsin sen? Burası neresi? Gittiğim yer mi burası?</span></p>

  <p class="normal">Düşüme girdi, dedi Deva Eniştem. Ağlamaya başladı.</p>

  <p class="normal">Şimdi, dedim. Şimdi gördü mini minnacık parçayı.</p>

  <p class="normal">Sağ tarafına yatmış yaşlı kadın upuzun bir nefes verdi, yüzünde bir gülümseme belirdi ve öldü.</p>
</body>
</html>
