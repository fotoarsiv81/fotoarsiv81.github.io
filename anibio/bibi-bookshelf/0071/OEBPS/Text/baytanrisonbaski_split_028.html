<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>baytanrisonbaski.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="solbaslik" id="calibre_toc_23">Elmaslar Gibi</h1>

  <p class="normal">&nbsp;</p>

  <p class="normal">“Madem başladık,” dedi Belhor, “şu genç kıza ne olduğunu görmemiz gerek. Sırtüstü dönmüş kaplumbağa misali debeleniyordu. Karışmayacaksınız, değil mi?”</p>

  <p class="normal">“Istırap çekişini izlemek kolay değil,” dedim.</p>

  <p class="normal">“Kendi seçimlerini yapmasına izin vermeliyiz,” dedi Belhor. “En azından olayları akışına bırakmalısınız. Zaten her şeyi harekete geçiren sizsiniz.”</p>

  <p class="normal">“Niyetim bu kızla ailesinin eziyet çekmesi değildi,” dedim. “Daha önce söylediğin saptamanın, ıstırabın kaçınılmazlığının her zaman doğru olmadığı açık. Bu zavallı kız sefaleti hak edecek hiçbir şey yapmadı.”</p>

  <p class="normal">“Ama çalma kararını verdi,” dedi Belhor. “Aksi yönde karar verebilirdi.”</p>

  <p class="normal">“Her iki seçimin de ıstıraba çıkacağını benim kadar biliyorsun.”</p>

  <p class="normal">“Ama seçimler farklı; sonundaki acılar da aynı değil. Hırsızlık yapmayı reddedebilirdi. Ailesine yiyecek bulmasının başka yolları vardı. Annesi gibi dilenebilirdi. Bu kadar genç ve güzelken, dilencilikte epey başarı sağlayabilirdi. Ama o, çalmayı seçti. Sadece çalmakla kalmadı; tanıdığı ve kendine güven duyan komşularından çaldı. Güvenlerini istismar etti.”</p>

  <p class="normal">“Dilenerek yiyecek edinebileceğini kesinkes bilmesi mümkün değildi. <span class="ideitalik">Senin</span> tahminin, <span class="ideitalik">senin</span> görüşün o Belhor; onunki değil.”</p>

  <p class="normal">“Niye ağlıyor peki?” dedi Belhor. “Ağlaması tahmin meselesi değil. Bir olgu. Bence ağlamasının nedeni bencilliği. Kararının yanlışlığını ve vicdanında kalacağını biliyor. Vicdan azabı ve gelecekte görmeyi beklediği ceza yüzünden, ıstırap yüzünden ağlıyor. Kendisi için ağlıyor.”</p>

  <p class="normal">“Kısmen katılıyorum,” dedim. “Bence, ağlaması çevresiyle, annesiyle, kız kardeşiyle, komşularıyla bağlantısını gösteriyor. Kendi kadar onlar için de üzüntü duyuyor. Yağmurda titreyen yaprak gibi, bu dünyanın bir parçası çünkü o da.”</p>

  <p class="normal">Belhor’la birlikte tekrar evrene dalmış, genç kızı gözlüyorduk. Kasabasının evleri arasından geçen taşlı bir patikada, kafasını kimseye görünmek istemezmişçesine şalla örtmüş, yürüyordu. Sabahın erken saatleriydi ve çatlak duvarlar güneşin ışıklarıyla parıldıyorlardı. Kızın terinin kokusu pişen et ve duman kokularına karışmıştı. Karşısına çıkabilir miydim? Ne kadar yakınımdaydı! Adımlarına baktım. Yardım edebilir miydim? Hayır. Pek çoğundan biriydi bu kız. Karışamazdım. Yapamazdım. Ama işte, karşımdaydı. Körpecikti. Istırap çekiyordu. Yardım edebilir miydim? Nasıl yardım etmeden izlemekle yetinebilirdim?</p>

  <p class="normal">“Komşularından yiyecek çalmış bu kıza üzülüyorsunuz,” dedi Belhor. “Komşular peki? Neden onlara üzülmüyorsunuz?”</p>

  <p class="normal">“Onlara da üzülüyorum. Müdahale edebilirdim. Tüm bunları engelleyebilirdim.”</p>

  <p class="normal">“Diğer trilyonlarca vakaya da müdahale eder miydiniz peki?” dedi Belhor. “Yoksa hangilerinin yardım hak ettiğine mi karar verirdiniz önce? Ayrıca diyelim ki müdahale ettiniz, elbette iyi niyetle ama bazen kötü durumlar daha da beterleşebilir... O zaman ne olacaktı?”</p>

  <p class="normal">“Uğraşma benle, Belhor. Müdahale etmeyeceğim, demiştim.”</p>

  <p class="normal">“Beyanınıza müteşekkirim ben de. Esasen bu vakaları ilgi çekici kılan, sizin müdahale etmemeniz. Bu vakalarda belli bir... tertipsizlik var. Ama bundan ötesi, zeki yaratıklarınızın kim olduklarını anlayabilmeleri için kendi kararlarını, sizden hiçbir müdahale gelmeden almalarında ısrarcıyım. İyilik etmeyi seçerlerse kendileri hakkında bir şey, kötülüğü seçerlerse başka bir şey öğreneceklerdir. Aksi durumda taşlardan, cansız maddeden farkları kalmaz. Bu yaratıklar, bir önem taşısalardı daha da ilginç olurlardı. Minnacık hayatlar. Yine de toplamından bir şeyler öğrenebiliriz. Ayrıca yaşantılarını, çevrelerini, kentlerini ve odalarını, çerçöple dolu daracık sokaklarını seyretmek eğlenceli bence. Genç kızın evinin önündeki sokaktaki pis su birikintilerini fark ettiniz mi?”</p>

  <p class="normal">“Evet,” dedim. Su birikintilerinin yüzeylerini ince bir polen tabakası kaplamıştı. Birikintiler gün ışığını kırıyor ve rengârenk parıldıyorlardı. Elmaslar gibi.</p>
</body>
</html>
