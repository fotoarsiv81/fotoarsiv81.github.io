<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>baytanrisonbaski.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="solbaslik" id="calibre_toc_32">İyi ile Kötü</h1>

  <p class="normal">&nbsp;</p>

  <p class="normal">Belhor, Penelope Teyzem’in elbisesi solmaya başladığı sıralarda, “Lütfen yaşadığım yeri ziyaret ederek beni onurlandırınız,” dedi. “Zahmetinize değeceği kanaatindeyim.”</p>

  <p class="normal">“Nerede yaşadığını biliyorum senin,” dedim.</p>

  <p class="normal">“Biliyorsunuz ama bilmiyorsunuz. Lütfen. Konuğum olun.” Belhor her zamanki gibi büyüleyici, her yönden esen rüzgâr misali aynı anda her taraftan duyulan fısıltılı sesiyle konuşuyordu. Ve daha önce söylediğim üzere, Boşlukta hiç rüzgâr esmezdi.</p>

  <p class="normal">Belhor’un evine gitmek için muazzam bir mesafe katettik. Sonsuzdu hatta aldığımız yol. Ama sonuçta sonsuzluğun birçok ölçütü vardır; alef-hiçten alef-vava, alef-vavdan alef-omegaya ve ötesine, nadiren işgal ettiğim yerlere gittik. Tarifi zordu; Boşluk, yolculuğumuz boyunca gittikçe yoğunlaştı. Boşluğun herhangi bir kütlesi yoktu ama ilerledikçe hiçlik katmanları öyle sıkıştı, öyle yoğunlaştı ki gittikçe koyulaşan bir şeyin, yeni evrenden bir eğretilemeyle söyleyeyim, bezlerin arasında gidiyormuşuz hissine kapıldım. Dahası, Belhor’un bölgesine yaklaştıkça, Boşluğun müziği gittikçe benimkiler kadar Belhor’un düşüncelerinin de kontrolüne girerek değişim geçirdi. Kara fügler. Noktürnler. Melankoli senfonileri. Hepsi son derece güzeldi ama sanki Boşluğun kendisi çılgınca arzuladığı bir şeyin özlemiyle kıvranıyormuşçasına, aynı oranda huzur kaçırıcıydı. Ayrıca yolculuğumuz boyunca sürekli aşağı iniyormuşuz gibiydi ya, Boşlukta aşağı veya yukarı ve yerçekimi bulunmadığından, bu his esasen yanılsamadan ibaretti. Tek diyebileceğim; muazzam bir merdivenden sürekli aşağı iniyor, hiçliğin derinlerine gidiyorum duygusuydu. Milyar kere milyar basamak. Boşluğun ortamsal ışığı bile, ki müzik gibi o da zihnimden kaynaklanıyordu, gittikçe loşlaşıyordu. Yolculuk boyunca hiç konuşmadık. Çağlar akıp geçti.</p>

  <p class="normal">Sonunda muhteşem bir uçan şatoya vardık. Şatonun, Boşluktaki diğer her şey gibi hiçlikten yapılmış olan duvar ve yüzeyleri öyle yoğun, öyle sıkıştırılmıştı ki maddeselmiş gibi görünüyorlardı. Şatonun garip simgeler kazılı parapetleri duvarlardan olmadık yönlerde çıkıyordu. Kuleleri önce yarı saydam, ardından tamamıyla saydam ve tekrar yarı saydamlaşarak pastel renklerde parıldıyordu. Devasa kemerli pencerelerinden; avlular ve yollar, avizeleri süslü muazzam salonlar, balkonlar ve kıvrılarak yükselen merdivenler ve sıvı hiçlikle dolu eliptik süs havuzları görünüyordu. Tüm bu yapılar Boşluktan çıkıyor, kısa süreliğine titreşiyor ve tekrar boşluğa dağılıyorlardı. Tekrar ortaya çıktıklarındaysa, ya biçimleri ya da yerleri farklı oluyordu. Mesela köşelerden birinden yükselen silindirik bir kule, bir an sonra karşı duvarda dört köşeli bir çan kulesi kılığında beliriveriyordu. Yapıdaki mimari unsurların her biri uçucu ve elbette geçiciydi ama yine de hepsinde daha önce hiç rastlamadığım bir yoğunluk ve anlık direnç vardı.</p>

  <p class="normal">Girişte görevli ve hizmetçilerin bizi karşılamasını bekliyordum. Kimse çıkmayınca, Belhor, şatosunda yalnız yaşadığını söyledi. Yapayalnızlığından mutsuz görünmemekle birlikte tamamen memnun da değil gibiydi ya, sahip olmadığı bir şeyi arzuladığını itiraf edemeyecek kadar gururluydu. Dediğine göre, şatosundan hiç çıkmadan çok uzun süreler geçiriyordu. İki Bafomet başka yerde kalıyorlardı anlaşılan. Şatonun ardındaki bulanık bir bölgeyi işaret ederek, “Tüm bunlar,” dedi, “tıpkı benim gibi, siz yeni evrenleri yarattığınız anda varlık buldu.”</p>

  <p class="normal">“Bilerek yaratmadım seni ben,” dedim. Belhor’un mekânındaydım; hiç tanımadığım bir huzursuzluk, aklım ve mantığım aksini söylemesine rağmen, neredeyse bir emirlerine uyma zorunluluğu ya da en azından anlayışlı davranma gereği duyuyordum. Sanki yavaşça bağımsızlığımı ve irademi çekiyordu. Konuğu muydum? Yoksa entelektüel tartışma arkadaşı mıydım? Yoksa muazzam egosunun ve gücünün hedefi miydim?</p>

  <p class="normal">“Evet, bilerek yaratmadınız beni,” dedi Belhor. “Ama nasıl demeli, birtakım kapasiteleri yarattınız. Uzay ve zamanı ve ardından maddeyi yarattığınızda, canlı maddenin <span class="ideitalik">potansiyelini</span> de yaratmış oldunuz. O noktadan sonra yeni zihinlerin var olmasına en fazla birkaç mantıksal uslamlama adımı var. Ardındansa eyleme geçme yetisi geliyor. İyilik veya kötülük için.”</p>

  <p class="normal">“E, nasıl yok ederim peki seni?” dedim.</p>

  <p class="normal">“Çok ilginç bir soru,” dedi Belhor. “Ayrıca son derece doğrudan. Ama beni yok etmek isteyeceğinize inanmıyorum. Yok ederseniz sohbet edecek, benim zekâmda kimseniz kalmaz. Sorunuza gelince: Beni yok etmek pek kolay değil. Beni sadece yarattığınız dünyaları yok ederek ortadan kaldırabilirsiniz. Öyle bir arzunuz var mı? Hiç sanmıyorum. Yaptıklarınızla gurur duyuyorsunuz ve gurur duymakta haklısınız.” Durakladı ve geçmişte sıkça yaptığı gibi beni süzdü. “Ama sayenizde yaratılışla ilgili onca konuşulacak varken neden yok etmekten bahsediyoruz?”</p>

  <p class="normal">Laflarken art arda muazzam salonlardan geçiyorduk. Her salonda Belhor duruyor, tahtlarının süslerini düzeltiyordu. Hiçlikten beliren resimler duvarları süslüyor, ardından eriyip yitiyor ve tekrar beliriyorlardı.</p>

  <p class="normal">İç avlulardan birinde yürürken, ev sahibim, “Sizinle iyilik ve kötülük üzerine konuşmak istiyorum,” dedi. Banklar, yatar koltuklar ve iskemlelerle çevrili soluk yeşil havuzların üzerine hiçlikten yapraklar sarkıyordu. Her şey soluk bir görünürlükle parıldıyor, çözülüp yitiyor ve tekrar ortaya çıkıyordu. “Yeni evrenimizde yaratıklar var,” dedi Belhor. “Bilerek zarar verebilen ve acı çekebilen zeki yaratıklar. Gözlemlediniz mi onları?”</p>

  <p class="normal">“Evet,” dedim. “Üzüyor beni. Çekilen tüm acılara üzülüyorum.”</p>

  <p class="normal">“Şefkatiniz hayranlık verici,” dedi Belhor. “Yalnız ben; kötülük, hainlik, hırs ve yalancılığın, nahoşlukları ayrı tabii ama <span class="ideitalik">gerekli</span> olduklarını söylüyorum.”</p>

  <p class="normal">“Gerekli mi? Tüm bu rezil nitelikleri ortadan kaldırabilirdim. Kaldırmalıydım hatta.” Belhor’a böyle şeyler söylemekten vazgeçmem gerektiğini hissettim o an. Anlayışımı, şefkatimi zayıflıktan sayar görünüyordu. Sadece güç ve kudretten anlayan bir yaratıktı Belhor. Gene de zihniyle feci ilgi çekici bir yaratıktı.</p>

  <p class="normal">Mozaik zemindeki bir döküntüyü almak için duraklayan Belhor, “Kusura bakmazsanız,” dedi, “yeni evreni varoluşa getirdikten sonra, bu nitelikleri önleyebileceğinizi hiç sanmıyorum. Sizin deyişinizle bu ‘nahoş nitelikler’ varoluşun elzem bir parçası, davranışın kaçınılmaz bir boyutudur.”</p>

  <p class="normal">“Kabul edemeyeceğim,” dedim. “Tümüyle iyi yaratıklar tahayyül edebiliyorum ve tahayyül edebiliyorsam var olabilirler demektir.”</p>

  <p class="normal">“Peki ‘iyi’ derken neyi kastediyorsunuz?”</p>

  <p class="normal">“Mesela başkalarının yararına işler yapmak. Güzelliğe adanmış bir hayat sürmek.”</p>

  <p class="normal">“Ya,” dedi Belhor. “Peki, lütfen söyleyin o zaman: Belli bir işin bir varlığın <span class="ideitalik">yararına</span> olacağını nasıl bilebiliyorsunuz? Ayrıca ‘güzelliğin’ tanımını da yapar mısınız rica etsem?”</p>

  <p class="normal">“Benim kadar iyi anlıyorsun bunları.”</p>

  <p class="normal">“Elbette,” dedi Belhor. “Ama tüm bunları sadece ve sadece zıtlarını bildiğim için anlayabiliyorum. Kötülüğü anlıyorum. Çirkinliği anlıyorum. Şahsen iyiliğin sadece kötülüğe karşı, güzelliğin sadece çirkinliğe karşı tanımlanabileceğinde ısrarcıyım. Bu tür nitelikler çiftler halinde var olmalıdır. İyilik, kötülükle gelir. Çirkinlik yoksa güzellik olmaz, falan filan. Evrende mutlak, eşsiz nitelik yoktur. Tüm nitelikler zıtlarına bağlıdır. Gelin, size bir şey göstereceğim.”</p>

  <p class="normal">Belhor’un peşinden, parıldayan kocaman bir duvarla çevrili dev bir amfiteatra girdim. Yapı, baştan aşağı ince ve güzel işlemelerle kaplıydı. Yakından bakınca, işlemelerin isimlerden oluştuğunu gördüm. “Evrende bir yaratık öldüğünde,” dedi Belhor, “adı bu duvarda beliriyor.” Sahiden de içeri girdiğimizden beri sürekli yeni isimler belirmiş, işlemeler hızla büyüyen bir bitkinin kolları misali kıvrılıp bükülerek çoğalmıştı. “Dinleyin,” dedi Belhor. Duvardan çok silik iniltiler geliyordu. Aynı şekilde kahkahalar da vardı. Her ikisi de birbirlerinden ayrılamayacak kadar alçak sesliydi. İniltiler, kahkahalar, sayısız minik ses birbirine karışıyor, üst üste biniyor ve kocaman bir varoluş fısıltısına dönüşüyordu. “Ölenlerin kaydedilmiş sesleri,” dedi Belhor. “Yaşarken kaydedilmiş. Her biri duyulamayacak kadar silik onca minik yaşam. Kim zahmete girip birini diğerinden ayırır, birine kulak verir? Ama bir araya gelince dikkate değer bir ses oluşturuyorlar. Duyabileceğiniz üzere, bireysel ıstırap ve neşe sesleri birbirlerini götürüyor. Geriye sadece birleşik bir kütle, tek bir nefes kalıyor.”</p>

  <p class="normal">“Bu adların çoğunu tanıyorum,” dedim.</p>

  <p class="normal">“Şaşırtıyorsunuz beni,” dedi Belhor.</p>

  <p class="normal">“Ölüler Duvarın sahiden büyüleyici,” dedim. “Ama tartışmamızla pek ilgisi yok.”</p>

  <p class="normal">“Doğru. Ama görün istedim. Evrende mutlakların bulunup bulunmadığından bahsediyorduk. Ben, yok diyorum. Sadece görelilikler var. Siz söylemiştiniz bunu. Hatta evrende mutlak durağanlığın bulunmamasını siz emretmemiş miydiniz? Örgütsel ilkelerinizden biri değil miydi bu?”</p>

  <p class="normal">Öfkemi gizleme zahmetine girmeden baktım Belhor’a. “Davranış veya estetik ilkelerini değil, fizik ilkelerini düşünmüştüm. Gayet iyi biliyorsun.”</p>

  <p class="normal">Güldü Belhor. “Ama daha önce cansız ve canlı maddeler aynı kural ve ilkelere uymak zorunda dememiş miydiniz?”</p>

  <p class="normal">“Evet, mantığını anlıyorum,” dedim. Belhor belden eğilerek selam verdi. “Ama düşünelim bir. Güzellikle çirkinliğin göreli kavramlar olduklarını kabul edebilirim. Altı kollu bir yaratık kendi gezegeninde güzel sayılırken iki kollu yaratıkların yaşadığı başka bir gezegene dehşet saçabilir. Ama davranış farklıdır, değil mi? Bir yaratığın diğerini öldürmesi mutlak anlamda yanlış bir eylem değil midir? Sorumu kendim yanıtlayayım: Bir yaratığın kendi hayatını idame ettirmek için, mesela yemek amacıyla bir diğer yaratığı öldürmesi yanlış eylem değildir. Ama diyelim ki aynı yaratık, bir diğer yaratığı beslenme amacı gütmeden öldürüyor: Bu eylem için, başka hiçbir şeyi referans almadan yanlıştır diyemez miyiz?”</p>

  <p class="normal">“Peki savaşlar?” dedi Belhor. “Diyelim ki yaratığınız ailesini, toplumunu korumak için savaşıyor: Bu şartlar altında düşmanı öldürmek kabul edilebilir hatta şerefli değil midir?”</p>

  <p class="normal">“Elbette. Söylediğin gene hayatta kalmaya giriyor.”</p>

  <p class="normal">“Peki şerefi lekelenen bir yaratığın bir diğerini öldürmesi?” dedi Belhor. “Ya da çocuğu öldürülen bir yaratığın intikam amacıyla bir diğerini öldürmesi? Mutlak kötülük diye bir şeyin var olmadığını kabul etmeniz için daha ne kadar istisna saymalıyım size? İyilik, kötülük, güzellik, çirkinlik... bunların hiçbiri için mutlak tanım getirilemez. Belli bağlamlara oturtulmaları gerekir.”</p>

  <p class="normal">“Belki,” dedim. İçimde bir fırtına koptuğunu fark ettim. Şatodan çıkıp gitmek, Boşluğun açık hiçliğinde yürümek istiyordum. Boş alan istiyordum.</p>

  <p class="normal">“Eğer mutlakların hiçbir biçimde var olmadıklarında hemfikirsek,” dedi Belhor, “iyilik ancak kötülük varsa vardır iddiamı kazandım demektir. Bir durumda bir nitelik, başka bir durumda başka bir nitelik olabilir.”</p>

  <p class="normal">Ölüler Duvarı’ndan ayrılışımızın üzerinden çok zaman, belki çağlar geçmişti ve geniş bir salona varmıştık. Salonun iki ucuna birbirine bakan iki büyük taht yerleştirilmişti. “Nihayet geldik,” dedi Belhor. “Zafer Salonu” Uçsuz bucaksız salonu memnuniyetle süzüyordu Belhor. Derken tahtlardan birine kuruldu. “Biz ikimiz, var olan her şeyden daha güçlüyüz, değil mi? Geçin öteki tahta, Dostum. Sizi bekliyor. Oturun.”</p>

  <p class="normal">“Oturamam,” dedim.</p>

  <p class="normal">“Çok şahane bir taht, değil mi?” dedi Belhor. “Altınızda hissetmiyor musunuz?”</p>

  <p class="normal">“Oturmayacağım.”</p>

  <p class="normal">Belhor gülümseyerek kalktı. “Siz bilirsiniz. Siz tahta oturmazsanız ben de oturmam.”</p>

  <p class="normal">“Sohbetimizi bitirmedik,” dedim. “Birtakım haklı noktalar öne sürdün ama iddianı kabullenmiş değilim. Kötülük ve çirkinliğin, dediğin gibi <span class="ideitalik">gerekli</span> olduklarına inanmıyorum. Belki tartıştığımız niteliklerin hiçbiri gerekli değildir. Belki tüm kategorileri bir kenara atabilir; evreni hiçbir şeye iyi, kötü, güzel veya çirkin demeden, olduğu gibi bırakabiliriz.”</p>

  <p class="normal">“İlginç bir bakış açısı,” dedi Belhor.</p>

  <p class="normal">“Ama eğer durum buysa, neden bazı yaratıklar müzikle coşuyor, rüzgârda hışırdayan yapraklardan heyecan yahut başka bir yaratığa yardım edince tatmin duyuyor, söyler misin? Bu tür duygulara iyi ya da güzel dememiz şart değil ama her hâlükârda varlar.”</p>

  <p class="normal">“Doğru,” dedi Belhor. “Onu kabul ederim. Hem bazı yaratıklar başkalarına eziyetten haz alıyor, bazıları ufak hayatlarının tümünü kendileri için yaşayarak geçiriyor. Bazı yaratıklar daha küçücük yaşta sakat kalabiliyor. Bunlara kötülük, bencillik veya çile dememize gerek yok. Ama varlar. Ne iseler o, diyebiliriz.”</p>

  <p class="normal">“Ne ise o olsalar bile kabullenemem bu eylemleri ben,” dedim.</p>

  <p class="normal">“Kabul etmekten bahsediyorsunuz,” dedi Belhor. Tamamen farklı bir mesele. Sonsuz kudrete sahip olsak bile kabul edemeyeceğimiz bu şeylerle birlikte var olmak durumundayız.”</p>

  <p class="normal">“Her şeyi kontrol altında tutmak mümkün değil,” dedim.</p>

  <p class="normal">“Çok doğru söylediniz,” dedi Belhor. “Entelektüel eşitle sohbet büyük zevk.”</p>

  <p class="normal">“Mutlak bir zevk mi bahsettiğin, yoksa göreli mi?”</p>

  <p class="normal">Şato, Belhor’un kahkahasıyla sarsıldı. “Âlem-104729 deneyinizin nerelere varacağını görmek çok ilgimi çekiyor. Bekleyip görmek durumundayız.” Kıvrılan bir merdiveni işaret etti. “Gelin. Daha kulelere çıkmadık.”</p>
</body>
</html>
