<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>baytanrisonbaski.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="solbaslik" id="calibre_toc_28">Yine Zaman</h1>

  <p class="normal">&nbsp;</p>

  <p class="normal"><span>Kadim büyücü zaman.</span> İcatlarımın en garibiydi; şimdi anlıyorum. Kimi anda ağaçtan damlayan reçine misali yavaştı. Kimindeyse minik kuşların kanat çırpışları misali hızlıydı. Boşlukta kısa yürüyüşlere çıkıyordum ve geri geldiğimde evrenimde çağlar geçmiş oluyordu. Teyzem ve eniştemle tek bir sohbet edene kadar uygarlıklar yükselip çöküyordu. Ya da yeni evrende bir olaya tanıklık ediyor; zamanı bir molekül geçişine, bir nefese, bir tüy parçasına dönene kadar peyderpey kısalan dilimlere ayırıyordum. Çağlardan anlara, anlardan çağlara.</p>

  <p class="normal">Zaman mı olayları oluşa getiriyordu yoksa olaylar mı zamanı oluşa getiriyordu?</p>

  <p class="normal">Zaman belirsiz de değildi hani. Olayları hidrojen tiklerine tamı tamına oturtmak mümkündü. Her olaya bir numara verip upuzun zaman hattı üzerinde kesin bir yere oturtmak mümkündü. E, ne öğreniliyordu peki sonunda? Haklıydı eniştem. Pek az şey. Olayların sebepleri öğrenilmiyordu. Olayların yeni olaylar doğurmak üzere nasıl birbirlerine girdikleri öğrenilmiyordu. Yaşamların dikey bir eylem ve değişim yahut belki upuzun bir eylemsizlik ve boşluk örüntüsü oluşturmak üzere nasıl art arda yığıldığı öğrenilmiyordu. Bir yaşama iliştirilmiş zamansal etiketlerden, hangi olayların mutluluk veya hüzün ya da neşe veya pişmanlık getirdiği öğrenilmiyordu. Ya da sadece sıkıntı.</p>

  <p class="normal">Ama hidrojen atomlarının içindeki elektronların hareketleri, titreşimli foton yayılımları da bilmiyordu bunları. Bitmek bilmez zaman merdiveninde her tikle zamanı işaretliyorlardı ama hiçbir şey bilmiyorlardı. Buzdağlarının gezileri, kalbin atışları, kazançlar ve kayıplar, bireysel düşünceler hakkında hiçbir şey bilmiyorlardı. Anlamıyorlardı da.</p>

  <p class="normal">Ben, sonsuz, mutlak güce sahip ben bile anlamıyordum. Her biri özenle etiketlenmiş bitmek bilmez olaylar silsilesi anlatmıyordu bir şey. Açıklanmaya meydan okuyan şeyler vardı: irrasyonellikler, tuhaf zaman kesişimleri. Mesela ailesi için yiyecek çalan genç kızın hayatını anlayamamıştım henüz. Her bir eylem ve düşüncesinin tam kaydına sahiptim. Ama hareketlerin, faaliyetlerin birbirleri arasındaki oyunu, her bir olayın sebebini, kazara olan ve olmayanları anlamamıştım henüz. Mümkün kararlarından hangisinin <span class="ideitalik">en iyisi</span> olabileceğini bilemiyordum. Bunun için gelecek lazımdı ve gelecek henüz var değildi. Sırf bir <span class="ideitalik">doğru</span> davranış ilkesinden kopmamak uğruna annesinin sözünü dinlemeyip ailesinin aç kalma riskini göze mi almalıydı? Yoksa aynen yaptığı gibi; bir başka ilkeyi, anneye sadakati, anneye boyun eğmeyi yerine getirmek adına kendi inanç ve ilkelerini çiğnemesi mi doğru karardı? Her iki durumda da vicdan azabı çekmesi kesin sayılırdı. Her şey mantıklı değildir. Hatta belki her şeyi anlamak bile mümkün değildir. Hem nedir anlamayı oluşturan? Şu olay, zamanda şundan önce gelmiştir denebilir. Bir sistemin, bir önceki düzenlemenin sonucunda ortaya çıkan belli bir düzeni vardır denebilir. Peki bunları bilmek anlamaya yeter mi? Eğer olaylar zaman içinde yeniden karılabilseydi ve geçmişle geleceğin yerleri değiştirilebilseydi, olaylar olmadan sonuçlarını her zaman önceden bilip onları anlayabilir miydik? Olaylar –ve onları yaratan zaman yahut onlar tarafından yaratılan zaman– bir kaba konamaz, sınırlanamaz. Olaylar taşar, kayar gider ve anlama girişimlerini geri püskürtür. Sonsuz güç ve kudrete dahi kafa tutarlar. Yeni evrenden öğrendiğim buydu.</p>

  <p class="normal">Özü, zamanı düşünmeyi bir yana bıraktım. İster başka bir şeyden önce, ister sonra ya da ister ikisi birden, şimdilik bıraktım. Bir zamanlar birbirlerinden ayrılıkları bariz Boşluk ile yeni evren artık zaman dokusunun parçalarıydılar. Anlar ve çağlar. Fanilik ve ölümsüzlük. Yaşayıp ölen ve ebediyen yaşayan. Hepsi birbirine bağlı değil miydi artık? Varoluş ve olmayış? Hepsi bağlantılıydı artık. Olan ve olmayan her şeydim ben.</p>

  <p class="normal">Deva Eniştem ve Penelope Teyzem’le birlikte yeni evrendeki ıstıraplardan duyduğumuz üzüntü, aynı yaratıkların duyduğu neşenin dengelenişinden öte bir şeydi. Âlem-104729’a yaptığımız ziyaretlerde doğum, evlilik ve birleşmelerin, güneş tutulması, gök ışıkları, ortak yaşam aktarımları hatta ölümlerin bile neşeyle kutlanışlarına tanıklık etmiştik. Sonra, köprülü şehirde gördüğüm, karşılaşıp selamlaşan iki adam. Kısacık ömürlerine karşın yaratıkların çoğu her sabah uyanmaktan, sadece nefes alıp konuşabilmekten mutlu görünüyordu.</p>

  <p class="normal">Varoluş coşkusu her şeyden fazla müzikte belliydi. Her yıldız sistemindeki akıllı yaşam biçimleri, yaşama sevincini ifade eden pek çok ses üretiyordu. Valslar ve skerzolar, apalalar ve kalciyalar, senfoniler, fanbeyler, sonatlar ve fügler, bajanlar ve drupadlar, tnagrlar ve faladyalar vardı. Müzik dans ediyor, dönüyor ve süzülüyordu. Hepsi melodik ya da yumuşak değildi. Ama en kulak tırmalayanında bile bir vecit, bir coşku, varoluşu tümden bir kucaklayış içeriyordu.</p>

  <p class="normal">Bir süredir Âlem-104729’da icat edilen melodilerin çoğuna hayranlık duyuyordum ve Boşlukta dolaşırken bunları mırıldandığımı fark ediyordum. Deva Eniştem ve Penelope Teyzem’in durumları da aynıydı. Gözde şarkılarımızı, bestecilerinin ölümünden trilyonlarca atomik tik sonrasında, hatta kimi yerde bestecilerinin yıldızları hepten yanıp uzayda sönük bir köz parçasına döndükten sonra bile söylüyorduk.</p>

  <p class="normal">Bu müzikal gelişme öncesinde Boşlukta, bomboş yollarda düşünmek için yalnız kalabileceğimiz, muazzam miktarda hiçlikle diğerlerinden ayrılmış bir yer ararken bir başımıza dolaşırdık. Gözden, sesten, gönülden uzak. Yalnız kalmaya, mahremiyete muhtaçtık. Oysa artık kendi düşüncelerimle baş başa kalmaktan memnun dolaşmaya çıkmamın hemen ardından, teyzem veya eniştemin yeni evrenden kaptıkları yeni bir melodiyi mırıldanışlarını duyuyor ve seviniyordum. Şarkını kendine saklasana, diye sesleniyordu teyzem. Sen başlayana kadar ne güzel geziniyordum Boşlukta. Diyene bak, diyordu eniştem ta uzaklarda bir yerlerden. Çağlardır mırıldandığın tatsız şarkıyı dinlemekten düşünemiyorum. Yok ya, diyordu teyzem. Düşünüyor musun yoksa şarkı mı söylüyorsun? Hangisi?</p>

  <p class="normal">Birbirlerine iyice sinirlendiklerinde; galaksiden galaksiye ve dönemden döneme özenle seçtikleri en feci melodileri yüksek sesle mırıldanmaya başlıyorlardı.</p>

  <p class="normal">Sesin denizin en dibinden beslenen balıklarınkinden beter, diye bağırıyordu eniştem.</p>

  <p class="normal">Seninkiyse çürümüş hayvan pisliğinden beter!</p>

  <p class="normal">Ha, ha, ha! Yalandan gülüyordu eniştem. Sesle koku arasındaki farkı anca taşın ağaca tırmanabileceği kadar biliyorsun sen!</p>

  <p class="normal">Aptal! Aptal! Akıl yerine kafasında gün batımı taşıyan bir aptalla evlenmişim meğer!</p>

  <p class="normal">Yeni evrenden alınma eğretilemelerle konuşmaya başlamıştık. Öncesinde sadece Boşluk vardı elimizde. Ve hiçlikle kıyaslanabilecek çok fazla şey vardı artık.</p>
</body>
</html>
