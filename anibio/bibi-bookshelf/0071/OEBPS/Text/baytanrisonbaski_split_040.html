<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>baytanrisonbaski.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="solbaslik" id="calibre_toc_35">Geçicilikten Kalıcılık</h1>

  <p class="normal">&nbsp;</p>

  <p class="normal">Öldü. Öldüğünde bedeninde 3.147.740.103.497.276.498.750.208.327 tane atom vardı. Toplam kütlesinin yüzde 63,7’si oksijen, yüzde 21’i karbon, yüzde 10,1’i hidrojen, yüzde 2,6’sı nitrojen, yüzde 1,4’ü kalsiyum ve yüzde 1,1’i fosfordu. Ayrıca yıldızlarda oluşmuş doksan küsur başka kimyasal elementi de vardı.</p>

  <p class="normal">Bedenindeki su, yakılma sırasında buharlaştı. Karbonuyla hidrojeni oksijenle birleşti, kıvrıla büküle göğe yükselerek havaya karışan karbondioksit ve nitrojen dioksiti yarattı. Kalsiyum ve fosforunun çoğu kızıl kahverengi tortuya dönüşüp rüzgârla savrularak toprağa karıştı.</p>

  <p class="normal">Zamansal zincirlerinden kurtulan atomları, dağılıp yavaşça atmosfere karıştılar. Altmış gün içinde gezegenin her tarafında bulunabileceklerdi. Yüzüncü günde atomların bazıları, su taşıyanlar, sıkışarak yağmura dönüşüp yere indi ve hayvanlarla bitkiler tarafından içildiler. Atomlarından bazıları ışık kullanan organizmalarca emilip dokulara, organcıklara ve yapraklara dönüştüler. Bazıları oksijen yaratıklarınca solunup organ ve kemiklere girdiler.</p>

  <p class="normal">Atomlarını taşıyan hayvan ve bitkileri yedi gebe kadınlar. Bir yıl sonra atomlarını taşıyan bebekler doğdu. Atomlarının kimlik yaftaları yoktu elbette. Ama kesinlikle, kuşkusuz <span class="ideitalik">onun</span> atomlarıydı. Hangileri onunkilerdi biliyordum. Zihinlerinde <span class="ideitalik">onun</span> zihninden parçalar vardı.</p>

  <p class="normal">Nesilden nesle doğacak bu milyonlarca çocuk, atomlarından bir kısmının o kadının atomlarından devşirildiğini bilecek miydi? Zor. Yaşarken hissettiklerini hissedecekler miydi? Anılarında anılarından kırıntılar kıpırdaşacak mıydı? Çok, çok uzun yıllar önce vicdan azabıyla pencereden baktığı anı, havada dönen kuşu hatırlayacaklar mıydı? Hayır, mümkün değildi. Boşluktan gördüğü mini minnacık parçayı hissedebilecekler miydi? Hayır, mümkün değildi. Mümkün değildi. Ama ölüm anlarında, yaşamdan ölüme, canlıdan cansıza, bilinçliden bilinçli olmayana geçişlerinde kendi mini minnacık parçalarını görmelerine izin verecektim. Bir anlığına anlayacaklardı sonsuzluğu.</p>

  <p class="normal">Ve atomlar; bedeninden rüzgâra, suya ve toprağa karışan; canlı yaratıklar ve zihinlerin nesilleri boyunca dönüşen atomlar tekrarlanacak ve birleşecek ve parçalardan bütünü oluşturmaya devam edeceklerdi. Belleksizlikten bellek yaratacaklardı. Geçicilikten kalıcılığı çıkaracaklardı. Dağılarak bütüne varacaklardı.</p>

  <p class="normal">Bak, Enişte, oldu işte.</p>
</body>
</html>
