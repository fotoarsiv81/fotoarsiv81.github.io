<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>baytanrisonbaski.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="solbaslik" id="calibre_toc_21">Sesler</h1>

  <p class="normal">&nbsp;</p>

  <p class="normal">Evrenimden sesler duymaya başladım. Önce bir yıldız sisteminden, ardından bir diğerinden, sonra bir diğerinden daha. Uçsuz bucaksız zaman ve uzay katmanlarında cansız madde sessizce duruyordu. Ama canlı madde, zihin sahibi madde benle konuşuyordu. Daha doğrusu yaratıklar, ben olduğuna inandıkları bir şeyle konuşuyorlardı. Kimi yerde ben olmadığını bildikleri bir şeyle de konuşuyorlardı. Sonuçta ben neysem oydum ve ne değilsem, o değildim.</p>

  <p class="indentmetinitalik">Kutsal Verici, hamdolsun verdiklerine. Bana ve</p>

  <p class="indentmetinitalik">çocuklarıma verdiklerine şükürler olsun</p>

  <p class="indentmetinitalik">&nbsp;</p>

  <p class="indentmetinitalik">Ne demek bu? Bu gök, bu el? Bilen var mı</p>

  <p class="indentmetinitalik">ne demek bunlar?</p>

  <p class="indentmetinitalik">&nbsp;</p>

  <p class="indentmetinitalik">Bana yaptıkların yüzünden Tanrı verecek cezanı!</p>

  <p class="indentmetinitalik">Duyuyor musun Ey Tanrım?</p>

  <p class="indentmetinitalik">Ah, ne güzelliktir bu!</p>

  <p class="indentmetinitalik">&nbsp;</p>

  <p class="indentmetinitalik">Acıya katlanamıyorum daha fazla. Lütfen al canımı.</p>

  <p class="indentmetinitalik">&nbsp;</p>

  <p class="indentmetinitalik">Lanet sana Büyük Yaratıcı yahut her kimsen işte!</p>

  <p class="indentmetinitalik">Yağmur istedim, vermedin. Beceriksizsin.</p>

  <p class="indentmetinitalik">Bir işe yaramazsın!</p>

  <p class="indentmetinitalik">&nbsp;</p>

  <p class="indentmetinitalik">Gene geciktim. Keşke daha uzun sürseydi günler.</p>

  <p class="indentmetinitalik">Ölüm son mu yani? İnanmıyorum. Tüm bunlar.</p>

  <p class="indentmetinitalik">Nasıl son bulabilir?</p>

  <p class="normal">&nbsp;</p>

  <p class="normal">“Minnacık hayatlar,” dedi Belhor. “Değil mi? Ama içlerinde büyüklük taşıyan bir şey de var. Bireysel anlamdaki hayatlarda değil. Bireyler birer minik nokta, birer hiç. Ama devasa kitlelerinde, kalabalıklarında, birlikteliklerinde, gezegenlerinde var bir şey. Düşünceleri var. Ve çabalıyorlar.”</p>

  <p class="normal">“Erişebilecekleri şey için çabalıyorlar,” dedim. “Ayrıca erişemeyecekleri şey için de çabalıyorlar. Çoğu ölümsüzlük özlemi çekiyor. Ebediyetin anlamını bilmemelerine rağmen ebediyen yaşamak istiyorlar.”</p>

  <p class="normal">Belhor’la Boşlukta dolaşıyorduk. Yalnızdık. Benim gibi o da duyabiliyordu sesleri. “Evet, tuhaf doğrusu,” dedi. “Ölümsüzlük istemeleri. Üstelik ölümsüzlüğün ebedî işkence ve muazzam ıstırap olabileceğini biliyorlar.”</p>

  <p class="normal">“Ama zıddını gayet iyi anlıyorlar,” dedim. “Ölümlülüğü kavrıyorlar.”</p>

  <p class="normal">“Öyle,” dedi Belhor. “Çevrelerinde ölümü görüyorlar. Diğer canlıların, ebeveynlerin ve sevgililerin yaşlanışını görüyorlar. Tenlerin kuruyup kırışmasını görüyorlar. Hareket kabiliyetlerinin yavaş yavaş azalışını, duyma ve görmeyi yitirişi, iç organların iflasını, hastalıkları görüyorlar.”</p>

  <p class="normal">“Her daim kasvetli tariflere girişiyorsun,” dedim. “Ölüm, maddenin doğasında var.”</p>

  <p class="normal">“Sizin yasanız,” dedi Belhor. “Siz istediniz böyle olmasını.”</p>

  <p class="normal">“Ölümsüzlük hayallerine hayranlık duyuyorum,” dedim. “Erişilemeze erişmeyi hayal etmek, asilce bir davranış bence.”</p>

  <p class="normal">“Asalet mi, çok emin değilim,” dedi Belhor. “Ölmek istemiyorlar. O kadar basit. Çoğu korkuyor ölümden.”</p>

  <p class="normal">“Korkuyorlar, doğru. Çilelerinin bir parçası. Istırap çekmelerini istememiştim. Acı çekmeleri üzüyor beni.”</p>

  <p class="normal">“Canlı şeylerde ıstırap kaçınılmazdır,” dedi Belhor. “Özellikle zihin sahibi yaratıklarda.”</p>

  <p class="normal">“Ben yarattım ıstırabı.”</p>

  <p class="normal">“Siz, zihinlerle dolu bir evren yarattınız,” dedi Belhor. “Nasıl etin doğasında son bulmak varsa, ölümlü zihinlerin doğasında da ıstırap çekmek vardır. Zekâ ne kadar yüksekse ıstırap çekme ihtimali o kadar büyüktür. Ama bu ıstırap için kendinizi suçlamamalısınız. Kendileri kaşınıyor. Mesele sadece ölmekten korkmaları değil. Açgözlüler. Ve başkalarına zarar vermeyi arzuluyorlar. Hatta daha komiği, kendilerine de zarar vermek istiyorlar. Can alıyorlar. Öldürüyorlar. Savaşıyorlar. Çalıyorlar. Yalan söylüyorlar. Uluslar yıkılıp yok oluyor.”</p>

  <p class="indentmetinitalik">&nbsp;</p>

  <p class="indentmetinitalik">Bırak yükselip ölü babamı yutayım ki tam olayım,</p>

  <p class="indentmetinitalik">vecde varayım.</p>

  <p class="indentmetinitalik">&nbsp;</p>

  <p class="indentmetinitalik">Beni öldürmek isteyenleri öldürme cesareti ver bana.</p>

  <p class="indentmetinitalik">&nbsp;</p>

  <p class="indentmetinitalik">Ye ki tazelenesin.</p>

  <p class="indentmetinitalik">&nbsp;</p>

  <p class="indentmetinitalik">Ah, ne güzel bir vücut. Omuzlarımın, kaslarımın</p>

  <p class="indentmetinitalik">kavisleri. Evet, evet. Şükürler olsun sana Tanrım,</p>

  <p class="indentmetinitalik">beni yakışıklı yarattığın için.</p>

  <p class="indentmetinitalik">&nbsp;</p>

  <p class="indentmetinitalik">Daha çok küçük. Lütfen ölmesine izin verme</p>

  <p class="indentmetinitalik">çocuğumun.</p>

  <p class="indentmetinitalik">&nbsp;</p>

  <p class="indentmetinitalik">Sonsuzun kanıtını bulduk. İşte, bakın şu parlak</p>

  <p class="indentmetinitalik">cam parçasından.</p>

  <p class="indentmetinitalik">&nbsp;</p>

  <p class="indentmetinitalik">Ne yapayım? Çalmak haram. Biliyorum.</p>

  <p class="indentmetinitalik">Ama annem, çal, dedi. Yiyeceğimiz yok çünkü.</p>

  <p class="indentmetinitalik">&nbsp;</p>

  <p class="normal">“Ölümlülüğe dair iki ayrı görüş duydum,” dedi Belhor. “Yaratıklardan bazıları ölümden sonra yeni bir tür varoluşun bulunduğuna inanıyor. Rasyonel bir inanç değil ama biz zaten rasyonelliğin sınırlılığını biliyoruz. Diğerleri ölümün nihai son olduğu kanaatinde.”</p>

  <p class="normal">“İkinci görüşteki ölüm korkusunu anlamadım.”</p>

  <p class="normal">“Belki hayata ve hayatın güzelliklerine tutkunlukları yüzünden bitmesini istemiyorlardır.”</p>

  <p class="normal">“Bu tür bir duygunun muazzam hüzün yaratmasını anlarım ama korku doğurmamalı.”</p>

  <p class="normal">“Hiçlikten korkuyor olabilirler,” dedi Belhor.</p>

  <p class="normal">“Bu yaratıklardan biri olsaydın sen ne düşünürdün ölüm hakkında?”</p>

  <p class="normal">Güldü Belhor. “Onlardan biri değilim ama. Onların ben olmayı hayal etmeleri nasıl imkânsızsa benim de onlardan biri olmayı hayal etmem imkânsız. Ya da siz olmayı.”</p>

  <p class="normal">“Çoğu mutlu görünüyor,” dedim. “Yaşamaktan ve yaşadıklarını bilmekten memnunlar. Evrende neşe görüyorum.”</p>

  <p class="normal">“Çok daha fazlası kibirli ve küstah,” dedi Belhor. “Aynada kendini hayranlıkla izleyen şu adam mesela. Sırf güzel bir vücuda sahip diye üstün sayıyor kendini.”</p>

  <p class="normal">“Kendini gerçekten üstün hissettiğinden emin değilim,” dedim. “Yeterince bilgeyse bedensel güzelliğin içsel değeri yansıtmadığını biliyordur. Kendi güzelliğine tapması akla içinde değerli bir şey bulunmadığına inandığını getiriyor.”</p>

  <p class="normal">“Ama bunu bilmesi, bu bilgelik değerli. Ve bilgeyse, bilgeliğini tanıyacaktır.”</p>

  <p class="normal">“Çelişkiye ulaşıyoruz o zaman,” dedim. “İnsanın bilge olması mümkün değil demek.”</p>

  <p class="normal">“Bu acınası yaratığın bilge olduğunu bir an dahi düşünmedim,” dedi Belhor. “Ama sadece bilge olmamakla kalmıyor. Kendinden daha az yakışıklıları hor görüyor. Bu yüzden haşlanıp eciş bücüş bırakılmayı hak ediyor.”</p>

  <p class="normal">“Çok gaddar yargılıyorsun adamı.”</p>

  <p class="normal">“Kendi kaşınıyor,” dedi Belhor. “Ben ona sadece hak ettiğini, uygununu veriyorum. O ve onun gibiler, yaptıklarınızı küçük düşürüyorlar. Yaratımınızla alay ediyorlar. Ama açıkçası, zahmete değmezler. Bunun gibi trilyonlarcası var. Altı üstü bir atom işte. Bireysel atomlara zaman harcayamayız biz.”</p>

  <p class="normal">“Ama yaşamlar bireyler tarafından yaşanıyor,” dedim. “Kaç trilyon olurlarsa olsunlar, yaşam bireysel bir şey. Her yaşam değerlidir.”</p>

  <p class="normal">“Ama pek önemli değildir,” dedi Belhor. “Bütün için kesinlikle önem taşımaz. Aileyi doyurmak için annesinin hırsızlık yapmasını istediği genç kadın vakası daha ilgi çekici bence. Çelişki yaşıyor çünkü.”</p>

  <p class="normal">“O kız için endişe duyuyorum. Babasının ölümüyle zaten epey acı çekti.”</p>

  <p class="normal">“Annesinin dediklerini yapması meşru mu sizce yani?”</p>

  <p class="normal">“Daha yakından bakayım bir,” dedim.</p>

  <p class="normal">“Ah, şahane fikir! Bu vakadan bir şeyler öğrenebiliriz. Evreninize girip izleyelim o halde.”</p>

  <p class="normal">“Ben girerim. Ama sen girmemelisin.”</p>

  <p class="normal">“Çoktan girdim ben,” dedi Belhor. “Defalarca.”</p>

  <p class="normal">“Ne zaman? İzin vermemiştim sana.”</p>

  <p class="normal">Gülümsedi Belhor. Ustura inceliğinde siyah bir çizgiye dönüşene kadar inceldi. Çizgi uzadı, uzadı, zonklayan Âlem-104729’a girene dek Boşluğa yayıldı ve gözden yitti.</p>

  <p class="normal">“İçindeyiz işte,” dedi Belhor. Büyüleyiciydi.</p>

  <p class="normal">“Madem içindeyiz,” dedim, “yaratımıma saygı göstereceksin.”</p>

  <p class="normal">“Elbette,” dedi Belhor.</p>

  <p class="normal">“E, peki. Genç hanıma bakacak, yaşamından öğreneceğiz. Zamanı açacak, galaksilerin döngü sürelerini incecik zaman dilimlerine, bireysel yaşamlara, anlara kadar böleceğim.”</p>

  <p class="normal">“Evet. Bir zaman kırıntısı, kızın hayatından bir dilim aldınız.”</p>

  <p class="normal">“Şu galaksi salkımı. Şu galaksi. Üç gezegenli şu yıldız sistemi. Şu, en içteki gezegen. Şu ülke. Şu kent. Şu mahalle. İşte. Görüyor musun kızı? Akşamüzeri saati. Penceresinden dışarı bakıyor. Yerel ölçüyle on sekiz yaşında. Uçları eprimiş beyaz bir elbise giyiyor. Tuğla duvara yaslanmış. Odada biri daha var. Kız kardeşi. Yere oturmuş, ufak taşları birer ikişer bir şişenin içine atıyor. Babaları bir yıl önce bir kazada ölmüş.”</p>

  <p class="normal">Genç kız ikide bir odada, sanki kendi evinde misafirmiş gibi göz gezdiriyor, iç çekiyor ve tekrar dönüp pencereden bakıyordu. Yuvarlak taşlarla döşeli ufak avluyu ve ötesinde uzanan, bir at arabası genişliğindeki, tuğla evlerin duvarlarından sarmaşıkların indiği dar sokakları seyrediyordu. Çürümüş yiyecek kokuları vardı. Kendi yaşam mekânı; kurutulmuş kil parçalarla bezeli bir girişe, bir orta odaya ve iki ufak uyku alanına sahipti. Eşiğe asılı çanlar, yağmur öncesi esintisiyle tıngırdıyordu. Çanlar haricinde her yan öyle sessizdi ki kız, kireçtaşı zeminde sürünen minik bir böceğin tıkırtılarını ve samarin korusundaki esintinin yumuşacık mırıltısını duyabiliyordu.</p>

  <p class="normal">Kız bir süredir pencerenin önünde, boğuk sessizlikte batıdan sızan son yıldız ışıklarının, arkasındaki okyanus kasırgası manzaralı duvar resmine düşürdüğü uzun mavi gölgeleri seyrederek kara kara düşünüyordu. Başı ağrımaya başlamıştı artık. Endişe yüzünden miydi yoksa vicdan azabı mı çekiyordu, emin değildi. Şakaklarını ovuşturdu ve kafasına hücum eden yeni bir acı dalgasıyla inledi. Kız kardeşi derhal ayağa fırladı.</p>

  <p class="normal">“Ne oldu?”</p>

  <p class="normal">“Yok bir şey,” dedi kız. “Ocakta et var. Pişmiş. Git, ye.”</p>

  <p class="normal">Kız kardeşi şaşkınlıkla, “Nereden buldun?” dedi. Odanın ucuna gitti, et parçalarını tıkıştırmaya başladı ağzına.</p>

  <p class="normal">“Önemi yok. Annemize de bırak biraz.”</p>

  <p class="normal">“Nereden buldun bu eti?” dedi kız kardeşi bir daha.</p>

  <p class="normal">Genç kız yanıt vermeden kalktı, odanın ucuna gidip bir bakır lambayı yaktı. Lamba geniş bir elips ışık eşliğinde mliyeks kabuğu kokusu yaydı. Kız tekrar pencereye döndü. Üstü başı çamur içinde bir adamın, koni damlı evlerden birinden çıkıp sokağa balık kılçıkları atarak evine dönüşünü seyretti. Bir tadr kuşu, bacaya konmadan önce üç tur attı. Her yanda kötü alametler var, diye düşündü kız.</p>

  <p class="normal">“Neye bakıyorsun?” diye sordu kız kardeşi.</p>

  <p class="normal">“Hiç,” dedi kız. “Hiçbir şeye bakmıyorum.”</p>

  <p class="normal">“Niye pencereden dışarı bakıyorsun öyleyse?”</p>

  <p class="normal">“Bilmem,” dedi kız. “Kötü bir şey yaptım bugün.”</p>

  <p class="normal">“Annemiz cezalandırır seni. Söylemem ama ben ona. Ne yaptın? Sahiden kötü müydü çok? Biliyor mu annemiz ne yaptığını?”</p>

  <p class="normal">“O istedi yapmamı.” Kız pencereden bakmaya devam ederken, elini kanayana kadar pencere mandalının keskin ağzına bastırdı.</p>

  <p class="normal">“Ne kötülük yaptın? İstemiyorsan söylemen şart değil.” Ağzını sildi küçük kız, koluyla. “Et getirdiğin için sağ ol. Annemiz sevinecek. Bir daha et yer miyiz bilmiyorum, demişti.” Küçük kızın bakışları tozlu kireçtaşı zemine indi, titreyerek ağlamaya başladı.</p>

  <p class="normal">“Ağlama lütfen,” dedi genç kız. Kardeşine sarıldı, alnına bir öpücük kondurdu.</p>

  <p class="normal">“Ne olacak bize?” dedi kardeşi.</p>

  <p class="normal">“Endişelenmene gerek yok,” dedi ablası. “Başka yiyecekler de getireceğim.”</p>

  <p class="normal">“Ya getiremezsen?”</p>

  <p class="normal">“Üzülme sen.”</p>
</body>
</html>
