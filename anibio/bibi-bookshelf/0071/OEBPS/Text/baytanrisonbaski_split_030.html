<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>baytanrisonbaski.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="solbaslik" id="calibre_toc_25">Din</h1>

  <p class="normal">&nbsp;</p>

  <p class="normal">İkiniz de yeni evrendeki yaratıkların beni biraz fark etmelerini istemiştiniz, dedim. Size söylemeye çalışmış...</p>

  <p class="normal">Penelope Teyzem saçıyla uğraşırken, o konuyu hallettiğini sanıyordum, dedi. Son zamanlarda, teyzem saçına yeni şekiller vermeye merak sarmıştı. Bir hiçlik parçasıyla topluyordu şimdi. Deva, diye seslendi, Yeğenimle o meseleyi halletmemiş miydin sen? Ruh şeyini? O’nla ilintilenmeyi?</p>

  <p class="normal">Meselenin üstüne fazla eğilmedi galiba, dedi Deva Eniştem. Bence...</p>

  <p class="normal">Hallettik sanıyordum ben hepsini, dedi Penelope Teyzem. Hallettik falan demiştin. Şimdi kalkmış, olmadı diyorsun. Olmuyorsa başka oluyor. Bir şey diyorsun, sonra bakıyorsun, başka şey çıkmış. Önce biri, sonra öbürü.</p>

  <p class="normal">Manasız konuşuyorsun, Sevgilim, dedi eniştem.</p>

  <p class="normal">E, Yeğenim, dedi teyzem, sen ne diyorsun? Hallettin mi, etmedin mi? Yaratıkların senin Yaratıcı olduğunu biliyorlar mı?</p>

  <p class="normal">Evet ve hayır, dedim.</p>

  <p class="normal">Buyur bakalım, dedi teyzem. Siz ikiniz var ya, siz ikiniz, çekilir gibi değilsiniz.</p>

  <p class="normal">Yaratıklar, bana dair kendi fikirlerini oluşturdular, dedim. <span class="ideitalik">Dinleri</span> var.</p>

  <p class="normal">Ne diyorsun sen, Yeğenim? Şüphelerini giderdin mi? Göründün mü onlara?</p>

  <p class="normal">Görünmek mi? Şahsen görünmek ha! Fazla gelirdi öylesi. Ayrıca gösterişe girerdi. Asla şahsen görünemem.</p>

  <p class="normal">Ha, yani yaratıklarının kesin bilmeden edindikleri <span class="ideitalik">fikirleri</span> var diyorsun.</p>

  <p class="normal">Bir sürü fikirleri var, dedim. Hayatlarını anlamlandırmak adına büyük bir şeye inanmak istiyorlar. Evrende büyük bir amaç olsun istiyorlar. Bu açıdan hayranlık duyuyorum hepsine.</p>

  <p class="normal">Tamamen anlıyorum, dedi Deva Eniştem. Bunlar akıllı yaratıklar, Penelope. Düşünüyorlar. Anlam istiyorlar.</p>

  <p class="normal"><span class="ideitalik">Bizde</span> olanı istiyorlar, dedi Penelope Teyzem. Ölümsüzlük istiyorlar.</p>

  <p class="normal">Elbette isterler, dedi eniştem. Ama edinemeyeceklerini bildiklerinden <span class="ideitalik">başka bir şeyin</span> ölümsüz olmasını istiyorlar. Çok çabuk gelip gidiyorlar. Kalıcı bir şey olsun istiyorlar.</p>

  <p class="normal">Ama neden bahsettiklerini bilmiyorlar, dedi teyzem. Yaptıkları tahminden ibaret. Bu meseleyi halledeceksin sanmıştım, Yeğenim. Kim olduğunu, gerçekten kim olduğunu göstereceğini zannetmiştim. Her ne hayal ediyorlarsa <span class="ideitalik">gerçek</span> sen olması mümkün değil. Sonsuzluğu hayal edemezler. Boşluğu da.</p>

  <p class="normal">Gözlemlediğim kadarıyla, dedim, Boşluğu kavrayabileceklerini sanmıyorum. Mümkün değil. Ama baktım. Bana tapmak ve ebedî bir şeye olan inançlarını kutlamak için güzelim binalar yapıyorlar. Bu binalarda, kemerli pencerelerinden lavanta kokuları ve altın ışıklar girerken yahut kubbelerden sızarken toplanıp dua edip şarkılar söyleyişlerini izledim. Adaklar sunuyorlar. Ayinler yapıyorlar. İnançlarına göre yaşayabilmek için kendilerini rahattan koparıyorlar. Çocuklarına evrenin başlangıcına dair hikâyeler öğretiyorlar.</p>

  <p class="normal">Fazlasını anlatmana gerek yok, dedi teyzem. Nasıl biri olduğunu biliyorum ben. Halledersin sanmıştım ama görüyorum ki... Tahmin ederek yaşamalarına izin vereceksin demek.</p>

  <p class="normal">Tahmin etmek o kadar kötü değil, dedim. Genel bir gizem hissediyorlar. Azıcık gizem iyidir bence. Gizem, merakı getiriyor. İlham veriyor.</p>

  <p class="normal">Bazen senden ümidimi kesiyorum, Yeğenim, dedi Penelope Teyzem. Eh, ne yapacaksan onu yapacaksın. Öyle olsun. Dinleri olsun bakalım.</p>
</body>
</html>
