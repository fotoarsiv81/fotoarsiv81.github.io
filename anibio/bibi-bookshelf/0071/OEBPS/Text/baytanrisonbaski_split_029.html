<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>baytanrisonbaski.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="solbaslik" id="calibre_toc_24">El Budama</h1>

  <p class="normal">&nbsp;</p>

  <p class="normal">Evreni yaratışımdan bu yana 1576 x 10<span>33</span> hidrojen saati tiki geçmişti. Yaratıcısıydım ama yarattığımdan pek çok şey öğrenmiştim. Öğrendiklerimden biri, zihnin kendi yerinin olduğuydu. Zihin, doğal şart ve durumlara hatta biyolojik zorunluluklara dahi aldırmadan kendi gerçekliğini buluyor, tasarlayabiliyordu. Zihin sıcaktan soğuk, soğuktan sıcak ve güzellikten çirkinlik, çirkinlikten güzellik çıkarabiliyordu. Kendi kurallarını koyuyordu zihin.</p>

  <p class="normal">Mesela eniştemin Akeba adını verdiği gezegen... İkili bir yıldız sisteminin küçük yıldızının yörüngesinde dönüyor. Çağlar süren evrim sonucunda bu gezegende yükselen uygarlık, iki cins arasında çarpıcı bir dengesizlik yaratmıştı. Dişiler, erkeklere göre düşük seviyede kabul ediliyordu. Sadece düşük seviyede değillerdi; ayrıca tümüyle erkeklere tabiydiler. Kadınların muhtaçlığını garantiye almak için, doğan her kız çocuğunun elleri, bazı sinirleri kesilerek işlevsiz kılınıyordu. Yıllar süren felcin sonucunda, kadınların elleri çürümüş et topaklarına dönüşüyordu. Bu gezegendeki kadınlar hiçbir nesneyi tutamıyor, hiçbir zanaatla uğraşamıyor ya da makine kullanamıyor hatta kendi kendilerine yemek bile yiyemiyorlardı. Haliyle tüm kadınlar erkeklere, elleri işlevli yaratıklara mecbur kalıyorlardı. Kadın, hayatı boyunca erkekler tarafından besleniyor; erkeklerin yaptığı evlerde yaşıyor; erkekler tarafından giydiriliyor ve bakılıyordu. Kadın bir erkeğe bağlanıp gün boyu peşinden gitmek zorunda kalıyordu. Milyarlarca yıllık evrim, uzuvların hayatta kalmaya faydasına karar verdiğinden; kız bebekler hâlâ elli doğuyordu ama toplumun kültürel gelenekleri doğayla çelişiyor, doğaya karşı geliyordu. Sinirler erken yaşlarda tören bıçaklarıyla kesiliyordu. Acıyı Istreks adlı bitkiyle önlüyorlardı.</p>

  <p class="normal">Böcek gibi düşük zekâlı topluluklarda bu tür eylemler görmezden gelinebilirdi. Ama Akeba’da yaşayan bu toplum, zihinsel açıdan ileri ve diğer her yönden gelişkindi. Erkeklerin inşa ettiği şehirler dâhiyane tasarımlara sahipti. Uçan makineler ve elektromanyetik iletişim aygıtları yapmışlardı. Ressamlarını, müzisyenlerini, yazarlarını ve filozoflarını yüce görüyorlardı. Tüm bunlara rağmen kültürel el budama geleneklerini sorgusuz kabulleniyorlardı. Erkekler muhtaç kadınlara bakmayı, kadınlara bakılmayı gereken şartları kendilerinin yarattığını hiç düşünmeden hem görev hem zevk sayıyordu.</p>

  <p class="normal">Bu el budama geleneğinin en şaşırtıcı yanıysa, kadınların hiçbir itirazda bulunmamasıydı. Aptal değillerdi. Erkekler kadar zekiydiler. Ama nesillerce devam ettikten sonra, kadınlar da geleneği erkekler gibi kabullenmişti. Anneler, kızlarının bileklerine inen tören bıçaklarını tasvip eder bakışlarla izliyorlardı. Uygulama yağmur kadar doğal geliyordu annelere. Nadiren geleneğe karşı çıkmaya kalkışan kadınlar toplumda hor görülüyor, kıt akıllı bir erkeğin bakımına veriliyor ve hayatlarını yapayalnız, çaresiz geçiriyorlardı. Dişilerin büyük çoğunluğu geleneği kabullenmekle kalmayıp kucaklıyordu ve bağımsızlıklarını tümüyle erkeklere teslim etmekten memnun hatta mutlu görünüyordu. Hayattaki rolleri bakılmak, erkeğe kendini güçlü hissettirmek, üremek ve haz için erkekle çiftleşmekten ibaretti. Rollerine sarılıyorlardı.</p>

  <p class="normal">Belhor’a verdiğim Âlem-104729’daki yaşam biçimlerinin hayatlarına müdahale etmeme sözüne rağmen, Akeba’daki el budama geleneğini durdurmak geldi içimden. Kadınlar, doğal elleriyle neler başarabileceklerini hiç mi merak etmiyorlardı? Bakıcıları kadar zekiyken, ev hayvanı muamelesi görmekten gocunmuyorlar mıydı? Onurlarının sökülüp alındığını göremiyorlar mıydı?</p>

  <p class="normal">Ama tereddüt ettim. Ettim çünkü müdahalemin ardından olacakları öngöremiyordum. Geleneğin ortadan kalkışı toplumun bozulmasına yol açabilirdi. Akeba sakinleri erkeğin üstünlüğü, kadının erkeğe bağımlı yaşaması gerektiği fikrine son derece bağlandıklarından, başka türlü yaşayamayabilirlerdi. Kadının erkeğe eşit olduğu bir hayatı hayal edemiyorlardı belki. Gerçekliklerini yaratan zihinleriydi. Her iki cins de rollerinden memnun, hatta mutluysa toplumu hiç kurcalamadan kendi halinde, yanılsamalardan memnun devama bırakmak en iyisi olmaz mıydı?</p>

  <p class="normal">Karışacaksam, deney yapmayı tercih ederdim. Geleneğin terse işlediği bir gezegen yaratabilirdim. Erkeklerin elleri budanırdı. Ardından bu ters geleneğin yerleştiği pek çok nesil geçtikten sonra çaresiz erkeklerle çaresiz kadınların bulunduğu iki toplumu bir araya getirip ne olacağına bakardım. Herhalde her iki toplum da bambaşka iki gerçekliği görünce şok geçirir ve uydurdukları şeyin ne anlama geldiğini anlardı. Ama bu bilgiyi edindikten sonra bile toplumlar kendi yanılsamalarına sarılmayı seçebilirlerdi. Zihnin kendi yeri vardı.</p>
</body>
</html>
