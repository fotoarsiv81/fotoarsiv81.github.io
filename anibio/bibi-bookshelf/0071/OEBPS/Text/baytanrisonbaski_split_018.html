<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>baytanrisonbaski.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="solbaslik" id="calibre_toc_13">Gezegenler</h1>

  <p class="normal">&nbsp;</p>

  <p class="normal">Deva Eniştem ve Penelope Teyzem’le galaksileri dolaşırken, yıldızların en büyükleri bir dönüşüm daha geçirdiler. Neredeyse bütün hidrojeni helyuma dönüşmüş bu yıldızlar, kütleçekimin içe doğru çekişine direnmeye yetecek ısıyı üretemediklerinden, bir daha büzüşmeye başladılar. Çöküşleri hızlandı. Gazsı madde kendi içine çöktükçe her bir yıldızın merkezi peyderpey yoğunlaştı ve ısıları öncekinden çok daha yüksek derecelere ulaştı. Sonunda öyle yükseğe çıktı ki helyum atomları kaynaşarak berilyum atomlarını ortaya çıkardılar. Ardındansa berilyum atomları tekrar ergimeye girerek bor, karbon ve oksijen atomlarını yarattılar. Çöküş sürdükçe sıcaklık daha da arttı ve gittikçe daha ağır elementler sentezlenmeye başladı: flüor ve neon, sodyum ve magnezyum, alüminyum, silikon, fosfor, galyum, itriyum, molibden, paladyum, sezyum, baryum, tungsten, osmiyum ve iridyum ve radyum... Tüm bu karmaşık atomları teorik ihtimaller sıfatıyla düşünmüştüm ama yıldızların göbeklerindeki kaçınılmaz olaylar eliyle, müdahalemden uzak yaratılışlarını görmek pek hoştu. Sebep sonuç, sebep sonuç, sebep sonuç. Atom çekirdekleri durmadan birbirlerine koşturuyor, birleşip daha ağır çekirdekler, daha büyük atomlar yaratıyorlardı. Ortaya çıkan enerji muazzamdı. Tabii hiçbir maddesel kütlenin bu derece muazzam enerjiye parçalanmadan direnemeyeceğini hepimiz –teyzem, eniştem ve ben; hayranlıkla izliyorduk olanları– biliyorduk. Zaten çok geçmeden, yıldızlar patlamaya, yarattıkları yeni kimyasalları uzaya saçmaya başladılar. Her infilak, çevreleyen nebulalarda yankılandı, galaksinin tüm aydınlığıyla alevli maddeleri dört bir yana dağıttı. Evren milyarlarca patlamayla çatırdadı, alevlendi. Güzelim yıldızlar, en büyüklerinden başlayarak kendilerini birer ikişer yok ediyorlardı. Her biri ardında hızla dönüp duran karanlık bir göbek ve hafifçe parıldayan bir döküntü bulutu bırakıyordu.</p>

  <p class="normal">Artık –atomik saatin tiklerini sayıyordum; ilk atomların oluşumundan bu yana yaklaşık 2 x 1031 tik geçmişti– galaksilerde sürüklenen, yüzen maddeler sadece hidrojen gazından değil; demir, silikon ve karbon ve yıldızlarda yaratılan diğer elementlerin öbeklerinden oluşuyordu. Zenginleşen malzeme, sürüklenmekten ziyade, yıldız patlamalarının getirdiği dönüş hareketi yüzünden her yanda burgaçlar çiziyor, dönüyordu. Galaksilerde diğer pek çok düşük yoğunluklu yıldızsa, patlamayıp sessizce yanmaya devam ederek loşlaşıyordu.</p>

  <p class="normal">Ama evren uzun süre sessiz kalmadı. Dönüp duran soğuk malzemeler, kütleçekimin acımasız gücü altında sıkışmak ve çökmek üzere toparlanmaya başladılar. Çok geçmeden, sıkıştıkça ısınan gazsı kürelere dönüştüler. Bir diğer 1031 küsur atomik tik içinde, bu gazsı küreler ikinci nesil yıldızları oluşturdular. İlk saatlerden önce zamana hiç aldırmazken, itiraf edeyim, artık iyice takmıştım. Yapmamam gerektiğini bilmeme rağmen, sürekli hidrojen saatlerine bakıyor, geçen zamanı ölçüyordum. Bir 1031 atomik tik daha geçti. Ardından bir tane daha.</p>

  <p class="normal">Yeni yıldızlar atalarından farklıydı. Bir kere sadece saf hidrojen değil, bir kimyasal elementler karışımıydılar. Ayrıca her birinin etrafında dönüp duran bir gaz ve döküntü çemberi ve bu çemberlerin çeşitli yerlerinde sıkışmış, somut madde topakları vardı. Ancak bu topaklar, merkezlerinde nükleer reaksiyon başlatamayacak kadar küçüktü. Bu yüzden, çökerek atıl ve somut toplara dönüştüler. Merkezî bir yıldızın etrafında dönen disklerde kendi içlerinde dönerek sıkıştıklarından, merkezdeki yıldızın da çevresinde dönmeye başladılar. İlk gezegenlerdi bunlar. Gezegenler. Tıpkı yıldızlar gibi, evrende neredeyse hiç çaba göstermeden kendiliklerinden oluşuveren bu farklı nesneler de büyüleyiciydiler. İkinci nesil yıldızlarının büyük kısmının çevresinde gezegenler dönüyordu şimdi. Gezegen sayısı yıldızlardan çok daha fazlaydı. Kimi yıldız sisteminde tek bir gezegen vardı. Hidrojen atomları gibi. Bazılarındaysa gezegen sayısı yüze kadar çıkıyordu.</p>

  <p class="normal">Ama ne müthiş çeşitlilikteydi bu gezegenler! Bazıları yıldızlarına yakınlıkları yüzünden erimiş sülfür, silikon ve demir kürelerine dönüşüyordu. Diğerleri yıldızlarına buz tutacak kadar uzaktı. Atom ve molekülleri yüzeylerini kaplayan kimileriyse, bunların yarattığı sıvı okyanuslarının donmasına veya buharlaşmasına izin vermeyecek orta mesafelerdeydi. Mesela sıvı suyla, sıvı amonyak ve metanla, sıvı cıvayla kaplı gezegenler vardı. Özellikle bu sıvı okyanuslar çok güzeldi. Rüzgârlar yüzeylerini dalgalandırıyordu. Dalgalar yüzey boyunca kayıyor, yıldızların ışıkları ve üstlerindeki renkli atmosferlerle parıldıyorlardı. Sıvı dalgaların bazıları öyle narindi ki azıcık yayıldıktan sonra dağılıyor, varlıklarından geriye sadece anılarını bırakıyorlardı. Diğerleriyse öfkeyle köpürüyor, muazzam yüksekliklere varıyor, tek hamlede gezegenlerinin dörtte birini aşıveriyorlardı. Okyanus dalgaları maddi biçim almış müzikti gözümde.</p>

  <p class="normal">İlgi çekici minik zımbırtılar, dedi Penelope Teyzem, şu güzelim ışıkların etrafında dönen topçuklar. Ne işe yarayacak bunlar, Yeğenim? Henüz bilmiyorum, dedim. Her şeyi en baştan bilmek zorunda mıyım? E, dedi teyzem, ne demeye yaptın bunları öyleyse? Ne düşündün? İyi, tamam, dedim. Kendi kendilerini yaptı bunlar. Kütleçekim yaptı. Işıklar kadar tatlı değiller, dedi Penelope Teyzem. Uzanıp saçına takılan bir potasyum yumrusunu silkeledi. Her şey illa hoş olmak zorunda değil, dedi Deva Eniştem. Eminim önünde sonunda bir işe yarayacaktır bu şeyler. Hem bak, ne hoş dönüyorlar. Farklı hızlarla.</p>

  <p class="normal">Yıldızlarına en yakın gezegenler, amansız kütleçekim yasalarına uyarak yörüngelerini epey hızlı tamamlarken en uzaktakilerin bir turları çok daha fazla zaman alıyordu. Hatta bazı aşırı geniş yıldız sistemlerinde, bir dış gezegen, yörüngesini tamamlayana kadar içteki bir gezegen binlerce tur atıyor, haliyle ilkinin bir yılı diğerinin on bin yılına denk geliyordu. Başka çeşitlemeler de vardı. Bazı gezegenler öyle ufaktı ki dağları neredeyse çaplarına eşitti ve şekilleri yamru yumruydu. Kimileriyse öyle büyüktü ki neredeyse kendi merkezlerinde nükleer tepkime başlatıp yıldızlara dönüşebilecek haldeydiler. Yeni gezegenlerin pek çoğunun uzaya çifte kutuplu örüntülerle uzanarak elektriksel parçacıkları yakınlarına çeken manyetik alanları vardı.</p>

  <p class="normal">Merkezî yıldızlarının yörüngesinde dönmelerine ilaveten, neredeyse gezegenlerin tümü, kendi eksenleri etrafında da dönüyordu. Bu dönüş hareketi de ilksel diskin dönüş hareketinin rasyonel sonuçlarından biriydi ki ilksel diskin dönüşü zaten ilk nesil yıldızların ters yönde patlamalarının bir sonucuydu. Sebep sonuç, sebep sonuç. Bu olaylar zinciri neredeyse olağandı ama görsel fenomenler, olağan sayılmayacak denli ilginç ve yeniydi. Penelope Teyzem bile dönen gezegenleri beğenmişti. Yıldız sistemlerine uzanıp tıpkı Boşluktaki kıvrımlara yaptığı gibi gezegenleri dürtüklemeye başladı. Sonunda Deva Eniştem durdurmak zorunda kaldı oyununu.</p>

  <p class="normal">Gezegenlerin dönüşleri hoş bir etki yaratıyordu. Herhangi bir gezegendeki sabit bir bakış noktasında, güneş ışığı aynı kalmıyor, zamanla değişiyordu. Merkez yıldızına dönük yüzler ışığa boğuluyor, biraz sonrasında gezegen dönünce aynı yüzler karanlığa gömülüyordu. Dolayısıyla her gezegende bir ışık <span class="ideitalik">gününü</span> bir karanlık <span class="ideitalik">gecesi</span> izliyor, düzenli bir sırayla, gece, gündüz, gece, gündüz diye devam ediyordu. Bir başka deyişle, gezegenlerin dönüşü aydınlıkla karanlık arasında doğal yoldan bir ayrım yaratmıştı ve bu ayrılış hemen her gezegende farklıydı. Hepsi farklı hızlarda dönen milyar kere milyar gezegen bulunduğundan, gün uzunlukları müthiş çeşitlilik gösteriyor, kimi gezegenlerde günler 1019 atomik tik kadar kısa sürerken, bazılarında 1029 atomik tike kadar uzayabiliyordu. Kısacası Âlem-104729’da trilyonlarca farklı gün (ve gece) vardı.</p>

  <p class="normal">Gezegenlerde gündüz ve gecelerin varlığı; haliyle ısıda, atmosfer yoğunluğu değişimlerinde, hortum ve kasırga gibi rüzgârlarla deniz kaynaklı tayfunlarda düzenli değişikliklere yol açtı. Ama daha başka, daha hoş sanatsal etkiler de vardı. Işığın gün boyunca yavaşça hareket edişi gölgelere, uzayıp kısalmalarına, sürekli değişen siluetlerin ortaya çıkmasına yol açıyordu. Sabahları pembe görünebilen doruklar, öğleden sonra mor ve eflatuna dönüveriyordu. Araziler günün kimi saatlerinde kayalık ve kaba, kimi saatlerindeyse Boşluğun peçeleri gibi yumuşacık ve narin görünebiliyordu. Bu fenomenler, ısı ve yoğunluk gibi nicelleştirilemiyor, duyguları coşturuyordu. İçe işliyorlardı. Müzik gibi, daha önce hissedilmemiş duygular doğuruyorlardı. Hayal dünyasını soğurup yeniden şekillendiriyorlardı. Işığın değişimiyle şekiller değişiyordu. Hava ışıldayıp parıldadıktan sonra başka bir görünmezliğe bürünüyordu. Uçucu sıvılara sahip gezegenlerde, büyük miktarda su veya amonyak buharlaşarak bulutlara dönüşüyor ve bu bulutlar sayesinde yepyeni renk çeşitlemeleri doğuyordu. Gece ve gündüz sadece renk farklılıkları yaratmakla kalmıyor; farklı sesler, duygular ve kokular da getiriyordu.</p>

  <p class="normal">Bu fenomenlerin çok azını öngörmüştüm. Sanki tam düşündüğümmüş gibi, gördün mü işte, dedim Penelope Teyzem’e. Ya şunu? Yanıtını bekledim. Evet, evet, dedi sonunda ki verebileceği azami onaya yakındı yanıtı.</p>

  <p class="normal">Evrendeki gezegenlerden bir tanesi ilk dönüşünü diğerlerinden önce tamamladı. Sırf onun ilk günü değil, evrendeki de ilk gündü bu. Olduğu anda fark ettim ve hoşuma gitti (en azından tatmin ediciydi). Bu gezegendeki ilk günün sonuydu bu. Derken 1029 atomik ışık tiki mesafedeki bir başka galakside bir başka gezegen bitirdi ilk gününü. Onu da fark ettim; o da iyiydi ve o gezegende de ilk gün bitmişti. Ardından 1030 atomik ışık tiki mesafede bir diğer gezegenin de günü sona erdi. Ardından bir diğerininki. Bir tane daha. Evrenin farklı yerlerinde, hepsi farklı dönüş hızına sahip farklı gezegenler günlerini bitirdiler. Milyar kere trilyon ilk gün bitti ve hepsi iyiydi. Yaptıklarımdan hoşnuttum.</p>
</body>
</html>
