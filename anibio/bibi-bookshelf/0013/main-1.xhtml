<?xml version="1.0" encoding="UTF-8"?>

<html xmlns="http://www.w3.org/1999/xhtml">
<head><meta name="charset" content="UTF-8"/><title></title><link rel="stylesheet" href="main.css" type="text/css"/>
</head>
<body><h2>ANITLARIN ÖYKÜLERİ ÜSTÜNE</h2>
<p>Sevgili çocuklar,</p>
<p>Anıt deyince aklımıza eski-yeni yontular, dikilitaşlar, kaleler, kuleler, köprüler, hanlar, hamamlar, medreseler,&#160;saraylar, kervansaraylar, camiler, tapmaklar, tarihsel kalıntılar gelir.</p>
<p>Bu yapıların birçoğunun önünden geçmişizdir. Birçoğunu da filmlerinden, fotoğraflarından tanırız.</p>
<p>Her gün önünden geçip gittiklerimizi, kitaplarda, kartpostallarda, filmlerde fotoğraflarıyla karşılaştıklarımızı günlük yaşam içinde önemsemeyiz çoğunlukla. Birer taş yığınının ötesinde, yaşayan varlıklar olduklarını unutur gideriz. Kısacası kanıksamışızdır onları.</p>
<p>Oysaki, geçmişle günümüz arasındaki bağların somut köprüleridir anıtlar. İlk çağlardan günümüze uygarlık tarihimizin temel taşlarıdır.</p>
<p>Kitaplar, anıtların ne zaman, nasıl, kimin tarafından, niçin yapıldığını anlatır. Tarihsel bilgiler verir. Bu bilgileri bulmak kolaydır.</p>
<p>Anıtların bir de yaşayan yanını anlatan öyküleri vardır. Kiminin öyküleri dilden dile, kulaktan kulağa günümüze&#160;ulaşmıştır. Kitaplarda pek bulunmaz. Bulunsa da üç beş satırla yer alır. Bunlar söylencelerdir. Gerçek olup olmadıkları konusunda kesin bir bilgimiz yoktur. Kimi anıtların öy-killerine tarih kitaplarında rastlanır. Bunlar, geçmişteki&#160;gerçek olaylardan kaynaklanırlar. Kimilerinin öyküleri yakıştırmadır.</p>
<p>İster söylencelerden, ister yakıştırmalardan, isterse gerçeklerden kaynaklanmış olsun, her anıtın bir öyküsü vardır. Anlatılan her öykü, kaynağı ne olursa olsun tarihle, geçmişle, gerçekle bir yanıyla ilintilidir.</p>
<p>Anıtların Öyküleri’ni yazarken bütün bu kaynaklardan yararlandım. Tarihsel gerçeklerle, öyküsel gerçekleri kaynaştırmaya çalıştım. Yeni ve özgün öyküler olsun istedim.</p>
<p>İşte bu öyküler, böyle çıktı ortaya. Bu yolla anıtlar, kupkuru bir bilgi yığını olarak anlatılmak yerine öyküleriyle kanlı canlı anlatılmış oldu.</p>
<p>Anıtların Öyküleri’ni okurken, bir yandan anıtlar konusunda bilgi edinirken öte yandan sanatsal bir tad da almış olacağız. İkisi birleşince edindiğimiz bilgiler, aklımızda daha kolay yer edecek.</p>
<p>Anıtların Öyküleri 1979 Çocuk Yılı dolayısıyla TRT’nin “Günaydın” programının “Anıt Dolu Yurdum” bölümünde&#160;yayımlandı. Anıtların Öyküleri’nde her anıtın öyküsü iki&#160;bölümden oluşuyor, ilk bölüm anıtın tarihçesi. Ardından&#160;anıtın öyküsü anlatılıyor. Üç öyküdeyse anıtın tarihçesi ile&#160;öyküsü içiçe anlatıldı. Bu öykülerde savaşların, kıskançlıkların, kötülüklerin geçici olduğunu, insan aklının, yaratıcı&#160;gücünün, güzelliklerin kalıcılığını ve yüceliğini belirtmeye&#160;çalıştım. Sanat yapıtlarının çağları aşarak günümüze dek</p>
<p>nasıl yaşadıklarını, somut bir gerçeklik olarak ortaya koymak istedim. Tarih, bu konuda bize unutulmaz bir ders veriyor.</p>
<p>Öykülerin, tarihle olan gerçekçi bağları dolayısıyla, çocukların yanısıra büyükleri de ilgilendireceğini umuyorum. Kalın sağlıcakla!</p>
<p>ADNAN ÖZYALÇINER</p>
</body>
</html>