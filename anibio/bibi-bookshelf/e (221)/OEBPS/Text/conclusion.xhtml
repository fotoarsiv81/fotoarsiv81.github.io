<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Lüsyen</title>
  <link href="../Styles/main.css" rel="stylesheet" type="text/css" />
</head>

<body class="conclusion epub-type_conclusion">
  <div class="html5_section">
    <h1 class="c-baslik">Sonsöz</h1>

    <p>2010’un Ağustos sonunda, <em>Lüsyen</em>’in son satırını yazdığımda on yılı aşkın süredir zihnimde, yüreğimde gezdirdiğim bir yol arkadaşıma veda etmiş gibi hissettim kendimi...</p>

    <p>Mektupları yayımlandığında tanımıştım onu...</p>

    <p>Değme edebiyatçıya taş çıkartacak bir üslup ve delidolu bir âşığın tutkusuyla yazılmış satırlardı okuduklarım...</p>

    <p>Ardından hatıralarını merak ettim.</p>

    <p>Hacı Mehmet Duranoğlu, 1944’ün <em>Vakit</em> gazetelerini inceleyip üç ay sürmüş bir tefrikadan Lüsyen’in anılarını çıkarıp masama koydu.</p>

    <p>On sekiz yaşında âşık olduğu altmışlık şairin peşine takılıp Türkiye’ye gelmiş bu Belçikalı kızın hayatı, benzeri görülmedik iniş çıkışlar ve meddücezirlerle, Türkiye’nin yaşadıklarıyla paralel giden felaket ve sevinçlerle doluydu.</p>

    <p>Okudukça büyülendim.</p>

    <p>Onun anlattıklarında, sadece bu ülkenin en büyük şairi unvanını almış bir edebiyatçının iç dünyasını değil, onu yetiştiren ülkenin tarihini de aydınlatacak detaylar gizliydi.</p>

    <p>Lüsyen, ömrünün hemen tamamını Abdülhak Hamid’e adamıştı. “Şair-i Âzam”, onun gerçek vatanı olmuştu. Onun sayesinde hem Türkiye ile hem de devrin en büyük isimleriyle tanışmıştı:</p>

    <p>Atatürk’ten İsmet İnönü’ye, Tevfik Fikret’ten Nâzım Hikmet’e kadar...</p>
    <hr class="yildiz" />

    <p>Lüsyen’i keşfedince Hamid’e biraz daha merak saldım.</p>

    <p>İnci Enginün’ün senelerin emeğiyle bir araya topladığı hatıralarını, şiirlerini, oyunlarını, mektuplarını okudum.</p>

    <p>Hamid ve Lüsyen’in anıları ve mektupları ayrı ayrı basılmıştı. Adeta birleştirilmeyi bekliyordu.</p>

    <p>Onlar üzerine araştırma yapanlar, ilişkilerini anlatacak kitabı kaleme alacak yazar için eşsiz bir malzeme derlemişlerdi.</p>

    <p>İnci Enginün, Şair’in mektuplarını topladığı kitabın önsözünde, “Bu mektuplar, Hamid’in hatıralarıyla da birleşince, Hamid hakkında ileride yazılacak kitaplara, çevrilecek filmlere çok değerli bilgiler katabilir,” diyordu.</p>

    <p><em>1924</em> kitabından çok yararlandığım Beşir Ayvazoğlu, “Hamid’ in monografisini yazacak talihli yazar için malzeme büyük ölçüde hazır,” diyordu.</p>

    <p>Bu ifadelerden cesaret alarak <em>Lüsyen</em>’i yazmaya soyundum.</p>
    <hr class="yildiz" />

    <p>Hamid unutulmuştu.</p>

    <p>Lüsyen’i tanıyan bile yoktu.</p>

    <p>Ama İnci Enginün’ün edebiyat araştırmaları, İhsan Safi’nin Hamid’le ilgili derlediği belgeler ve yazılar yol göstericiydi.</p>

    <p>Arşive girdikçe, onlara dair anıları okudukça bin bir renkli ayrıntı saçıldı ortaya...</p>

    <p>Bir darılıp bir barışmaları, Nâzım’la tanışmaları, Atatürk’le tartışmaları, samimi itirafları pek çok kitaba dağılmıştı.</p>

    <p>Son birkaç yılın yaz aylarını ve bütün tatillerini bunları okumaya vakfettim.</p>

    <p>Her daim kurtarıcım Nazan Gezer’in sahaflardan toparlayıp kurduğu “hava köprüsü” aracılığıyla yolladığı kitaplar, hepten öykünün içine çekti beni...</p>

    <p>Eski dilde yazılmış, sayfaları sararmış, baskıları tükenmiş onlarca kitaptan okuduğum anıları, mektupları, şiirleri, piyesleri, bir <em>patchwork</em> diker gibi anlamlı bir bütünde buluşturmaya gayret ettim.</p>
    <hr class="yildiz" />

    <p>Bu güzelim öykü Poti’den Peşte’ye, Tahran’dan Bombay’a, Brüksel’den Londra’ya, Liège’den Ankara’ya, Venedik’ten İstanbul’a uzanan rengârenk bir coğrafyada geçiyordu ve fonunda yerküreyi kana bulayan bir dünya harbi, Balkan Savaşı, İstanbul’un işgali, son Osmanlı Meclisi, İstiklal Mücadelesi, Cumhuriyet’in yeşermesi vardı.</p>

    <p>Hamid ile Lüsyen, geçen asrın en büyük facialarının yangınına teğet geçmiş, her birinden en az yarayla kurtulmayı becermişlerdi.</p>

    <p>Öykü mükemmel, fakat yine de eksikti.</p>

    <p>Özellikle Lüsyen’in Hamid’siz, Hamid’in Lüsyen’siz hayatı gölgedeydi.</p>

    <p>Birbirlerine yüzlerce mektup yazmışlardı; ancak elde sadece Lüsyen’inkiler vardı; Hamid’inkiler kayıptı.</p>

    <p>Bir süre bu kayıp mektupların izini sürdüm.</p>

    <p>Türkiye’deki Belçika Büyükelçiliği ile Belçika’daki Türk Büyükelçiliği desteklerini esirgemediler.</p>

    <p>Türkiye’nin Brüksel’deki Büyükelçisi Murat Ersavcı ile elçilikten Sülün Han Aykurt’un yardımlarıyla Liège Asliye Mahkemesi’nden özel izin kararı çıkararak nüfus kayıtlarında Lüsyen’in ailesinin izini sürdük.</p>

    <p>Liège Belediyesi’nin Türk kökenli Belediye Başkan Yardımcısı Mehmet Aydoğan, Ankara’daki Belçika sefaretinden Fethiye Has ve Brüksel’de öğrenim gören Zeynep Yanaşmayan’ın yardımlarıyla Lüsyen’in soy köklerini araştırdık.</p>

    <p>Venedik’e gittiğimde Vincenzo Lannelli, Lüsyen’in İtalya’daki hayatının izini sürmeme katkı sundu.</p>

    <p>Bir zamanlar Abdülhak Hamid’i Sevenler Derneği Başkanlığı yapan, ölümünden sonra da Şair’i anma törenleri düzenleyen Tahir Karauğuz’un oğlu Doğu Karauğuz babasından kalan belge ve yazıları paylaştı benimle...</p>

    <p>İdil Esen ve Mustafa Sütçü, Milli Kütüphane, Meclis Kütüphanesi ve Bilkent Kütüphanesi’nde araştırmaya destek verdi.</p>

    <p>Aşiyan Müzesi’nin Müdürü Ata Yersu, Hamid’in yazı masasının, koltuğunun, tablolarının, nişanlarının, kalemlerinin, resimlerinin, monoklünün ve Lüsyen’e ait bir saç perçeminin saklandığı odanın kapılarını açtı bana...</p>

    <p>Şair’i, yaşadığı, çalıştığı ortamda hissettim.</p>

    <p>Sonra, bir yaz başı ben de çalışma masamın başına geçip kırılıp dağılmış bu harikulade heykeli yeniden yapmaya giriştim.</p>
    <hr class="yildiz" />

    <p>Fakat sadece bulabildiğim parçaları yapıştırdım; konu pek müsait olduğu halde, belki de belgeselciliğin verdiği bir çekingenlikle, eksik parçaları hayalle tamamlamaya, boşlukları düş gücüyle kurgulamaya yanaşmadım. Öyküde boşluklar, karakter tahlillerinde noksanlar varsa ondandır.</p>

    <p>O yüzden <em>Lüsyen</em>, bir “belgesel roman”dan ziyade “romantik belgesel”e benzedi.</p>
    <hr class="yildiz" />

    <p>En çok dil bahsinde zorlandığımı itiraf etmeliyim.</p>

    <p>Hamid’in dili, artık kimsenin anlayamayacağı denli eskiydi.</p>

    <p>Lüsyen’in, İsmail Yerguz tarafından leziz bir üslupla tercüme edilen mektupları da, yazıldığı devrin lisanını yansıtıyordu.</p>

    <p>Lakin ikisinin üslubu da öyle zengindi ki, Türkçede kalem oynatanlar için böylesine şairane bir dilin, o unutulmuş kelimelerin, “Artık anlaşılmaz,” diye çöpe atılması kabul edilebilir şey değildi.</p>

    <p>Ne yazık ki “ilgisiz”de “bigâne”deki musîki yoktu.</p>

    <p>“Doruk”, “şâhika”nın lezzetine uzaktı.</p>

    <p>“Maşuk”, kendine yeni dilde karşılık bulamamıştı.</p>

    <p>Öte yandan, geçen asrın diline sadık kalacağım derken, ancak sözlükle okunabilen bir kitap çıkarma tehlikesi de vardı.</p>

    <p>Bir orta yol aradım.</p>

    <p>Okuru biraz zorlama ve bazen dipnotlara başvurma pahasına, mazinin lisanıyla günümüzün dilini buluşturmaya, ikisinden de cömertçe yararlanarak kitabın kelime dağarcığını genişletmeye çabaladım.</p>

    <p>İşte bu aşamada Cevat Çapan Hoca’dan yardım istedim. O da beni bu konuda cesaretlendirdi.</p>

    <p>Hamid ve Lüsyen’in hatıra ve mektuplarında kullandıkları dili bozmadan sadeleştirmeye çalıştım. Kendi yazdığım bölümlerde de onların dil zenginliğine ayak uydurmaya gayret ettim.</p>

    <p>Bu kitabın, hayatın hızla eskitip yok ettiği bir dil mirasına da saygı duruşu olmasını istedim.</p>

    <p>Münevver Ayaşlı, Hamid’in eski Türkçe ile yazdığı şiirlerinin öz Türkçeleştirildiğinde buhar olacağını öne sürüyor, Nâzım Hikmet, “Dâhi-i Âzam’ın en kuvvetli yazısını başka bir dile çevirin, hatta bugün konuştuğumuz Türkçeye tercüme edin; bakın nasıl sabun köpüğü gibi dağılıveriyor,” diyordu.</p>

    <p>Kemal Bek, bu tecrübeye girişti.</p>

    <p>Hamid’in, “Yeni nesiller beni anlamıyorsa, nasıl Fransızları, Almanları tercüme edip anlıyorlarsa, beni de Çince yazdım farz etsinler, eserlerimi Türkçeye tercüme etsinler,” vasiyetine uyarak kitaptaki bazı şiir, piyes ve mektuplarını günümüz Türkçesine tercüme etti.</p>

    <p>Böylece Şair-i Âzam’ı, gönderildiği dil gurbetinden geri getirdi. Eserlerini yeni nesille tanıştırdığı gibi, çevrildiğinde buhar olacağı iddiasını da test etme fırsatı verdi.</p>
    <hr class="yildiz" />

    <p>2010 yaz başında tatile çıktığımda nicedir üzerinde çalıştığım bu kitap bitmeden sakalımı kesmemeye söz vermiştim kendime...</p>

    <p>Yaz sonu ak sakallı bir meczuba dönüşmüştüm.</p>

    <p>Kitaba son noktayı koyduğumda ilk okuyanlar, ortak tatilimizi bu kitapla paylaşmak zorunda kalan eşim Dilek ve oğlum Ege oldu.</p>

    <p>Zor beğenmesiyle tanınan Dilek, her zamanki gibi yapıcı eleştiriler ve mantıklı önerilerle kitabı yeniden elden geçirmeme vesile oldu.</p>

    <p>Sabahladığım gecelerde kendisi de ilk şiirlerini yazarak bana eşlik eden Ege, yeni kuşağın dili ve anlam dünyasıyla bağ kurmama yardımcı oldu.</p>

    <p>Hepsi bittiğinde, birikiminden onca yararlandığım, Hamid uzmanı İnci Enginün’ün kapısını çalacak cesareti toplamıştım.</p>

    <p>Kitabı onun ellerine emanet ettim. Enginün, yoğun işleri arasında kitabın danışmanlığını nezaketle kabul etti, olanca titizliğiyle gözden geçirdi, olay ve karakterlerin yerli yerine oturmasına büyük katkı yaptı.</p>

    <p>Ve ardından <em>Lüsyen</em>’i sevgili Zeynep Çağlıyor devraldı.</p>

    <p>Daha önce Doğan Kitap’ta başlayan dostluğumuzu, Can Yayınları’na taşıdık. Onun, bana şevk ve sürat katan “şefkatli kırbacı” sayesinde ve Can Yayınları’nın cansiperâne çalışan harika ekibinin desteğiyle <em>Lüsyen</em>’i elinizde tuttuğunuz haline getirdik.</p>
    <hr class="yildiz" />

    <p>Artık son sözü yazmadan yapmak istediğim tek bir şey kalmıştı:</p>

    <p>Lüsyen’in, “Daima beraber oturacağımız yer,” diye tanımladığı Zincirlikuyu’ya gidip onları ziyaret etmek...</p>

    <p>Hamid, Zincirlikuyu’ya ilk gömülen isimdi. Mezarının haşmeti sayesinde onu bulmak kolay oldu.</p>

    <p>Ona çok yakın olduğu söylenen Lüsyen’in mezarını ise aradımsa da bulamadım.</p>

    <p>Mezarlık Müdürlüğü’ne başvurdum. Çevredeki mezar taşlarını isim isim bildikleri halde onlar da bulamadılar.</p>

    <p>Bunun üzerine mezarlık arşivi açıldı. Lüsyen’in vefat tarihinden, gömüldüğü yer tespit edildi.</p>

    <p>Hemen oraya gidip baktık ve gözlerimize inanamadık.</p>

    <p>Hamid’in biraz arkasında, Ayhan Işık’ın mezarının karşısında, İsmail Hakkı Tekçe ve diğer komutanların mezarları arasında, kaldırım kenarında sıkışıp kalmış bir tümsekten ibaretti Lüsyen’in kabri...</p>

    <p>Ne üzerine bir mezar yapılmış, ne başına bir taş dikilmişti. Adı sanı olmayan, kimsesiz, sahipsiz, garip bir “makber”di.</p>

    <p>Hamid’in mezarı ne kadar gösterişli ve büyükse, onunki o kadar sade ve küçüktü.</p>

    <p>Ömrünü Büyük Şair’in gölgesinde tüketen kadın, ölümünden sonra da onun arkasına gizlenmiş, adını, yerini herkesten saklayarak burada, sevdiği ülkenin toprağı altında tek başına sonsuzluğa çekilmişti.</p>
    <hr class="yildiz" />

    <p>Mezarlıktan kederle ayrılırken, <em>Lüsyen</em>’i okuyanların, ara sıra bu unutulmuş kadını Zincirlikuyu’da ziyarete gideceklerini hayal ettim.</p>

    <p>Belki mezarı başında bir dua okuyacaklardı.</p>

    <p>Belki Maçka Palas’ın önünden geçerken başlarını kaldırıp Hamid’le uzun yıllar birlikte yaşadığı eve bakacaklardı.</p>

    <p>Ya da bir gün Aşiyan Müzesi’ni gezip bu mucizevî aşk hikâyesinden artakalan eşyalara göz atacaklardı.</p>

    <p>Bu, onların unutulmuşluklarını bir nebze telafi edebilir, tanışmalarından bir asır sonra, en azından zihinlerde yeniden buluşmalarını sağlayabilirdi belki...</p>

    <p>Tıpkı benim bu kitapta yapmaya çalıştığım gibi...</p>

    <p>Yukarıda adlarını saydığım herkese ve beni yazmaya teşvik eden, cesaretlendiren, destekleyen, yazım ve basım sürecinde nazımı çekenlere içten teşekkürler...</p>

    <p class="p-right">Can Dündar</p>

    <p class="p-right">Ekim 2010</p>

    <div class="image1 html5_figure">
      <img alt="" src="../Images/r72.jpg" />

      <div class="rsm-metni1 html5_figcaption">
        Fotoğraf: Efe Erdinç
      </div>
    </div>
  </div>
</body>
</html>
