<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter13-3">
  <div class="html5_section">
    <h1 class="subtitle">Bayram kartı</h1>

    <p>Bayramlarda özellikle başka şehirlerde yaşayan tanıdıklara, eş dosta, ahbaplara, aile dostlarına muhakkak kart atılarak bayramları “kutlulanır”dı. Başka şehirlerde yaşayan aile dostları arasında bir kartlaşma söz konusuysa gönderilen şehrin manzarası seçilir, genç kızlar sevdikleri arkadaşlarına çiçek, bebek, artist fotoğraflarından oluşan kartlar göndermeyi tercih ederlerdi. Almanyalılar ışığa tutulup sağa sola doğru hafifçe oynatıldığında, resmin hareket ettiği sanısını uyandıran ve görüntüsü değişen, üstü kalın plastik bir maddeyle kaplı tuhaf kartlar gönderdiler. 70’lerin ikinci yarısında sol söylemin yoğunlaşmasıyla birlikte, yoksulluk manzaraları içeren ve üzerinde toplumcu-gerçekçi şairlere ait dizelerin de bulunduğu kartlar yaygınlaşmıştı. Askerde olan gençler ailelerine kendi fotoğraflarını gönderemiyorlarsa, üzerinde asker fotoğrafı olan kartlar gönderiyorlardı.</p>

    <p>Tebrik kartlarını yazmadan önce gönderileceklerin bir listesi yapılırdı. Uzak şehirlerde yaşayan aile dostlarına hemen hemen aynı cümleler yazılırdı: “Aksoy ailesinin şeker bayramını tebrik eder mutluluklar dileriz. Tosun ailesi.” “Kurban bayramınızı kutlular, esenlikler dileriz. Çalışkan ailesi.” Bayram tebriklerinin karşılıklı gönderilmesine dikkat edilir, birkaç bayram üst üste tebrik kartı göndermeyen aile listeden çıkarılır, geçerli mazeretlerini belirten bir kart geldikten sonra, yeniden listeye alınırdı. Samimi görüşülen ailelere “sıhhatteyiz, afiyetteyiz, Necla’yı nişanladık, Ferit’i kısmetse yaza evlendiriyoruz” gibi ailenin özel hayatına dair havadisler de eklenir, bazen kart yerine aile fotoğrafı gönderildiği olurdu.</p>

    <p>Mezarlık ziyaretleri arife ya da ilk bayram günü yapılırdı. Aile mezarları ziyaret edilir, fatiha okunur, mezarların üstündeki kuru dallar, yapraklar şöyle bir kabaca toplanırdı. Yakın akraba mezarları bayramdan önce temizlenir, çiçekleri sulanır, mezar taşları silinerek yazılarının okunması sağlanırdı. Arife günü birçok telaş yaşandığı için, son iftar yemeği geçiştirilirdi. Yemekten sonra mendiller, çoraplar paketlenir, harçlık dağıtmak için para bozdurulması unutulmuşsa kıyamet kopardı. Hemen çare aranır, henüz kapanmamış bakkala bir koşu gidilir veya konu komşuya bozuk para sorulurdu. Bayram sabahı erkenden namaza gidileceği için, arife gecesi erken yatılırdı.</p>

    <p>Bayram namazı sadece erkeklerin kıldığı bir namazdı. İnançlı ailelerde erkekler mutlaka bayram namazına giderler, o arada evde kahvaltı hazırlanırdı. Çocuklar yeni giysilerini giyerler, bir an önce harçlıklarını ceplerine koyup mantar tabancası patlatmak, füze, kızkaçıran veya kızkovalayan ateşlemek, birkaç tane tüp çikolata bitirmek için acele ederlerdi. Namazdan dönen aile büyüklerinin elleri öpülür, ev halkı birbiriyle bayramlaşırdı. Çocuklar ilk harçlıklarını babalarından, ilk mendillerini de annelerinden alırlardı. Cumhuriyet kuşağının yetiştirdiği kadınlar bayramlarda kocalarının ellerini öpmediler. Aksine, ailede baba kadar söz sahibi oldukları için yan yana oturdular ve çocuklarının ellerini öpmesini beklediler. Ama daha muhafazakâr ve erkeklerin kesin hâkim olduğu ailelerde, kadınların kocalarının ellerini öptükleri görüldü.</p>

    <p>Dokuz günlük tatil alışkanlığı yoktu. Bayramlarda Güney’e gidilmez, anne baba ziyaretleri ihmal edilmezdi. Ortadan kaybolmak, yokmuş gibi yapmak, bayrama uygun olmayan giysilerle misafir kabul etmek dedikodusu günlerce sürecek, hatta kavgası yapılacak kadar büyük ayıplardandı. İlk gün yakın akrabalar ziyaret edilirdi. En yaşlılardan başlanır, sonra diğerlerine sıra gelirdi. Bayramlarda birçok evde karıkoca arasında “Önce benim anneme gidilecek, hayır benimkine gidilecek, kardeşine gitmem, gidersin” kavgaları yapılır, bazen büyüyüp ciddi bir hal aldığı olurdu. Bazı ailelerde de evli barklı kardeşler anne babalarının evlerinde toplanırlar, damatlar, gelinler, torunlar, yeğenler bir araya gelir, kimi zaman unutulmaz bayram yemekleri yenir, kimi zaman küçük ya da büyük küslükler, tartışmalar yaşanırdı. İkinci gün uzak akrabalara ve ahbaplara ayrılır, kalanlar da üçüncü güne bırakılırdı.</p>

    <p>70’lerin başlarında bayram ziyaretlerinde misafire likör ikram etme geleneği hâlâ yaşıyordu. Cumhuriyet değerlerine bağlı hemen her ailenin evinde, mutlaka çok zarif bir eşya olan likör takımı bulunurdu. İnce boyunlu bir şişe ile altı minik kadeh o yılların değerli eşyaları arasındaydı. Dini günleri çağdaş bir biçimde sosyalleştiren bu âdet, dinin siyasallaşmasıyla birlikte gücünü kaybetti. 90’lı yıllara gelindiğinde kaybolan sadece likör ikram etme âdeti olmadı. Bayramlar kendine özgü kuralları olan ritüeller olmaktan çıktı, yorucu ve stresli iş hayatının nefes alınan molaları haline geldi.</p>

    <p>Bayram ziyaretleri kısa sürerdi. Misafire önce kahve sorulur, misafir daha önce gittiği evlerden birinde kahve içmişse, ısrar edilmez, ama şeker tutmadan, baklava ikram edilmeden gönderilmezdi. Birçok aile eve dönüşlerinde kapılarına iliştirilmiş kartvizitler bulurlardı. “Geldik bulamadık, bayramınızı kutlularız. Güngör ailesi.” Kapısında kartvizit bulan aile, kapısına kartvizit bırakan aileye gitmiş ve tıpkı onlar gibi kartvizit bırakmış olabilirdi, bu eğlenceli kesişme çok sık yaşanırdı. Karşılıklı kartvizitler alınır, bir araya gelindiğinde gülüşülür, anlatılırdı.</p>
  </div>
</body>
</html>
