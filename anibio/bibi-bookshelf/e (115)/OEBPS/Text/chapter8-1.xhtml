<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter8-1">
  <div class="notitle html5_section">
    <p>Haber gazeteden okunurdu. Devlet memuru ailelerin hemen hepsi gazete alır, ilkokullarda ilk derste çocuklara günün haberleri sorulurdu. Bugünkü gazetelerin birçoğu o yıllarda yoktu. O yıllarda olan gazetelerin birçoğu da şimdi yok. Bugün hâlâ varlığını sürdüren <em>Hürriyet, Milliyet</em> ve <em>Cumhuriyet</em>’in yanı sıra, dönemin popüler başka gazeteleri de vardı. Bunların en yaygın bilinenleri siyah üzerine sarı basılmış logosuyla hatırlanan <em>Günaydın</em> ile kırmızı logolu <em>Tercüman</em>’dı. Gazeteler siyasi bir yelpaze içinde yerlerini almışlardı. Birtakım az satan solcu gazeteler sayılmazsa, en solcu gazete <em>Cumhuriyet</em> idi. Koyu “Halk Partili” ve daha solcu babalar, özellikle öğretmenler ve işçiler <em>Cumhuriyet</em> okurlardı. Hep siyah-beyaz basılan <em>Cumhuriyet</em> gazetesinin diğerlerinden önemli bir farkı, kültür ve sanata ayrıntılı yer vermesiydi. 70’lerin ilk yarısında <em>Cumhuriyet</em> gazetesini bayiden alırken katlayarak adını gizlemek gerekmiyordu, ama ikinci yarısında herhangi bir yerden <em>Cumhuriyet</em> almak, cesaret ister hale gelmişti. Alınabilse de adı görünmeyecek şekilde katlanıyor ve uluorta okunamıyordu. <em>Milliyet</em> gazetesi <em>Cumhuriyet</em>’e göre daha liberal, <em>Hürriyet</em>’e göre daha solcuydu. Ortanın solu yanlısı ve sosyal demokrat nitelikli bir Cumhuriyet Halk Partisi’ne inanan ailelerin tercihi <em>Milliyet</em> gazetesiydi. Bilgi, liselerarası müzik, dans ve folklor yarışmalarıyla ünlüydü. <em>Hürriyet</em> genelin sesi gibiydi. Magazine de yer verir, herkesin gönlünü yapardı. Birçok ünlü sanatçının değişik şehirlerde verdikleri konserlerden oluşan Hürriyet şölenleri meşhurdu. O yılların büyük gazetelerinden biri olan <em>Günaydın</em> ise <em>Hürriyet</em>’e göre daha magazin ağırlıklıydı. Haberleri kısa kısa verir, büyük fotoğraflar kullanır, büyük cinayetler, soygunlar, adli vakalar <em>Günaydın</em>’a birinci sayfadan girer, bütün ayrıntılar anlatılırdı. <em>Tercüman</em> milliyetçi-muhafazakâr bir çizgi izliyordu. Anadolu’nun Adalet Partilileri <em>Tercüman</em> okurlardı. Yayın hayatına bağımsız gazeteler olarak başlayan <em>Saklambaç</em> ve <em>Kelebek</em> tam anlamıyla magazin gazeteleriydi, ikinci sayfalarında fotoroman yayımlarlardı. Sonra <em>Saklambaç Günaydın</em>’ın, <em>Kelebek Hürriyet</em>’in eki oldu. <em>Cumhuriyet</em> gazetesinin düzenlediği güzellik yarışmalarından sonra, diğer gazeteler de güzellik yarışmaları düzenlediler. Bu yarışmaların “Miss Model of The World” filan gibi Frenkçe adları yoktu. Yüz güzeli, sinema güzeli, fotojeni güzeli gibi mütevazı adlarla düzenlenir, sonuçlar magazin basınını günlerce meşgul ederdi.</p>

    <p>Dönemin gazeteleri bugünkülere pek benzemiyorlardı. Ciddiye alınırlardı. Gazete gerçek haber kaynağı olarak görülür, yazdıklarına toplumun büyük çoğunluğu tarafından inanılır, itibar edilirdi. Köşe yazarları kendi zevklerini, eşlerinin meraklarını, yaşadıkları lüks hayatın ayrıntılarını anlatmak için bu köşeleri kullanmazlar, toplumsal hayata ilişkin önemli meseleleri konu edinirlerdi. Bu yüzden ağır bir saygınlıkları vardı. Haber yazma üslubu farklıydı. Günümüzdeki kadar özgür ve serbest bir yaklaşım yoktu. Sıradan insanların özel hayatları pek deşifre edilmezdi. Spor sayfaları bugün olduğu gibi futbola düşkün erkeklerin öncelikle okuduğu sayfalardı. Bugünün bilgisayar teknolojisi ile değil, pikaj-montaj gibi son derece eziyetli yöntemlerle hazırlandıkları için, birinci sayfadaki haberlerin devamı arkadaki sayfalarda olur, her haberin sonuna “Devamı sf. 15 st. 3 (sayfa 15 sütun 3)” gibi ibareler konurdu.</p>
  </div>
</body>
</html>
