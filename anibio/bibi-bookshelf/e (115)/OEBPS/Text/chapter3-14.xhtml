<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter3-14">
  <div class="html5_section">
    <h1 class="subtitle">Necefli maşrapa, Telekutu ve Telespor</h1>

    <p>Dönemin televizyoncuları iyi niyetli ve disiplinliydiler. Özveriyle çalışıyorlardı. Şartlar ilkel, teknoloji yetersizdi. Ya stüdyonun elektrikleri kesilir ya film kopar ya gösterme cihazı bozulur, bu yüzden televizyon ikide bir “arıza nedeniyle yayınımıza bir süre ara” verirdi. Arıza hallerinde ekranda yıllarca espri unsuru olan bir görüntü belirirdi: Necefli Maşrapa. Ekran siyah-beyaz olduğu için değerli taşları hakkında fikir yürütemediğimiz bu nesnenin necefli maşrapa olduğu altında yazardı. Görevliler insaflıydılar. Arızaları gideremeseler de, arıza esnasında ekrana gelen sabit görüntüleri arada bir değiştirirlerdi. Görüntü gidip ekran karardığında seyirci yine necefli maşrapayı beklerken bu kez Düden Şelalesi ya da Antalya’dan bir görünüm belirirdi. Artık beş dakika mı sürerdi arıza, iki saat mi, orasını Allah bilirdi. Televizyonun güçbela yayın yapabildiği emekleme döneminin favori sabit görüntüsü ise “Lütfen bekleyiniz” yazısıydı. Elle yapılmış bir resmin altına iri harflerle “Lütfen bekleyiniz” yazılmıştı, ama neden bekleneceğine dair bir bilgi içermezdi. Yine de “Televizyonunuzu kapatmayı unutmayınız” uyarısının eline hiçbiri su dökemedi.</p>

    <p>Televizyon tek kanaldan çok kanala, siyah-beyazdan renkliye geçinceye kadar çok bekletti bizi ama, birkaç saat yayından en azından hafta sonları tüm gün yayına geçişi çok da yavaş olmadı. 70’lerin ikinci yarısında, cumartesi ve pazar günleri yayın öğleden sonra başlıyordu. Hafta sonlarını renklendirdiği bir gerçekti, özellikle spor-toto oynamanın yaygın olduğu yıllarda, pazar günleri futbolu eve getiriyordu.</p>

    <p>Pazar günleri <em>Telespor</em> adıyla yayınlanan bu programlar esnasında, atletli babalar spor-toto kuponlarını dizlerine koyarlar, birçok maça canlı bağlanılır, skor öğrenilir, maç aralarında skeçler yayınlanır, dönemin canlı yayın sunucularından Cenk Koray ve Güneş Tecelli espriler yaparlar, canlı yayında şarkı söylemek üzere gelmiş fazla ağır top olmayan şarkıcılarla sohbet ederler; küçük yarışmalar, <em>Pembe Panter</em> ve <em>Bay Meraklı</em> gibi çizgi filmlerle bir pazar günü doldurulurdu.</p>

    <p>Cenk Koray <em>Telekutu</em> adlı yarışma programıyla özdeşleşmişti. Stüdyoda, üzerinde numaralar bulunan üst üste yerleştirilmiş bir sürü küçük kutu vardı. Telefonla stüdyoya bağlanma teknolojisi olmadığı için, Cenk Koray stüdyodaki bir seyirciyi davet eder, bir numara seçmesini isterdi. Seyirci seçtiği numarayı söyler, Cenk Koray elindeki listeden o kutunun içinde ne olduğuna bakardı. Sonra seyirciyle pazarlık başlardı. Cenk Koray seyirciye terlik vermek ister, seyirci kabul etmez, terliğin yanına bornoz ekler, olmadı, tencere takımı, yine yetmezse elektrikli ızgara gönlünden kopar, seyirciye “Hangisi?” diye sorardı. Bu hediyeleri alıp gitmek mi ister, yoksa kutusunu açtırmak mı? Seyirci inatçıysa Cenk Koray da az değildi. Hepsini siler, yeni baştan başlardı. Bir saç kurutma makinesi, bir bebek arabası, yanına porselen kahve fincanı takımı… Bazı seyirciler Cenk Koray’ın teklifini kabul eder, bazıları da “kutumu açın” diye tuttururlardı.</p>

    <p>Erkan Yolaç’la <em>Evet Hayır</em> yarışmasında amaç, bir dakika boyunca Erkan Yolaç’ın sorularına “evet hayır diye cevap vermeyeceksiniz, verdiğiniz cevabı tekrar etmeyeceksiniz, başınızı emme basma tulumba gibi sallamayacaksınız”dı. Ayrıca gelirken <em>Mehter Marşı</em>’yla gelinir, giderken <em>İzmir Marşı</em>’yla gidilirdi. Güneş Tecelli ise bir canlı yayın sırasında “Vay anasını sayın seyirciler” diyerek bir anda ün kazanmış bir sunucuydu. Hem sıcak, hem soğuk olabilen farklı bir üslubu vardı. Esprileri çoğu zaman soğuk, ama dönemin klişe esprilerine göre zekiceydi. Orhan Boran ve Halit Kıvanç da televizyon programlarının emektarlarıydılar.</p>
  </div>
</body>
</html>
