<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter10-1">
  <div class="html5_section">
    <h1 class="subtitle">Dünyaevine girmek, yuva kurmak</h1>

    <p>Toplum içinde kabul görmenin birkaç yolundan biri evlenmekti. Genç erkekler askerliklerini yapmadan ve evlenmeden adam olmuş sayılmazlar, bir ev geçindirmenin sorumluluğunu taşımaya başlayınca, ciddiye alınmaya layık hale gelirlerdi. Evlenmek bir yanıyla çok kolaydı, sarsılmamış bir tarifi vardı, hedefi, amaçları belliydi. Bir yanıyla da çok zordu, bir yığın prosedürden geçmek, boşanmak hoş karşılanmadığı için, ince eleyip sık dokumak gerekiyordu.</p>

    <p>İki türlü evlenme şekli vardı. Bunlar görücü usulüyle evlenme ve tanışarak evlenme idi. İlerici aileler tamamen reddetmeseler de, görücü usulüyle evlenmeye sıcak bakmazlar, çocuklarının tanışarak evlenmelerini tercih ederlerdi. Tutucu aileler için o yıllarda doğru evlenme şekli görücü usulü ile evlenme idi. Her iki türde de uzun araştırmalar yapılır, gerek kızlar, gerek erkekler sorulup soruşturulurdu. Onuru hiçe sayan görücü usulü ile evlenme, 70’li yıllarda şehirlerde hız kesmişti, ama yine de tuhaf karşılanan, garipsenen bir tarafı yoktu.</p>

    <p>Evlenme çağına gelmiş kızlara görücü gelirdi. Görücü bir grup kadın demekti. Çöpçatan kadının tavsiyesi üzerine oğluna kız bakan anne yanına varsa kızını, kız kardeşini alır, kız görmeye giderdi. Oğluna kız bakan anne görücü gider, evlenecek yaşta kızı olan anneye görücü gelir, kızlar da görücüye çıkardı. Çeşitli durumlarda görücü gidilirdi: Oğlanın annesi bir vesileyle gittiği bir evde, evin kızını beğenebilir, bir süre sonra yakın kadın akrabalarını toplayıp o eve görücü gidebilirdi. Oğlanın halası, teyzesi veya bir başka kadın akrabası gittikleri bir evde, evin kızını görüp beğenebilirler, oğlanın annesini de alarak görücü gidebilirlerdi. Çöpçatanlık yapan kadın, oğluna kız arayan anneye veya yakınlarına, şehrin falan mahallesinde filancanın gelinlik kızı olduğunu söyler ve görücü gidilirdi. Müşkülpesent annelerin koca şehirde oğullarına layık bir kız bulamayıp civar illere bile görücü gittikleri görülürdü. Bazen görücü gönderme teklifi evlenecek delikanlıdan gelirdi. Delikanlı bir kızı görür, beğenir ve annesini görücü gönderirdi. Görücü gitmek kadınlar arası bir faaliyetti. Görücü gitmek için gidilecek eve haber gönderilir, gün, saat bildirilir ve görücü gelineceği vurgulanırdı.</p>

    <p>Her ailenin görücülük müessesesine karşı tavrı aynı değildi. Gelinlik kızına gelen görücü sayısının çok olmasıyla övünen anneler olduğu gibi, görücüye çıkmaktan nefret eden kızlar da vardı. Kimi kızlar gönüllerinde bir sevgili olduğu için görücüye çıkmak istemezler, annelerinin zoruyla çıksalar bile görücülere surat asarlardı. Genel olarak nazik olmak, fazla hevesli görünmemek, misafire hakaret edercesine surat asmamak, kendine görücü geldiği için mutluluktan havalara uçmamak makbul davranışlar arasındaydı.</p>

    <p>Görücünün kızı görüp gitmesi bu evliliğin gerçekleşeceği anlamına gelmezdi. Zaten görücü ziyaretleri sırasında bu konu fazla konuşulmaz, kız görülür, boyuna posuna, ailenin sosyal durumuna, temizliğine, nezaketine ve benzeri unsurlara bakılırdı. Bir başka deyişle görücüler kızı “görürlerdi”. Görücülerin en çok dikkat ettikleri şey kızın güzel olup olmadığıydı. Güzel kızlara daha fazla görücü gelir, bu da kızların kısmetlerden kısmet beğenmemelerine yol açardı. Görücülere kahve başta olmak üzere gereken ikramlar yapılır, eğer aile kızını vermeyi düşünmüyorsa mesafeli durulur, konuşma açılsın da sohbet uzasın diye ortaya ikide bir laf atılmaz, soğukça davranılırdı. Eğer oğlanın annesi de kızı beğenmemişse fazla oturmak doğru olmaz, bir kahve içip kalkılırdı.</p>

    <p>Bazı anneler kızlarını evlendirmeye, bazı kızlar da evlenmeye çok teşne olurlardı. Bu tip aileler görücü geleceğini dünya âleme ilan ederler, olduklarından başka türlü görünmeye gayret ederlerdi. Kızlarının en mazbut pozlarda çekilmiş fotoğraflarını bir vesile icat ederek çöpçatanlıklarıyla meşhur olan birtakım kadınlara dağıtırlar bu çöpçatan ruhlu kadınlar o resimleri kapı kapı dolaştırıp kızlara koca ararlardı. Çöpçatanlık müessesesi özellikle düşük eğitimli mahallelerde iyi işlerdi. Bu kadınların ellerinde kızların fotoğrafları kadar, evlenecek kız arayan erkeklerin de fotoğrafları bulunur, sık sık vesile icat edilerek ortaya dökülür, bazen hiç vesile aranmaz, doğrudan kızın annesine veya kıza gösterilirdi. Görücü usulü ile evlenmede oğlanın annesi kızı beğendiyse, kızın annesinin gözü de oğlanın ailesini tuttuysa süreç işlemeye başlar, bir beğenme söz konusu olmamışsa misafirler nazikçe teşekkür edip giderler, kız ve annesi bir süre görücülerden haber bekler, makul bir süre içinde haber çıkmazsa o aileden ümit keserlerdi.</p>

    <p>Tanışarak evlenmede kızla oğlan, arada ikisini bir araya getirmiş kimseler olmadan birbirlerini görmüş ve tanımış olurlardı. Bu basit bir tanışma olabileceği gibi, iki genç birbirlerine âşık olmuş, hatta flört ediyor da olabilirlerdi. Ortada böyle bir ilişki varsa, evlenmek için gerekli adımların atılması zamanı gelir ve prosedür işlemeye başlardı. İktidarın tadını ancak oğulları evlenme çağına gelince alabilen anneler bunu pek hoş karşılamıyorlarsa da, artık 70’lerde yaşanıyordu ve şehirlerde gençler görücü usulü ile evlenmeye karşı çıkıyorlardı.</p>

    <p>Tanışarak evlenmenin de türleri olmakla birlikte, 70’lerin başlarında, Batı’nın küçük şehirlerinde yaygın olarak görülen, oğlanın sokakta gördüğü kızı birkaç ay boyunca takip etmesi, kızın salak değilse bunun farkında olması, ardından ilk adımın atılmasıydı. Bu takipler o yıllarda bir tür tanışmaydı. Böyle durumlarda oğlan kızın hangi eve girip çıktığını görür, bununla yetinip o eve doğrudan annesini görücü gönderebilirdi. Oğlan takip ettiği kızla bir vesile yaratıp tanışabilir, birkaç masum görüşmeden sonra, kıza annesini görücü göndereceğini söyleyebilirdi. Oğlan kızla tanışır, arkadaşlık teklif eder, kız reddeder, oğlan bunun üzerine niyetinin ciddi olduğunu göstermek için annesini görücü gönderebilirdi. Ya da oğlan kıza arkadaşlık teklif eder, kız nazlanır, sonra kabul eder, nihayet muhallebicide buluşulur, birkaç buluşmadan sonra oğlan annesini görücü gönderebilirdi. Eğer ortada bir arkadaşlık varsa, artık bunun adına görücü usulüyle evlilik denmez, tanışarak evlenme denirdi. Bu düzeyde olan ilişkilerde müstakbel kayınvalidenin gönlünü yapmak için, yine de bir görücü ziyareti yaşanırdı.</p>
  </div>
</body>
</html>
