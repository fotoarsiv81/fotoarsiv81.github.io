<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter10-4">
  <div class="html5_section">
    <h1 class="subtitle">Söz kesme</h1>

    <p>Evlilik prosedürünün gereği gibi işlediği hallerde, kız istemeden sonra sıra söz kesmeye gelirdi. Sözlenme de denen, genellikle fazla büyütülmeden sade bir şekilde yapılan bu tören, aile arasında ve kız evinde yapılırdı. Birbirlerini eskiden beri tanıyan bazı ailelerde, evlilik kararı her iki tarafı da şiddetle sevindirmişse, söz kesme töreni küçük çaplı bir nişana dönüşürdü. Yenilir, içilir, eğlenilir, bu arada kendini ailenin çok yakını zanneden, ama törene çağrılmamış olan akrabalar ya da ahbaplar küserler, tatsızlıklar yaşanırdı.</p>

    <p>Söz kesme töreninin en önemli hazırlığı gelin ve damat adayına alınacak hediyelerdi. Bunlar âdet olduğu üzere söz bohçasına konurdu. Söz kesme, evliliği garantileyen bir adım olmadığı ve sırada yapılacak daha çok tören, alınacak çok hediye olduğu için söz bohçasına konulacak hediyeler fazla abartılmazdı. Her bohçada bulunan en temel hediye iç çamaşırıydı. Damada atlet, külot, çorap, terlik, tıraş takımı, babasına pijama, annesine elbiselik kumaş, oğlanın kardeşlerine de cinsiyetlerine uygun ufak hediyeler bizzat kız tarafından işlenmiş söz bohçasına konur ve gönderilirdi. Oğlan tarafı da benzer bir şekilde söz bohçasını hazırlardı. Kıza, kızın annesine, babasına terlik, çamaşır, havlu, elbiselik kumaş, kenarları oyalanmış havlu, kıza gecelik-sabahlık takımı, yüksek topuklu terlik gibi hediyeler hazırlanır, her evde bir köşede zamanı gelince kullanılmak üzere sandıklarda saklanan söz bohçasına konur ve kırmızı kurdeleyle bağlanarak gönderilirdi.</p>

    <p>Söz kesileceği gün damat, annesi, babası ve yakın akrabalar yine çiçek ve çikolata eşliğinde kız evine gelirlerdi. Gelirken incecik iki altın telden ibaret olmasıyla bilinen söz yüzükleri de önceden oğlan tarafınca alınmış olur, söz kesme sırasında yüzükler bir aile büyüğü tarafından gençlere takılırdı. Söz kesmenin yakın akrabaların bile dahil olmadığı, çok sade ve kısa bir tören halinde yaşandığı olur, bazen kızla oğlan birlikte çarşıya çıkarlar, kuyumcuya giderler, söz yüzüklerini alıp takarlar, böylece sözlenmiş olurlardı. Aileler evlilik kararından haberdarlarsa ve onaylıyorlarsa, kız isteme töreninden sonra kendi kendilerine sözlenen gençlere kızılmaz, ama nişan ve nikâhı kendi aralarında yapmalarına asla izin verilmezdi.</p>

    <p>İncecik iki altın telin bükülmesiyle elde edilen ve adına söz yüzüğü denen bu yüzükler sağ elin yüzükparmağına takılırdı. Söz yüzükleri çok ince olurdu. Bu incelikle bağların henüz zayıf olduğu mu vurgulanmak istenirdi, yoksa söz yüzüğüne göre pahalı olan alyans zaten alınacağı için fazla masraf olmasın diye mi? Bilemiyorum. Sözlü gençler görüşme konuşma konusunda bir parça rahatlık kazansalar da, söz çok ciddi bir adım sayılmaz, bu nedenle nişanın bir an önce yapılması istenirdi. Sözlü olmak her ne kadar ortada bir evlilik kararı olduğunu beyan etse de, sözlü kızdan hoşlanan başka gençler şanslarını denemekten pek çekinmezler, ama nişanlı kızlara uzak durmalarının daha doğru olduğunu bilirlerdi. Söz her zaman bozulabilir, bozulması halinde büyük yankı uyandırmazdı. Bozulabilecek ve bozulduğu takdirde doğal karşılanabilecek bir şeye niye söz kesme denirdi, o da meçhul. Oğlan eğer askerliğini yapmamışsa, sözlülük sırasında askerliğini yapması çok makul bulunurdu. Böylece kız rahat rahat nişan hazırlıklarını yapar, oğlanla kızın bir araya gelme tehlikesi olmaz, kızın babası rahat uyurdu.</p>
  </div>
</body>
</html>
