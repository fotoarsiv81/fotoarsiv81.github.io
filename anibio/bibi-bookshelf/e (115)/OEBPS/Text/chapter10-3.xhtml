<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter10-3">
  <div class="html5_section">
    <h1 class="subtitle">Kız kaçırma, kocaya kaçma</h1>

    <p>Kızla oğlan birbirlerini sevdikleri ve dünya âlem bunu bildiği halde, kızın babası inat ediyor ve kızını vermiyorsa, gençlerin meşru yollarla evlenme imkânları kalmamışsa, kız oğlana kaçar, buna da kız kaçırma denirdi. 70’lerin başlarında köylerde, kasabalarda, fazla eğitimli olmayan aileler arasında sıklıkla rastlanır, ciddi dalgalanmalara yol açar, kimi zaman tatsız olaylarla, kimi zaman mutlu sonla biterdi.</p>

    <p>Bütün meşru yolları tüketmiş olan kızla oğlan, önce gizlice buluşup kaçış planı yaparlardı. Ne zaman, nasıl kaçacaklar, kaçınca nereye gidecekler, kime gidecekler, ne kadar kalacaklar, hangi aracıyla haber gönderecekler, bütün bunlar önemli ve acilen cevaplandırılması gereken sorulardı. Böyle durumlarda kızın ailesinin aklına ilk gelecek olan yere gitmek doğru olmazdı. Kaçan çifti seven, onları koruyup kollayacak, aynı zamanda sözü dinlenir bir ahbabın ya da akrabanın yanına gitmek en doğrusuydu. Mümkünse komşu bir şehirde yaşıyor olmaları tercih edilirdi. Kızın babası çok sert ise, uzun süre gizlenmek ve babanın umutsuzluğa kapılmasını beklemek gerekebilirdi. Bazen oğlanın ailesi çifte destek olur, bazen onlar da bu evliliği hoş görmezler ve sevgililer iki cephede birden savaşmak zorunda kalırlardı. Çok nadir de olsa aşktan anlayan annenin kızına destek olduğu, hatta kaçış planlarına yardım ettiği görülürdü. Sevgililer kaçarlar, önceden saptadıkları yakının evine giderlerdi.</p>

    <p>Kaçan çifte evini açan yakın, önemli bir meseleyle karşı karşıya kalırdı. Sevgililerin yatmalarını engelleyecek mi, engellemeyecek mi? Eğer kızın babasını ancak “kızınız artık kız değil” cümlesiyle can evinden vurabileceklerini düşünürlerse, alelacele bir imam nikâhı kıyılır ve çift gerdeğe girer; bu önemli olayın bu şekilde cereyan etmesi istenmiyorsa ve babanın ikna edilebileceği kanaati güçlüyse, kızla oğlan birbirlerinden kesinlikle uzak tutulurlardı. Kaçan çifte evini açan bazı yakınlar, baba ikna olsa da, olmasa da böyle bir namus meselesine aracı olmak istemezler ve her durumda kızla oğlanın yakınlaşmasına izin vermezlerdi.</p>

    <p>Bu arada kaçan kızın evi mateme girerdi. İlk yaşanan olay annenin ağlayıp dövünmesi, babanın anneyi suçlaması ve kızını reddettiğini beyan ederek “Benim böyle bir kızım yok!” demesiydi. Bir süre kızın nerede olabileceği araştırılır, oğlan evine haber gönderilip teessüf edilir, oğlan evi de bu evliliği onaylamıyorsa “bizim haberimiz yok”; onaylıyorsa, “artık inadı bırakın, sevenleri ayırmayın” şeklinde karşı haber gönderir, derken çatallı yola gelinirdi. Baba yumuşarsa kızla oğlanın nerede olduğuna dair haber çıkar, aracılar gelir, gider, baba ikna edilir, kız eğer oğlanla gerdeğe girmemişse baba evine döner ve süreç gereği gibi yaşanırdı. Bazen baba kesinlikle yumuşamaz, kızını reddeder, böylece yıllar sürecek baba kız küslüğü yaşanırdı. Kız kaçırma olayları köylerde, küçük kasabalarda daha sık görülür, ama oralarda daha sıklıkla mutlu sonla biterken, az görülen şehirlerde, acı hikâyelerin yaşanmasına neden olabilirdi. Böyle bir şey olmamış ve kız oğlana Allah’ın emriyle verilmişse, kız istemenin ardından gelen tören söz kesmeydi.</p>
  </div>
</body>
</html>
