<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter16-1">
  <div class="html5_section">
    <h1 class="subtitle">Divanlar, somyalar, sedirler</h1>

    <p>70’ler küçük şehirlerde apartman kültürünün henüz saltanatını ilan etmediği, bu yüzden tek ya da iki katlı evlerle dolu bir yığın mahallenin bulunduğu yıllar olduğu için, evlerin iç düzenleri de, yaşama biçimleri de bugünkünden çok farklıydı. Misafir odaları evlerin yasak bölgeleri iken, oturma odaları hayatın yaşandığı en önemli mekânlardı. 50’li-60’lı yıllarda yapılan tek ya da iki katlı evlerin birçoğunda mutfaklar çok büyük tutulmuştu. Böyle evlerde mutfak aynı zamanda oturma odasıydı. Kışın sobası devamlı yanar, radyo burada durur, yemek bu odada yenir, ödevler bu odada yapılırdı.</p>

    <p>Küçük şehirlerin hayatına apartmanlar sızmaya başlayınca mimari düzendeki anlayış değişti. Bu kez mutfaklar küçüldü. Apartman dairelerinde salonlar misafir odası ilan edilip büyükçe bir oda da oturma odası olarak düzenlendi. İster mutfaklı, ister mutfaksız olsun, oturma odalarına bir ya da iki divan kurulurdu. İkiz yatakların yaygın olarak imal edilmediği o yıllarda, her evin temel eşyalarından olan yaylı somyaya bir ya da iki kat şilte serilir, üzerine divan örtüsü örtülür, böylece divan kurulmuş olurdu. Divan günümüzün çekyatları ya da açılınca yatak olan kanepeleri gibi, çok fonksiyonlu bir eşyaydı. Hemen her evin oturma odasında pencerenin önüne divan kurulur, müsaitse odada bir de kanepe bulunurdu. Bazı oturma odalarında karşılıklı iki divan olur, sabit gelirli, ama çok çocuklu birçok aile her çocuğuna bir oda ayıramadığı için, divanlar, aynı zamanda çocukların karyolaları işlevini de görürdü. Akşam olunca divanların üzerine çarşaf serilip yastık ve yorgan konularak “yatak yapılır”, sabah olunca yataklar toplanırdı.</p>

    <p>Divanların üstüne dayanıklı kumaşlardan dikilmiş, etekleri kırmalı, divan örtüsü örtülür, duvara aynı kumaştan dikilmiş minderler dizilirdi. Divan örtüleri becerikli anneler tarafından dikilirdi. Divanların bir tarafı duvara dayalı olduğu için, açıkta kalan üç yüzü bu örtünün etekleriyle örtülmüş olur, altına çamaşır, çorap sepetleri, kışlıkların ya da yazlıkların kaldırıldığı bavullar, babanın musluk filan bozulduğunda çıkarıp tamirata giriştiği takım çantası, varsa evin küçük çocuğunun oyuncaklarının doldurulduğu sepetler tıkıştırılırdı. Örtünün etekleri kolay kirlenmez, buna karşılık oturulan yüzey çok sık kirlenirdi. Ama her defasında örtünün tümünü yıkamak gerekmesin diye, üzerine kilim, halı ya da daha kalın, kolayca yıpranmayacak bir kumaştan dikilmiş bir örtü daha örtülürdü.</p>

    <p>Büyükanne-dede evlerinde sedire de rastlanırdı. Sedir pencere önüne kurulurdu. Divana göre daha dar, alçak ve sert olurdu. Kalaslardan pencerenin önünü, bazen çepeçevre odayı dolaşacak şekilde bir bank yapılır, kalaslar görünmeyecek şekilde örtüyle örtüldükten sonra, üzerine minderler yerleştirilirdi. Sedir minderleri büyük ve çok sert olurdu, genellikle içine ot doldurulurdu. Sedirlerin duvara bitişen yerleri de kalın ve sert minderle kaplanır, böylece alışkın olanların pek rahat ettiği, alışkın olmayanlar için çok rahatsız bir oturma alanı kurulmuş olurdu. O yıllarda modern bir hayata özlem duyan birçok evde misafir odalarında koltuk takımları, sehpalar bulunsa da, oturma odalarında divan, divan örtüsü veya sedir bulunur, misafir olmadıkça yemekler oturma odasındaki masalarda yenirdi.</p>
  </div>
</body>
</html>
