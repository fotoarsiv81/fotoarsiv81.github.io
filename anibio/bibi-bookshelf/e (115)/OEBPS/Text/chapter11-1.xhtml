<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter11-1">
  <div class="html5_section">
    <h1 class="subtitle">Kurbağa testi ile ilk adım</h1>

    <p>Orta sınıf 70’li yıllarda büyük aileden “çekirdeğimsi” aileye geçmişti. Artık küçük şehirlerde de evlerin pek azında kayınvalide, kayınpeder bulunuyordu. Büyük aileler birçok aileye bölünmüş olsa da, orta sınıf için aile kutsallığını ve önemini koruyordu. Bir evde anne, baba ve çocuklar bulunur, bekâr gençlerin aileleriyle oturmaları beklenirdi. Bir ev tutup tek başlarına oturmaları söz konusu değildi. En fazlası, başka bir şehirde üniversite eğitimi yapan çocuklara, kısıtlı olarak bu hak tanınır, o çocuklar da ikide bir gelip aylarca kalan anne baba yüzünden tek başlarına yaşamanın tadını çıkaramazlardı.</p>

    <p>70’lerde hâlâ aileyi aile yapan şey çocuktu. Evli bir çiftin çocuk istememelerini akıl almazdı. Uzun zamandır evli ve çocuksuz çiftlere “kusurlu” oldukları için acınır, istemiyor olabilecekleri düşünülemezdi. Soyun, evliliğin, ailenin devamını sağlayan bu değerli varlığın ilkine hamile kalan kadın, hayatının diğer zamanlarında yaşayamayacağı bir şımarma ve kapris yapma hakkı kazanır, bütün huysuzlukları hamilelik boyunca hoş görülürdü. Aşerdiği için kış ortasında caneriği isteyen hamile kadın hikâyeleri hiç de abartılı bulunmaz, bazı ailelerde bir dedikleri iki edilmezdi.</p>

    <p>Doğum bugün de olduğu gibi sevinç veren bir olaydı. Süreç kadının hamile olduğundan şüphelenmesi ile başlardı. <em>Predictor</em> bulunmamıştı, eczaneden bir <em>Predictor</em> alıp birkaç dakika içinde durumu öğrenmek mümkün değildi. Bir kadının hamile olup olmadığını öğrenmesi için laboratuvara gidip kurbağa testi yaptırması gerekirdi. Kurbağa testinin sonuçlarına göre kadın hamile ise olağanüstü bir dönem başlardı. Ama bu mutlu haberi erkeklerin de bulunduğu bir toplulukta uluorta söylemek ayıptı. Yalnız hamilelik değil, kadınların fizyolojik yapısının gerektirdiği her türlü hal erkeklerden saklanır, manasız bir yalanlar silsilesi sergilenir, iki farklı cins yokmuş gibi davranılırdı. Kadınlar kocalarının dışında hiçbir erkeğe regl olduklarını söylemezler, erkek kardeşlerinin yanında bile ağızlarından kaçırdıklarında kıpkırmızı kesilirlerdi. Regl, hastalanmak, âdet görmek, aybaşı olmak, ay hali olmak, kirlenmek gibi kelimelerle ifade edilir, bazı kadınlar arasında cinsel ilişki için de “kirlenmek” kelimesi kullanılırdı. Cinselliğe böyle bakıldığı için, bu “kirli” eylemi temizleyen şey hamile kalınmasıydı. Eğitimli kadınların ve erkeklerin bulundukları topluluklarda cinselliğe daha doğal yaklaşılır, cinsellik üzerine edepli şakalar yapılır, böyle bir şey yokmuş gibi davranılmaz, ama yine de cinsel hayat ve cinsel kimlik tamamen doğallaştırılamazdı. 70’li yıllarda da, önceleri olduğu gibi cinsellik yasaklı bir konu, cinsel hayat bir sırdı. Bütün kutsallığına rağmen hamilelik de bu gizlilikten ve sakınmadan payını alırdı. Bebek doğana kadar hamilelik hali, kadınları ve biraz da baba adayını ilgilendirirdi. Hamile kadının annesi, kayınvalidesi, kız kardeşleri, görümceleri ve diğer kadın akrabaları faaliyete başlarlar, bebek için adeta seferberlik ilan edilir, hazırlıklar yapılırdı.</p>
  </div>
</body>
</html>
