<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter9-4">
  <div class="html5_section">
    <h1 class="subtitle">Dost hayatı yaşamak, metres tutmak</h1>

    <p>O yıllarda aşklar eğlenceliydi, kimi hikâyeler gülünçtü, çekilen acıların çok ağır olduğu sanılıyordu. Ama aynı yıllar, yine aynı toplumsal hayatın kuralları yüzünden ağır ve efsanevi aşkların görüldüğü, dramatik sonların yaşandığı yıllar da oldu. Tarafların birinin evli olması halinde yaşanan aşk, yasak aşktı. Dramatik sonlara çoğunlukla bu tür yasak aşklarda rastlanıyordu. Evlilik çok daha fazla önemsenen, kutsal olduğu sık sık vurgulanan tam bir “müessese”, “kutsal yuva”ydı. Kutsal yuvaları zedelediği için yasak aşk yaşayanlara saygı duyulmadı, lanetlendiler. Böyle bir aşkın tarafları özellikle küçük şehirlerde çok ağır bedeller ödediler. Ama bekârlar arasında kızın babası vermediği ya da erkeğin ailesi istemediği için yarım kalan, acı bir intiharla ya da benzer bir kederle biten aşklar ise efsane haline geldi. Gençler birbirlerini severken onları desteklemeyenler ve aradaki pürüzleri gidermeye çalışmayanlar, dramatik sonlardan sonra sevenleri ayırmanın günah olduğunu söylerlerdi.</p>

    <p>Yasak aşkların büyük çoğunluğu toplumsal baskılar nedeniyle ayrılmayla biterdi. Ya kadın ya erkek ya da ikisi birden evli olurlardı. Hem kadın, hem erkek evliyseler en ağır fatura onlara çıkardı. Böyle bir aşkta asla affedilmeyen iki figür birden bulunurdu. Yaşamayı ve birbirlerini sevmeyi başarsalar da toplum dışına itilirlerdi. Eşlerinden ayrılıp birbirleriyle evlenseler bile, yasak olan dönem unutulmazdı. En hafifinden mahalle değiştirmek zorunda kalırlar, geçmiş peşlerini bırakmazdı.</p>

    <p>Kadının evli, erkeğin bekâr olduğu durumlarda erkek kadına göre daha hafif bir bedel öderken, kadın için neredeyse bir “Vurun Kahpeye” öfkesi yaşanırdı. Kadının erkeği baştan çıkardığı, kandırdığı iddia edilir, faturanın büyük kısmı kadına kesilirdi. Kadın kocası tarafından vurulmazsa derhal terk edilir, yakınları tarafından hor görülür, orospu damgası yer, ailesi hadiseyi sineye çekip kızlarını reddetmemişse, baba evinde de huzura eremezdi. Üstüne üstlük uğruna yuvasını dağıttığı adam ortadan kaybolur, bakire bir kızla evlenip kadının hayatından çıkar, ama bu leke evli kadının alnından çıkmazdı.</p>

    <p>Bazen kadın bekâr, erkek evli olurdu. Uzun süre gizli tutulan ilişki deşifre olunca taraflar biraz direnirler, bu defa da “gözü yaşlı, fedakâr eş dramı” sahneye konurdu. Fedakâr eş kucağında çocuğuyla kapı kapı gezer, yuva yıkan kadına lanet edilir, oğlanın ailesi gelinlerini bağırlarına basarlar, sonunda genellikle adam başı önünde dönüp evine gelirdi. Eğer adam gerçekten sevmişse acıklı ve unutulmayacak bir aşkın kalbe gömülmesi olurdu bu. Ama sadece bir arayış, bir heyecan, öylesine gelip geçici bir aşk hikâyesi ise, bekâr kadın acı çekerdi. Baskılara daha fazla dayanamaz, adamdan ayrılır, kendini kabul edecek “dışarlıklı” biriyle evlenir ya da hiç evlenmezdi. Bazen adam karısına dönmez, sevgilisiyle aynı evde yaşamaya başlardı. Buna dost hayatı yaşamak denir ve orta sınıfın genel ahlak anlayışına asla uymazdı. Evli erkeğin sevgilisine metres, kadının evlenmeden birlikte oturduğu adama dost denirdi. Kadınlar evli olmadıkları erkeklerle birlikte oturuyorlarsa “dost hayatı yaşıyor”, evli erkekler bir kadınla ilişki yaşıyorlarsa “metres tutmuş” olurlardı. Böyle durumlarda genellikle karılar boşanmayı kabul etmezler, ne kendileri huzura erer ne de âşıkların huzura ermesini sağlarlardı. Boşanmak kolay değildi, davalar uzun yıllar sürer, şahitler, suçlamalar gırla giderdi. Otuz senedir birbirinin yüzünü görmeyen karıkocalara rastlamak mümkündü. Aşklar, özellikle yasak aşklar dönemin toplumsal hayatının en büyük rengiydiler. Dedikodudan hiç hoşlanmayan ciddi büyükler bile, yasak aşkın cazibesine dayanamazlar, ayrıntıları öğrenmek için müthiş bir iştah duyarlar, duyduklarını anlatmak konusunda kendilerini tutamazlardı.</p>

    <p>Tek taraflı yaşanan “platonik” aşklara çok sık rastlanırdı. Yaygın olması doğaldı, çünkü 70’ler de daha eskiden olduğu gibi, aşkın bastırıldığı, katı kurallar dahilinde yaşanmasının uygun görüldüğü yıllardı. Platonik aşklar yaşandığı sırada bilinmez, uzun yıllar sonra itiraf edilirdi. Genellikle kızlar platonik aşka tutulurlardı. Hükümet tabibine âşık olan kız bunu kimselere söyleyemez, tabip tayin olup gider, ama kız ardından onu sevmeye devam eder, yıllar geçtikten sonra, içinde taşıdığı bu sırrı açıklayıverirdi. Duyulur, öğrenilir ama kız ölesiye âşık olduğu halde “yanlış” yapmamış olduğu için mahkûm edilmezdi. Evli kadınlar için platonik duygular besleyerek kıvranan erkeklere rastlanırdı. Kendini âşık olduğu adamdan ya da kadından daha değersiz gördüğü için bunu asla itiraf edemeyenler platonik aşklara mahkûmdular.</p>
  </div>
</body>
</html>
