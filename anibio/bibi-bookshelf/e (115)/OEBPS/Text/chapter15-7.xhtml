<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter15-7">
  <div class="html5_section">
    <h1 class="subtitle">Diploma hediyesi: bisiklet</h1>

    <p>Çocukların düşlerini bisiklet süslerdi. Günümüzde şehirli çocukların her yaz yenisiyle değiştirdikleri bisikletler 70’li yıllarda, kolayca alınıveren hediyelerden değildiler. O yıllarda binlerce çocuk ilkokulu veya ortaokulu bitirip bir bisiklet sahibi olmayı bekledi. Diplomanın klasik hediyesi bisikletti. Gücü olan aileler, okulunu bitiren çocuklarına bisiklet alırlardı. Bisikletin alınışı, eve getirilişiyle unutulmaz bir gün yaşanır, çocuk bisiklete binmeyi öğreninceye kadar birçok kaza geçirir, bütün bir yazı bisiklet tepesinde geçirir, o kıymetli eşya her akşam silinir, bakılır ve bodruma konurdu. Bazı çocuklar müzik aletlerine düşkün olurlar, onlara sınıf geçme hediyesi olarak gitar alınırdı.</p>

    <div class="figure html5_figure">
      <img alt="" src="../Images/p349.jpg" />

      <div class="figcaption html5_figcaption">
        70’lerin bu lüks bisiklet modelinde en ilgi çekici olan taraf adeta koltuklu olması. Vitesi de otomobillerdeki vites kutusuna benzetilmiş.
      </div>
    </div>

    <p>Aile içindeki hediyelerde kişisel eğilimler, zevkler, istekler öne çıkar, aile bireyleri birbirlerine alacakları hediyelerde buna dikkat ederlerdi. Ama hayatın açıkça söylenmiş sözlerle değil, birtakım davranışlar, imalar, ihsas ettirmelerle yaşandığı yıllarda, aileden olmayan kişilere alınacak hediyelerin genel geçer bir anlamı olmasına, verilen hediyenin anlam çıkartılmaya müsait bir şey olmamasına dikkat edilirdi. Çünkü hediye aynı zamanda bir dildi. Genç kızlarla genç erkeklerin, nişanlı filan değillerse birbirlerine hediye vermeleri akıldan bile geçemezdi. Ezkaza böyle bir şey olsa, hediyeyi alan kız ya da erkek bundan kendine özel anlamlar çıkarır, çoğunlukla bu anlamlar da doğru olurdu.</p>

    <p>Yeni ev alan birine evin ihtiyacı olan bir eşya alınırdı. Yakın akrabalar genellikle avize veya yolluk alırlar, ahbaplar biblo, vazo gibi süs eşyaları tercih ederlerdi. Yeni araba almış olan birine nazarlık veya araba hareket ettikçe başını sallayan köpek alınır, arka camın içine konmak üzere karpuz görünümlü veya ortası motifli kırlentler işlenirdi. Değişik bir şehre geziye gidildiğinde yakın dostlara oradan bir şey getirmek âdetti. Malatya’ya giden kayısı, İzmit’e giden pişmaniye, Bolu’ya giden tütün kolonyası, Eskişehir’e giden lületaşı küpe, Erzurum’a giden oltutaşı tespih gibi yöresel bir hediye getirirdi. Öğretmenler gününde öğretmene tek bir gül götürmek zariflikti, eski öğretmenler maddi değeri olan hediyeyi kabul etmezlerdi. Ama tüketim bir fikir olarak zihinlerde yer bulmaya başladığında, veliler birleşip öğretmene pahalı bir hediye almaya başladılar, birçok öğretmen de buna itiraz etmedi. Bazı öğretmenler de sevdikleri öğrencilerine bir yarışma filan kazandıkları zaman kitap alırlar, içini de özene bezene yazarlardı.</p>

    <p class="margin">Yıllar geçti, evlenme yıldönümü, yılbaşı ve sevgililer günü hediye alma bahanelerini artırdı. Hediye sektörü büyüdü, gelişti, tutumluluk çağının ilkeleri kanına işlemiş olanlar hediye paketlerini saklamayı hâlâ sürdürüyorlarsa da, bu cicili bicili kâğıtları, kurdeleleri, hediye paketi süslerini saklamak gereksiz bir hal aldı. İhtiyaçtan çok hediye alınacak kişinin beğenisine dikkat edilir oldu. Hediye hayatta daha çok, daha zengin ve daha yaratıcı bir yer aldı.</p>
  </div>
</body>
</html>
