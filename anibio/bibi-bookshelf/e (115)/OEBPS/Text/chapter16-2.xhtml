<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter16-2">
  <div class="html5_section">
    <h1 class="subtitle">Marley, parke, tahta bezi</h1>

    <p>Lüks apartmanlar sayesinde parkeyle, orta düzeydeki apartmanlar sayesinde marleyle tanışıldı. Evlerin zeminleri parke ya da marley kaplanmadan önce, bastıkça gıcırdayan tahtalarla döşeliydi. Bu tahta döşemeler her gün düzenli olarak fırçalanır, temizlenirdi. Tek veya iki katlı, tahta döşemeli evlerin yerlerine apartmanlar dikilince zeminler en kötü ihtimalle beton, genellikle marley, nadiren parke oldu. Ama evlerde yer silme işleminin adı hâlâ tahta silme idi. Yer silmek için kullanılan bezlere tahta bezi deniyor, tahta fırçaları ancak halı yıkarken kullanılıyordu. Oysa eskiden kirlenince kararan bu tahtalar tahta fırçasıyla fırçalanıp ağartılır, sonra tahta beziyle silinirdi.</p>

    <div class="figure html5_figure">
      <img alt="" src="../Images/p355.jpg" />

      <div class="figcaption html5_figcaption">
        Hayata yeni giren duvardan duvara halı ve 70’ler gençliğinin neşeli bacakları.
      </div>
    </div>

    <p>Çıplak tahtayı silmek ve temiz tutmak çok zordu. Cilalandığı takdirde kolayca temizleniyor ve güzel görünüyordu. Ama cila çok pahalıydı ve kısa zaman içinde soluyordu. Yağlıboya da kalıcı ve başarılı bir sonuç vermiyordu. Bu yüzden bir gün geldi, bu tahta döşemeler muşamba ile kaplanmaya başlandı. Muşamba hayatı derhal kolaylaştırdı. Ama o mütevazı evlerin asil çehresinin kaybolmasına neden oldu. Karo, ahşap ya da mermer desenliydiler. Islakken çok fena kayarlardı. Bir süre sonra uçları kalkar, ikide bir ayağa takılırdı.</p>

    <p>Apartmanların büyük çoğunluğu marley ile parkeyi aynı anda hayata soktu. 70’lerde yapılan apartmanların büyük çoğunluğunda salona parke, odalara marley döşeniyor ve bu bir lüks göstergesi olarak algılanıyordu. Marleyler inşaat teknolojisinde yeni bir ürün olarak hayata girmişti. Kare şeklinde, mermer damarlarını andıran hafif bir deseni olan, kaplanması kolay, pratik bir malzemeydi. Pembe, bej, uçuk yeşil, uçuk mavi gibi renkleri vardı. Çok kolay temizleniyordu. Sabuna, hayata yeni giren deterjana dayanıklıydı. Yeniyken göz alıcıydı, iyi görünüyordu, ama ipliği çok çabuk pazara çıktı. Odaya en kaliteli marley de döşense, bir süre sonra bu malzeme kırılıyor, unufak oluyor ve tuhaf bir şekilde, bulaşıcı bir hastalık gibi bir karede başlayan kırılma diğer karelere sıçrıyordu.</p>

    <p>Oysa parke öyle değildi. Bir kere asil görünüyordu. Ne de olsa ahşaptı. Parçalar V harfi şeklinde iç içe geçirilerek zemin kaplanıyor, üstü cilalanıyordu. Parke, tüketim yıllarına göz kırpan kadınlarda parkeleri pırıl pırıl gösteren bir cam cila sorunu yarattı. Birçok kadın gittikleri evlerdeki parkelere bakıyor ve cam cila olup olmadığını kontrol ediyorlardı. Cam cila yapılmış bir parke, orta sınıf mensubu birçok kadının gözünde varlıklılık göstergesi haline geldi. Tüketim çağı cam cilalı parkeyi kısa süre içinde demode kıldı.</p>

    <p>Günümüzde inşaat sektöründe ıslak zemin olarak adlandırılan koridorlar, banyo ve mutfak zeminleri genellikle mozaik veya içine çeşitli boylarda kırık mermer parçaları katılan yekpare betonla kaplandı. Yer karoları, İtalyan seramikleri, günümüzde çeşitlilik gösteren döşeme malzemeleri çok üst bir sınıfın ulaşabileceği güzelliklerdi. Mutfak ve banyolarda düz beyaz veya sarı, yeşil, mavi fayanslar kullanılıyordu. Ama taş yalaklardan sonra geçilen bu aşama dönemin insanlarını heyecanlandırmaya ve evlerini güzelleştirmeye yetiyordu.</p>
  </div>
</body>
</html>
