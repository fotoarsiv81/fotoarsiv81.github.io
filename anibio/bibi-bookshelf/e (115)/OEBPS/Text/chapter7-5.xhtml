<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter7-5">
  <div class="html5_section">
    <h1 class="subtitle">Defter yazma adabı, hayatın dikenli yolları</h1>

    <p>Hatıra defterlerinin yazılmasının bir adabı, defterlerin klasikleşmiş bir iç düzeni vardı. “İyi aile kızları” genellikle ilk sayfayı annelerine, sonra babalarına, sonra sırasıyla kardeşlerine, pek sevdikleri hala, teyze ve enişte gibi aile büyüklerine ayırırlardı. Sevilen öğretmenlere birer sayfa ayrılması âdettendi. “Kötü kızlar” bu kurala uymazlar, aileyi reddederler ve defterlerini sadece arkadaşlarına yazdırırlardı. Öğretmenlere ayrılan sayfalarda bir hiyerarşi veya gönül bağı sezilirdi. Gizli bir aşk beslenen yakışıklı tarihçiye sayfalarda öncelik tanınır, sayfasına özel muamele gösterilir, defterin kendi süsü yeterli bulunmaz ve defter sahibi tarafından gizli aşkının ipuçlarını gösteren birtakım simgeler, işaretler konurdu.</p>

    <p>İyi arkadaşlara önden sayfa ayrılır, kendini defter sahibinin iyi arkadaşı zanneden biri, defterin sonuna doğru kendine sayfa ayrılmış olduğunu görünce bozulup deftere yazmayı reddedebilirdi. Sınıfın sessiz ve içli kızına ya da mahcup ve gösterişsiz oğlana defterde hiç sayfa ayrılmadığı olur, kendilerini itilmiş, unutulmuş bulan bu tür arkadaşlar kahırlanırlardı.</p>

    <p>Hatıra defterlerinin bir işlevi de gizli aşkları ifşa etmekti. Defterin sahibi kıza ilgi duyan oğlan çok ince kelimelerle duygularını ifade edebilir, kalemi kuvvetliyse kıza âşık olduğunu çok ustaca belli edebilirdi. Defter sahibi kız kütse bunu anlamaz ya da oğlana ilgi duymuyorsa anlamazlıktan gelirdi. Ama defteri okuyan diğer kızlar derhal bu gizli aşkı sezerler ve konu kulaktan kulağa aktarılır, aşk ifşa olur, kız oğlana ilgi duymuyorsa olay çıkarır, çocuğu herkesin içinde rezil eder, o sayfayı yırtıp atar veya benzer olaylar yaşanırdı. Bir defter yazılsın diye birine verildiğinde, daha önce yazmış olanların yazdıklarının okunacağı kesindi. Bu nedenle defter yazılırken dikkatli olunması gerekirdi.</p>

    <p>70’lerin sonlarına doğru hatıra defterlerine yazılanlar klişe olmaktan bir nebze çıktılar, hatta bazen döneme göre esprili bir üslup kazandılarsa da, genellikle klişe metinler her zaman bu defterlere egemen oldu. Örneğin yüzlerce hatıra defterinin yüzlerce sayfasında yazılar “Sevgili arkadaşım filanca, kalbin kadar temiz defterinde bana da bir sayfa ayırdığın için…” cümlesiyle başlardı. Şöyle tanıştık, böyle tanıştık, sen şöyle iyisin, böyle iyisin gibi cümlelerle bu zorlu iş tamamlandıktan sonra, bir şiir yazılması da âdetti. 70’lerin ilk yarısında ve öncesinde gençlikte “toplumcu-gerçekçi” eğilimler yaygın olmadığı ve gençliğin temel meselesi aşk ve romantizm olduğu için şiirler genellikle basmakalıp aşk şiirleri olur, aynı şiire bir yığın defterde rastlanırdı. Aşk üzerine veciz sözler yazmak da dönemin âdetiydi. “Aşk bir sudur/İç iç kudur”, “Âşık olup düşünmektense uyuz olup kaşınmak daha iyidir” türünden “veciz” sözler liseli genç kızların defterlerinde yer alırken, “Sepet sepet yumurta sakın beni unutma”, “Hayat bir gemi yoktur dümeni” gibi manimsi cümleler daha küçük yaştaki kızların defterlerini süslerdi. Yine bu defterlerin temel amacı arkadaşa mutluluk dilemekti ve bu dilek çoğunlukla “hayatın dikenli yollarında sana başarılar dilerim” cümlesiyle özetlenirdi.</p>

    <p>70’lerin sonlarına doğru yazdırılan hatıra defterlerinde toplumcu-gerçekçi bir yaklaşım görülmeye başlandı. Nâzım Hikmet’in ya da Ahmed Arif’in şiirleriyle noktalanan yazılarda, aşktan meşkten söz edilmekten vazgeçildi, toplumcu dilekler ağırlık kazandı. Bu dönemin hatıra defterlerinde “halkımızın kurtuluşu için savaşmalıyız”, “topluma yararlı olmanı dilerim” gibi cümleler arttı. Toplumcu-gerçekçi dileklerle bezenmiş hatıra defterleri kuş ve çiçek resimleriyle süslü değildiler. Sade ve ağırdılar. Kalemler kuvvetlenmiş, yazılan yazılar uzamıştı. En yaygın rastlanan dizeler “Güneşi zaptedeceğiz, güneşin zaptı yakın” ile “Görüşmecim yeşil soğan göndermiş, karanfil kokuyor cigaram” idi.</p>

    <p>Anneler, babalar ve öğretmenler klişe cümle kurma konusunda birinciliği hiç kaptırmadılar. Hemen her deftere “Biricik yavrum”, ”Sevgili kızım” cümleleriyle başladılar ve yazılarını şaşmaz bir şekilde “çalışkan, vatanına faydalı, hayırlı evlat olmanı dilerim” ve benzeri cümlelerle bitirdiler. Hatıra defterleri uzun yıllar gençliğin en özel, en mahrem defterleri oldu.</p>
  </div>
</body>
</html>
