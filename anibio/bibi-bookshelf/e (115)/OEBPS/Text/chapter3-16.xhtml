<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter3-16">
  <div class="html5_section">
    <h1 class="subtitle">Eurovision Şarkı Yarışması</h1>

    <p>Avrupa’nın yanında, kendimizi zengin çocuğun bahçesine duvarın üstünden bakan yoksul çocuklar gibi hissettiğimiz 70’li yıllarda, şeytanın bacağını kırmayı beklediğimiz ve her seferinde taptaze umutlar beslediğimiz en önemli yarışma Eurovision’du. Uzun yıllar boyunca sesimizi duyurmayı, “biz de varız” demeyi bekledik. Henüz “Avrupa Avrupa! Duy sesimizi, bu gelen Türklerin ayak sesleri” söylemi yaratılmamış, Galatasaray Süper Kupa’nın sahibi olmamıştı. Futbolda umudumuz yoktu, bari müzikte bir şeyler yapabilseydik. Türkiye seçmelerinden itibaren tek yumruk olurduk. Hemen herkesin Eurovision’a katılacak parça hakkında bir fikri, ölümüne savunmaya hazır olduğu görüşleri olurdu. Türkiye elemelerinde iyi müzik değil, “ülkemizi temsil kudreti” arardık. Kendimizi göstermeli, ülkemizi tanıtmalı, başarılı olmalıydık.</p>

    <div class="figure html5_figure">
      <img alt="" src="../Images/p121.jpg" />

      <div class="figcaption html5_figcaption">
        Büyük umutlarla katıldığımız Eurovision maceramızın ilki derin bir hayal kırıklığı yarattıysa da yıllar sonra Estonya’da Sertab Erener birinci olmayı başardı. Böylece hayalimiz gerçek oldu.
      </div>
    </div>

    <div class="figure html5_figure">
      <img alt="" src="../Images/p122.jpg" />

      <div class="figcaption html5_figcaption">
        Türkiye’nin ilk kez katıldığı Eurovision Şarkı Yarışması’nda Semiha Yankı’nın <em>Seninle Bir Dakika</em> şarkısıyla çekişen Cici Kızlar’ın <em>Ah Kalbim</em>’i kurada kaybetti ve katılma hakkı Semiha Yankı’nın oldu. Yarışmadan sonra dönemin gazeteleri üç puan için saatlerce televizyon başında oturduğumuzu yazdılar. Bu uzun Eurovision maratonunda birinciliği ancak 2003’te Sertab Erener’le gördük, olsun, gördük.
      </div>
    </div>

    <p>İlk kez 1975 yılında Semiha Yankı’nın <em>Seninle Bir Dakika</em> adlı, hiç de fena olmayan parçasıyla başladığımız Eurovision serüveni, önce ülke içinde derin sarsıntılara neden oldu. O yıl, TRT jürisinin yanı sıra, bir de halk jürisi oluşturulmuş, iki jürinin sonuçları birbirinden çok farklı olduğu için, sonuçlar tartışmalara yol açmıştı. TRT jürisi Semiha Yankı’yı, halk jürisi ise Ali Rıza Binboğa’yı seçmişti. Sol söylemin günlük hayata hızla sızma eğilimi gösterdiği yıllardı, halk jürisi Binboğa’nın sol elinin avucunu açıp nah! dercesine söylediği <em>“Yarınlarda!… Yarınlarda hep mutluluk var!…”</em> şarkısını pek sevmişti. “Yarın” kelimesi o yıllarda başka bir anlam ifade ediyor, sanki geleceğe dair tüm umutları yükleniyordu. Halk “sol söylem”i seçtiği halde, yumuşak, romantik bir şarkı olan <em>Seninle Bir Dakika</em> ile gittiğimiz ilk Eurovision’dan sondan üçüncü olarak döndük.</p>

    <p>Oysa Semiha Yankı iyi bir şarkıyla katılmıştı yarışmaya. <em>“Seninle bir dakika, mutlandırıyor beni/Bir dakika siliyor canım yılların özlemini”</em> şeklinde uzayıp giden sözleri vardı. Semiha Yankı’nın uğradığı hüsran bizi yıldırmadı. İlk yarışmadan sonra, birbirine benzer süreçlerden geçtik. Türkiye elemeleri kimi zaman sessiz sedasız, kimi zaman biraz gürültü kopararak yapıldıktan sonra, yarışmadan birkaç hafta önce bir cumartesi gecesi yarışmaya katılan tüm ülkelerin kendi şarkılarını tanıttıkları bir bant yayın ile maraton başlardı. Bu yayın, katılan ülkelerin hazırladıkları kliplerden oluşan, –ama o yıllarda adının klip olduğunu henüz bilmediğimiz– <em>Eurovision’a Doğru</em> programıydı.</p>

    <p>Göğsü milli gururla dolu seyirci, rakiplerini tanıyacağı bu programın yayınlanacağı geceyi önemser, misafirin en anlayışlısını kabul ederek, gündüzden çerez-çekirdek alarak geceye hazırlanır, televizyonun karşısına geçerdi. Daha önceden kura çekilmiş, her ülkenin hangi sırayla çıkacağı belirlenmiş olurdu. <em>Eurovision’a Doğru</em> programını seyrederek yarışacağımız ülkeler hakkında fikir edinir, her zaman şansımızı yüksek bulurduk. Ertesi günkü gazetelerde ilk beşe, hatta belki ilk üçe gireceğimiz yazılırdı. Yarışmanın habercisi olan bu program evlerde tam kadro seyredilmezdi. Genellikle gençler ilgilenir, zaten kapalı bir ülkede yaşıyor olmanın verdiği sıkıntıyla, aralanan bu pencereden Avrupa’ya bakmaya çalışırlardı. Bu yarışmanın bilmem kaç ülkenin televizyonundan aynı anda canlı yayınlanacağı gece, milli hislerimiz doruğa çıkardı, tek yürek olarak kenetlenirdik ve bozum olmaktan bıkmazdık. O günkü gazeteler yarışmanın yapılacağı ülkeye gitmiş olan ekibimizle ve en yakın rakiplerimizle yaptıkları röportajları yayımlarlar, bizi favori gösteren, “Türk ekibinin bu yılki parçası muhteşem” gibi demeçler veren bir-iki sözde uzman ve müzisyenin görüşlerine yer verilir, Yunanistan ve Türk ekiplerinin sarmaş dolaş çektirdikleri fotoğraflar basılır; böylece hem milli gururumuz okşanır, hem de Atatürk’ün “yurtta sulh cihanda sulh” sözüne sadık kaldığımızı dünya âleme göstermiş olurduk.</p>

    <p>Gazeteler bununla kalmazdı. O güne özel Eurovision sayfaları yayımlarlardı. Sayfalarda katılacak olan ülkelerin hangi şarkıcı, hangi grup, hangi parça, hangi besteci, hangi söz yazarı, hangi orkestra şefi ile katılacakları liste halinde verilir, sayfalar kutulara bölünür, bu kutulara katılan şarkıcıların veya grupların fotoğrafları ile ülkelerin bayrakları konur, haklarındaki bilgiler sayılıp dökülürdü. Seyircinin bu yarışmayla yakından ilgilendiğini bilen bazı gazeteler bir adım ileri giderler, daha puanlamaya geçilmeden, yarışmanın yapıldığı sırada seyircinin kendi verdiği puanı yazması için ülkeleri alt alta sıralayıp karşısına boş kutucuklar koyarlar, kendi verdikleri puanları buraya yazmalarını önerirlerdi. Avrupa’ya sesimizi duyuramadığımız yıllarda bu yarışma basit bir müzik yarışması değil, milli gururumuzun okşandığı veya kırıldığı bir yarışmaydı. <em>Onuncu Yıl</em> marşıyla büyümüş bir neslin çocukları olarak, bizler dostumuzu düşmanımızı bu yarışmada tanırdık.</p>

    <p>Yarışma gecesi parti ve devlet bürokrasisinin sıkıcı haberleri bitmek bilmez, yemek çoktan yenmiş, çay demlenmiş, seyirci eline kâğıdı, kalemi, kendi vereceği puanları yazacağı gazeteyi almış olur, televizyonun karşısına geçerdi. Nihayet haberler biter, reklamlar yayınlanır, Eurovision’un logosunun ekranda görünmesiyle birlikte yarışma başlardı.</p>

    <p>Eurovision yarışmaları bir önceki yıl kazanmış olan ülkede yapılırdı. TRT’nin böyle durumlarda canlı yayın tecrübesi olan Başak Doğru ve Bülent Özveren gibi sunucuları da önceden söz konusu ülkeye gitmiş olurlardı. Onların görevi yarışma anında sıranın hangi ülkede olduğunu ve bizim çıkmamıza kaç ülke kaldığını söylemek, puanlamaya geçildiğinde, İngilizce ve Fransızca olarak tekrarlanan puanları Türkçeye çevirmekti. Yarışmadan önce her ülkenin jürisi tanıtılırdı. Telefonla ülkelere bağlanılır, jürinin sözcüsü bir-iki esprili laf eder, Türkiye’nin jürisine sıra geldiğinde, jürimiz Türkçe konuştuğu için Başak Doğru’nun bunları çevirmesine gerek kalmazdı. Ülke jürilerinin tanıtılması bittikten sonra ilk ülkenin şarkısıyla yarışma başlardı. Müzik başlayıp sanatçılar sahnede yerlerini aldıktan sonra, o zamanlar Türkiye’de yapılamayan birtakım teknik numaralar yapılır, ekranda ülkenin adı dönerek gelir, büyür, küçülür, bizim için çok çarpıcı olan bir grafik tasarımla ülkenin, şarkıcının, şarkının, bestecinin filan adları ekrana yazılır, ülkenin bayrağı da ekranda yerini alırdı. Milli hisleri ayaklanmış olan seyirci şarkıcıları dinler, favorilerini belirlerdi. Bazı evlerde –Türkiye’nin birinci olacağı şeklinde bir ham hayal pek kurulmadığı için– Almanya ya da İngiltere birinci olacak şeklinde iddiaya girilirdi. Norveç, İngiltere, İrlanda, İsrail, Belçika, Yugoslavya, İsveç, Hollanda gibi ülkelerin sanatçıları sırayla ekranda boy gösterdiği sırada anneler ya ütü yapar ya meyve soyar; gençler ise fikirlerini beyan ederlerdi. Kıbrıs Rum Kesimi ekranda Kıbrıs olarak yazılsa da TRT sunucuları üstüne basa basa, Kıbrıs Rum Kesimi derlerdi. Avrupa’ya özgü olan bu yarışmaya Fas’ın ya da İsrail’in katılması birçok evde tartışma konusu olur, “Biz nereden Avrupalı oluyoruz?” diye sorup cevap aramak akıllara gelmez de, “İsrail nereden Avrupalı oluyormuş?” sorusu dile getirilirdi.</p>

    <p>Sıra Türkiye’ye geldiğinde coşkulu evlerde bir alkış kopardı. “Hazinesi beş cent’e muhtaç” bir ülkenin, kapalı sınırlar arasına sıkışmış halkı, uluslararası bir ekranda bayrağını ve ülkesinin adını görünce heyecanlanır, milli coşku, milli histeriye dönüşürdü. Pürdikkat parçamız dinlenir, bittiğinde bazı gözlerin sulandığı görülür, buna karşılık bazı şom ağızlıların “yine sonuncuyuz” dediği olurdu. Şom ağızlılara itibar edilmez, parçamızın birçok ülkeninkinden, örneğin İzlanda’dan çok daha iyi olduğu iddia edilir, düşmanlarımızın varlığı nedeniyle ilk beşe giremeyeceğimiz ama ilk onda muhakkak yer alacağımız fikri birçok seyirci tarafından paylaşılırdı. Nihayet şarkılar biter ve puanlamaya geçilirdi. İşte, asıl dikkat kesildiğimiz ve heyecandan tırnaklarımızı yediğimiz bölüm buydu. Ekranda puanlama tablosunun yer almasıyla birlikte heyecan başlardı. Her yıl 20 civarında ülkenin katıldığı bu yarışmada, katılım sırasıyla ülkelere bağlanılır, her ülke kendi hariç olmak üzere 1’den 12’ye kadar çeşitli ülkelere puan verirdi. En yüksek puan 12 idi. 12’de gözümüz yoktu, ele güne rezil olmayacak kadar puan alsak bize yetiyordu. İlk sırada yarışmış olan ülkenin jürisi puanlarını kendi dillerinde verir, yarışmayı organize eden ülkenin simültane çevirmenleri de anında İngilizceye ve Fransızcaya çevirirlerdi. Televizyondan duyardık: “Germany one point”, Başak Doğru anında tercüme ederdi: “Almanya bir puan.” Başak Doğru, Bülent Özveren veya TRT sunucusu her kimse, bir yandan da fikir yürütürdü: “12 puanı galiba İngiltere alacak sevgili seyirciler…”</p>

    <p>12 puanı alan ülkenin ekibi görüntüye gelir, bestecisiyle, şarkıcısıyla ekip sevinç içinde kucaklaşırken, biz bağrımıza taş basardık. 5 puana kadar her ülkeden umutlu olurduk. 5’ten sonra puan beklemek kendimizi kandırmaktı. 5 puan verilmiş ve hâlâ biz alamamışsak, umudumuzu bir sonraki ülkeye saklardık. İlk üç, dört, hatta beş ülkenin bizi pas geçmesi, hiç puan vermemesi umudumuzu kırmazdı. Sırada daha 15 ülke olur, bize de puan verecek bir ülke elbet çıkardı. Ama puan verme sırası Yunanistan’a veya Kıbrıs Rum Kesimi’ne geldiğinde, puan bekleyecek kadar ahmak değildik. Zaten biz de ağızlarıyla kuş tutsalar onlara puan vermezdik. Ama Almanya’dan hep puan beklerdik. Ne de olsa orada yaşayan yüzbinlerce vatandaşımız vardı. Almanlar da genellikle bizi pas geçerlerdi, kırılırdık. Son ülke de puanlarını verinceye kadar, sabırla bize de bir puan veren çıksın diye beklerdik. Çıkmazdı. Birkaç kez üç-beş puanla idare ettik. Genellikle ya sonuncu ya sondan ikinci-üçüncü olurduk. Ajda Pekkan Fas’ tan, Mazhar-Fuat-Özkan üçlüsü İsviçre’den 12 tam puan almışlardı da, kulaklarımıza da gözlerimize de inanamamıştık. Birçok evde yarışma sonuna kadar seyredilir, ev halkı, son ülke de puanını verdikten sonra milli gururu ağır yara almış bir ülkenin fertleri olarak televizyonlarını kapatırlardı. Bazı aileler ise daha gerçekçi davranırlar, puanlamanın daha yarısında sonunculuk göründüğü için, yarışmayı sonuna kadar seyretmezlerdi. Ertesi günün gazeteleri yıkım edebiyatı yaparlardı. “Yine sonuncu olduk!” “Birinci olduk ama sondan!” gibi başlıklar atılır ve başarısızlığımız tek bir nedene bağlanırdı. “Türk’ün Türk’ten başka dostu yoktur!” Avrupalılar kuyruk acıları olduğu için bizi sevmiyorlardı, düşmanlarımız yine kulis yapmıştı, bazı siyasi güçler bizim Avrupa’daki varlığımıza engel olmak istiyorlardı.</p>

    <p>Bazıları da Eurovision yarışmasının Avrupalıların gözünde hiç önem taşımadığı tezini savunurlardı. Onlara göre bu önemli bir yarışma değildi, Avrupalı seyircinin büyük çoğunluğu bu yarışmayı seyretmiyor, hatta yapıldığının farkına bile varmıyorken; biz bu yarışmayı fazla abartıyorduk. Ciddi müzik otoriteleri başta olmak üzere birçok kişi bu tezi savunurdu, ama bu akıllıca cümleler Avrupa’ya henüz ayak seslerini duyuramamış olan Türkiye’nin gururunu kurtarmaya yetmezdi.</p>

    <div class="figure html5_figure">
      <img alt="" src="../Images/p126.jpg" />

      <div class="figcaption html5_figcaption">
        Ajda Pekkan <em>Petrol</em> adlı parçasıyla Eurovision macerasında yer aldı. Ama ne yazık ki umduğunu bulamadı. Çok şaşırdık. Başarılı olacağımızdan kuşkumuz yoktu.
      </div>
    </div>

    <p>Başarısızlığımızın sebebinin Türk düşmanlığı olduğuna inancımız birkaç gün içinde sarsılmaya başlar, ilk şok atlatıldıktan sonra, daha ince meselelere gelirdi sıra. Tartışmalar yaşanır, bizi temsil eden parçanın seçiminde dönen dolaplar, verildiği iddia edilen rüşvetler, kayırmalar ve buna benzer iddialar üzerine spekülasyonlar yapılır; derken başarısızlık unutulur ve yeni yarışma ile birlikte yeniden umutlanırdık. Başarısızlığı doğrudan kendimizde aradığımız da oldu. Çetin Alp’in <em>Opera</em> adlı şarkısıyla sıfır puan aldığı yarışmadan sonra Türk düşmanlığı edebiyatı unutulmuş, bu parçayı kimin seçtiği tartışılmıştı.</p>

    <p>Kimler katılmadı ki bu yarışmaya… Nilüfer’den Nükhet Duru’ya, MFÖ’den Timur Selçuk’a kadar pek çok sanatçı, bu yarışmada milli gururumuzu temsil etti. Ama Ajda Pekkan’ı <em>Petrol</em> adlı şarkısıyla, çok büyük umutlarla göndermiştik. Ne de olsa Paris’te, Olympia’da sahneye çıkmış, çok mühim bir sanatçı zannettiğimiz Enrico Macias’la birlikte şarkı söylemişti. Topkapı Sarayı’nın damlarında, Dolmabahçe Sarayı’nın kapısının önünde çekilen, bir turizm firmasının reklam filmine benzeyen klibi vardı. Klibin finalinde benzini biten çok lüks bir otomobili, at arabası çekiyordu. Türk halkı klibi çok beğenmiş ve bu esprinin bütün Avrupa’yı etkileyeceğine kesinlikle inanmıştı. Bütün mesajlar tamamdı, bizim Ajda’mız dünyada da bir taneydi. Türk halkı nelere inanmamıştı ki? Futbolda sekiz sıfır yenilir ve ezilmediğine inanırdı. İhtilallerin memleketin menfaati için yapıldığına inanırdı. Dünyanın sadece Türk olduğu için kendisine düşman olduğuna inanırdı. Hep bir şeylere sonuna kadar inanırdı. Ajda Pekkan da başarılı olacağına inanmıştı. Ama hüsranla döndü ve döner dönmez bunalıma girdi. Hayatını başarıya endekslemiş, başarısızlığa tahammülü olmayan Ajda Pekkan bu fiyaskonun etkisini yıllarca üstünden atamadı.</p>

    <p>90’lı yıllarda Türkiye önce “Onlar” adlı grupla ilk ona girdi, ardından genç bir Türk şarkıcısı rüyalarımızı gerçekleştirerek üçüncü olmayı başardı. Ama artık bu başarının bir önemi kalmamıştı.<a class="si-noteref epub-type_noteref" href="#f2" id="ref_f2">2</a> Eurovision “hakikaten önemsiz” bir yarışmaydı. Fatih Terim’li, Hakan Şükür’lü Galatasaray varlığımızı Avrupa’da kanıtlamıştı. Tarkan’ı görünce Tağkaan! Tağkaaan! diye isterik çığlıklar atan ve kapılar kıran Fransız kızları sesimizi duymuştu. Üstelik Avrupalıların bu yarışmayı seyretmediği tezini, biz de onlarca kanal arasında dolaşırken seyretmeyerek kanıtlamıştık. Artık milli his ve milli gurur konusunda, biz ve büyüklerimiz kadar duyarlı olmayan bir kuşak gençliği temsil ediyordu. Peki biz o kadar yıl boşuna mı üzülmüştük?</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f2">
      <a class="si-backref" href="#ref_f2">2</a><span class="si-footnote-text">. Tam bir önemi kalmamışken Sertab Erener birinci oldu. Üstümüzde şok etkisi yapan bu başarının ertesi günü, artık çok kanallı bir ülke olmuş olan Türkiye’de, yarışmayı kimsenin doğru dürüst seyretmemiş olduğu anlaşıldı.</span>
    </div>
  </div>
</body>
</html>
