<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter18-1">
  <div class="html5_section">
    <h1 class="subtitle">Arkaya kamçı</h1>

    <p>Küçük şehirlerde yürünürdü. Zaten çok seçenek yoktu. 70’lerin başlarında büyük şehirlerde var olan belediye otobüsü ağı, küçük şehirlerde henüz çok zayıftı. Otobüsler öyle kıttı ki, tek numaralıydılar. Şehir içinde bir yerden bir yere faytonla gidilirdi. Faytonlar, birçok şehirde payton denilen, bir ya da iki atın çektiği çok zarif arabalardı. Hele körüklü faytonlar çok güzeldi. Şehirlerin arnavutkaldırımlı sokaklarında atlar nallarını şakırdatarak geçerler, özellikle akşam üzerleri güneş iyice eğilmişken, şehrin ahşap evlerinin sıralandığı dar sokaklarına bir geçmiş zaman havası verirlerdi.</p>

    <p>Körüklü faytonun içi kırmızı, dışı siyah deriyle kaplı olan körüğü yağışlı havalarda faytoncu tarafından kapatılırdı. Kırmızı deri koltuğuna şişmanca iki kişi rahatlıkla, zayıf üç kişi sıkışarak oturabilirdi. Bu koltuğun karşısında da arkalıksız düz bir oturma yeri olur, buraya da yolcu oturduğu zaman dizler birbirine değerdi. Yolcuların oturduğu bölümün önünde daha yüksekçe bir yerde faytoncu otururdu. Aileler fayton tuttuğu zaman çocuklar faytoncunun yanına oturmak isterlerdi. Elleri kamçılı faytoncular kışın ya da yağmurlu havalarda kara muşambadan, pelerine benzer bir giysi giyerlerdi. Faytonların iki yanlarında fenerleri olur, geceleri bu fenerleri yakarlardı. Atlarına özenirler, onları kurdelelerle, boncuklarla süslerlerdi. Faytonların arkasında, tekerlekleri birleştiren kalın, uzun bir demir çubuk bulunur, mahallelerin yaramaz çocukları fayton geçerken arkaya asılırlar, bu çubuğa çıkıp otururlardı. Böyle durumlarda faytona asılamamış olan çocuklar faytoncuya “Arkaya kamçııı!” diye bağırırlardı. Faytoncular çocukların faytona asılmasından hoşlanmazlar, uyarılınca kamçılarını arkaya doğru savururlardı. Havada geniş bir yay çizen kamçı rüzgâr gibi ses çıkarıp çubuğa asılmış çocukların bacaklarında şaklardı.</p>

    <p>Az sayıda rastlanan tenteli faytonlar pek şık değildiler. Faytonun tavanı, açılıp kapanan şık körükler yerine dört direğin üstüne gerilmiş, uçları püsküllü bir tenteden oluşurdu. Fayton hareket ettikçe bu püsküllerin sallanması küçük çocukların çok hoşuna giderdi, ama bu ucuz tenteler yağmurdan yaştan korumadıkları gibi, yanları tamamen açık olduğu için rüzgârdan da korumazdı. Faytona binmek çok hoş bir duyguydu. Basılmaktan aşınmış, yüksekçe demir basamağına bir ayak atılır, sonra öbür ayakla faytonun zeminine basılırdı. Her yere faytonla giden zengin hanımları parmakla gösterilir, bazı aileler sinemaya, çay bahçesine faytonla giderlerdi. Faytonların saltanatı 70’lerin ortalarına varmadan bitti. Önce azaldılar, sonra belediye otobüslerinin artmasıyla birlikte tamamen yok oldular. Körüklü faytonlar tümden ortadan kalktı. Tenteli olanlar turistik bölgelerde yerli-yabancı turist gezdirir oldular. Ama atlar küçük şehirlerin hayatında bir süre daha var oldu.</p>

    <p>Belediye otobüsünün kıt olduğu yıllarda, şehir içinde yük taşımaya yarayan kamyonetler de çok sayılmazdı. Yerlerini at arabaları tutuyordu. Bazı şehirlerde tıkır araba da denilen at arabaları dört lastik tekerlekli, ilkel taşıtlardı. Kısa mesafelere yük at arabasıyla taşınır, bazı aileler birkaç sokak öteye taşınacaklarsa, ev eşyalarını at arabasına yüklerlerdi. At arabalarının da, faytonların da durakları vardı. Belirli yerlere sıralanıp müşteri beklerlerdi. Günümüzde nadiren rastlanan ve günlük hayatın yararlı bir aracı olmaktan çok, trafiği arapsaçına çevirmeye yarayan at arabaları o yıllarda önemli bir iş görüyordu. Bazı şehirlerde motoguzzi, bazı şehirlerde tornet denen taşıtlar motosikletten bozma araçlardı. Bir motosikletin arkasına kapalı bir kasa ve ek tekerlek takılmasıyla imal edilirlerdi. Küçük yükler bunlarla taşınır, şehrin az arabalı caddelerinde bunlara çok sık rastlanırdı.</p>

    <p>Faytona binmek hoştu, ama taksiye binmek havalıydı. Küçük şehirlerde fazla binen olmadığı için çok az taksi bulunurdu. Pahalıydı, ancak şehrin zenginleri sık sık taksiye binecek mali vaziyete sahip olurlardı, onların da çoğunun arabası vardı. Ama 70’lerin ortalarına gelindiğinde küçük şehirlerdeki taksi miktarı artmaya başladı.</p>

    <div class="figure html5_figure">
      <img alt="" src="../Images/p409.jpg" />

      <div class="figcaption html5_figcaption">
        Sanayi hamlesi yılları. Tofaş’ın içinde bir Murat 124 seri üretim bandı.
      </div>
    </div>

    <p>Otomobiller ikiye ayrılırdı: taksiler ve hususiler. Küçük şehirlerin alt sınıfları otomobili çoğu kez taksi olarak gördükleri için, tüm otomobillere taksi derler, yeni özel otomobil almış bir aileden söz ederken “taksi almışlar” sözünü kullanırlardı. Bazıları taksilere “damalı” derlerdi, bugünkü gibi sarı renkli değildiler. Taksileri hususiden ayıran şey, pencerelerinin altında bulunan ve aracın etrafını saran damalı şeritti. Sarı-siyah, sarı-kırmızı gibi renklerde olan bu damalı şerit, aracın taksi olduğunu gösterirdi. Büyük şehirlerdeki taksilerde ilkel bir tür taksimetre vardı, küçük şehirlerde hiç yoktu. Bu yüzden taksiye binmeden önce şoförle sıkı pazarlık yapılır, bu pazarlık çok can sıkar, bazen büyük kavgalara neden olur, bazen de göz göre göre kazık yenirdi. Taksiye binmenin adı da halk arasında taksi tutmaktı. Taksiye binecek güçte olanlar “taksi tuttuk da gittik” türünden cümleler kurarlar, bu cümleyi ederken hafifçe büyüklenmeden edemezlerdi. İstanbul’a giden küçük şehirliler buradaki taksi bolluğuna şaşarlardı.</p>

    <div class="figure html5_figure">
      <img alt="" src="../Images/p410.jpg" />

      <div class="figcaption html5_figcaption">
        Murat kadar yaygın ve ünlü olan bir diğer marka da Renault’ydu. Dayanıklı olduğu düşünülür, kasabalarda daha çok tercih edilirdi.
      </div>
    </div>

    <p>Adapazarı ova şehri olduğu için bisikletin ulaşımda önemli bir yeri vardı. Bir eğlence aracı olarak görülmüyor, işe yarıyordu. Sanayi çarşısındaki dükkânlarda, şehrin dışı sayılabilecek yerlerde çalışanlar, işlerine bisikletle gidip gelirlerdi. 70’lerde birçok babayı sefertasını bisikletinin selesine koymuş, işine giderken görmek mümkündü. Bazı memurlar ise motosikleti tercih ederlerdi. Şehrin sokaklarında ve caddelerinde büyük gürültüleriyle, basit, fazla hızlı gidemeyen motosikletler dolaşır, hafta sonlarında şehirlerarası yollarda, tehlikeli biçimde motosiklete binmiş ailelere rastlanırdı. Anneler motosiklete yan oturur, çocuklar anne ile baba arasına sıkıştırılır, böylece yolculuk edilirdi. Trafiği ışıklar değil, trafik polisleri idare ederdi. Kavşaklarda beyaz bir varili andıran bölmelerinin içinde dururlar, beyaz eldivenleriyle gelen araçlara yön verirlerdi. Küçük şehirlerde yok denecek kadar azdılar. Ama İstanbul’da büyük kavşaklarda muhakkak trafik polisi bulunurdu.</p>

    <p>70’ler orta sınıfın özel otomobille daha yakından tanıştığı yıllar oldu. 60’lı yılların ikinci yarısında, yollarda yerli otomobil olarak bir tek Anadol görülebiliyordu. Günümüzde klasik otomobil kategorisine giren Anadollar, cefakâr araçlardı. “Vatandaş yerli malı kullan!” ilkesine gönülden bağlı olan Cumhuriyet kuşağı memurlarının ve askerlerinin itibar ettiği, pek sorun çıkarmayan Anadolların tek kapılı, çift kapılı ve steyşın modelleri vardı. Mütevazı bir arabaydı, hiç yoktan iyiydi. 90’lı yıllarda, sokaklarda ölülerine rastlandı. Çok hazin bir manzaraydı Anadol ölüsü. Farları sökülmüş, camları kırılmış, içine kedilerin yuva yaptığı, park edildiği kapı önünde veya boş arsada terk edilmiş Anadollar, hikâyeleriyle birlikte çürüyüp yok oldular.</p>

    <p>Orta sınıfın arabası yoktu, ama hayalleri vardı. Gelinlik kızlar hayallerini büyük tutma eğilimindeyseler, evlenecekleri prensin mümkünse beyaz arabalı olmasını arzu ederler, ama ne yazık ki çoğu zaman bu hayaller gerçek olamadan yaşlanırlardı. Kanaatkâr orta sınıf üyeleri o yıllarda –hatta hâlâ– tosbağa ya da kaplumbağa denen Volkswagen’e fit olup ayaklarını yerden keserlerdi. Ama şehrin varlıklıları, malı mülkü olan, işletme çalıştıran zenginlerinin tercihi Chevrolet, Chrysler gibi büyük Amerikan arabalarıydı. Doktorlar Amerikan arabalarının yanı sıra, Avrupa arabalarına da meraklıydılar. Peugeot, Opel, Ford, Citroen gibi markaları tercih ederlerdi. Küçük şehirlerde birkaç Mercedes bulunur, bunların kime ait olduğu tüm şehir halkınca bilinirdi. Zaten çok fazla “hususi” olmaz, hangi arabanın kimin olduğu şıp diye söylenirdi.</p>

    <p>70’lerin daha başında orta sınıf, hayallerinin gerçek olması ihtimaliyle karşılaştı. Murat 124’ler üretildi. Sonraki yıllarda model adı Serçe olarak değiştirilen bu otomobiller, orta sınıfın araba hayallerini ulaşılabilir kıldı. Hemen hemen aynı tarihlerde Renault 12 serisi piyasaya çıktı. O da zamanla Renault Toros serisi oldu. Her modelin ayrı tutkunu vardı, ama o yılların araba “mütehassıs”ları, önden çekişli olduğu için Renault 12’lerin Türkiye şartlarına daha dayanıklı olduğunu söylüyorlardı. Murat 124’ü Murat 131 izledi. Renault 12’nin de <em>station</em> modeli çıktı. Türkiye’nin yolları yerli malı otomobillerle yavaş yavaş tanışmaya başlamıştı. Orta sınıf, otomobil hayallerine kavuşmuştu. 80’lerde ekonomideki köklü değişimle birlikte, hem yerli hem ithal otomobil sayısı hızla çoğaldı. 90’larda yeni yerli otomobil fabrikaları açıldı, ithalat arttı ve otomobil bir orta sınıf rüyası olmaktan çıktı. Orta sınıf için araba çok kıymetliydi. Her pazar yıkanır, sokaklardan sabunlu sular akar, sonra gıcır gıcır yıkanmış arabaya binilir, ailece gezmeye gidilirdi. Arabalar dört vitesliydi, bazılarının yan aynaları bile yoktu. Klimalı araba telaffuz edilmiyordu. Çoğunda emniyet kemeri yoktu, olanlar da makaralı değildi. Salkım saçak kenarlardan sarkardı. Koltukları ayarlanabilir değildi. Bu yüzden birçok kısa boylu baba, koltuğun altına ve arkasına birkaç minder koyardı. Araba kullanan kadın yok denecek kadar azdı. Olanlar küçük şehirlerde derhal şöhret yaparlardı.</p>
  </div>
</body>
</html>
