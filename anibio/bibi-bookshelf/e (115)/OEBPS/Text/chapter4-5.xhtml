<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter4-5">
  <div class="html5_section">
    <h1 class="subtitle">Solcu şarkılar, marşlar</h1>

    <p>70’li yılların özellikle ikinci yarısını tarihsel olarak da diğer yıllardan ayıran faktör, günlük hayatta “siyasi dozun” giderek artmış olmasıydı. 12 Eylül 1980’e kadar sürecek olan, siyasetin hayatın her alanına nüfuz etme eğilimi, 70’lerde sıradan insanların bile yaşama biçimlerini değiştirmiş, giyim kuşamdan, arkadaşlık anlayışına, spordan müziğe kadar birçok alanı etkilemişti. Siyasi hayatın az-çok içinde, ya da en azından sol sempatizanı olan herkes için Ruhi Su, müzikte aşılması mümkün olmayan en nitelikli isimdi. Şan sanatçısı olan Ruhi Su, halk türkülerini bu forma uygun biçimde söylüyor ve olağanüstü saz çalıyordu. TRT’den sesini duymak imkânsızdı, solcu olduğu için yasaklıydı. Konserleri tıklım tıklım dolardı. Bütün solcular Ruhi Su kasetlerinin önünde saygıyla eğilirler, tıpkı Nâzım Hikmet’in büyük şairliğini asla tartışmadıkları gibi, Ruhi Su dinlemenin zevkli olup olmadığını da kesinlikle tartışmazlardı.</p>

    <p>Cem Karaca birçok siyasi nitelikli şarkı yapmış olmasına rağmen –en azından benim aklımda– içlerinden en çok <em>Tamirci Çırağı</em> kaldı. Şarkının sözleri, sınıfsal bir öyküyü anlatıyordu. Oto tamircisinde çalışan çırak, tamirhaneye arabasıyla gelen bir kapitalist kızına âşık oluyor ve ustası bunu fark ediyordu. Arada sınıfsal uçurumlar varken aşkın aşk olmayacağını düşünen usta çırağı uyarıyor ve şarkıda şöyle deniyordu: <em>“İşçisin sen işçi kal, giy dedi tulumları.”</em> Cem Karaca’nın solcu, ama elit olmayan bir söylemi vardı. <em>“Namus belasına gardaş döktüğümüz kan bizim/Namus belasına gardaş yattığımız dam bizim…”</em> şeklinde sözleri olan <em>Namus Belası</em>’yla yalnızca şehirli gençlerin değil, kasabalı solcu gençlerin de idolü olmuştu. <em>Resimdeki Gözyaşları</em> şarkısıyla yıllara meydan okuyan (90’ların sonunda çekilen <em>Ağır Roman</em> adlı filme jenerik müziği olduğunda bir kez daha düzenlenen bu şarkının sahibi) Cem Karaca, 1980’de yurtdışına kaçmıştı. Karaca Turgut Özal’ın kendisini affetmesiyle birlikte Türkiye’ye döndü.</p>

    <p>Zülfü Livaneli, bağlamasıyla müzik dünyasına sıkı bir giriş yaptı. Solcu yıllarda hemen her fırsatta Zülfü Livaneli dinlenirdi. <em>“Karlı kayın ormanında yürüyorum geceleyin/Efkârlıyım, efkârlıyım, elini ver nerde elin”</em> şarkısı bir “meyhane klasiği” oldu. 80’lerin sonlarına doğru eski solcular solculuğu bırakıp para kazandıktan sonra, fasıl yapılan meyhanelerde bir araya gelip içmeye başlamışlardı. Müzik bitince, kendi aralarında şarkı söylemeyi sürdürürler ve iki şarkıyı asla unutmazlardı. <em>“Karlı kayın ormanında”</em> ve <em>“Odam kireçtir benim”.</em> Eğer fazla sarhoşlarsa gece ilerledikçe solculuk günleri nostaljisinin dozu artar, önce <em>“Jandarma biz sosyalistiz/Dostuz yalnız biz sana/ Kurtuluşun bizimledir/Elini uzatsana</em>”yı, ardından <em>“…Vermeyin insana izin/Kanması ve susması için/Hakkını alması için/Kitleyi bilinçlendirin/ Bir mayıs bir mayıs/İşçinin emekçinin bayramı/Devrimin şanlı yolunda ilerleyen halkın bayramı”</em> şeklinde sözleri olan ve her devrimcinin mutlaka tümünü bildiği <em>Bir Mayıs</em> marşını söylerler, kimi ağlar, kimi o günleri toptan unutmak istediği için meyhaneyi terk eder, gece genellikle tatsız bir biçimde sona ererdi.</p>

    <p>Edip Akbayram <em>“Dertlerin kalkınca şaha/Bir sitem yolla Allah’a/Görecek günler var daha/Aldırma gönül aldırma”</em> şarkısını söylemişti. Öyle tutmuştu ki şarkı, çay bahçelerinden, düğün salonlarına, misafir odalarından berber dükkânlarına kadar her yerde bu şarkı dinlenmişti. 90’lara gelindiğinde, MHP’liler, vaktiyle duyduklarında tüylerini diken diken eden bu şarkıyı kendi düğünlerinde, hep bir ağızdan söylediler. Solcuların şarkıcısı denince akla gelen isimlerden biri de Selda’ydı. Her kaseti heyecanla beklenir, çıkar çıkmaz kapışılırdı. Yapılı, sert yüzlü bir kadın olan Selda, ima eden değil, adamakıllı tavır koyan sözler yazılmış solcu şarkılar söylüyordu. <em>Madenci</em> şarkısı dinleyenleri ajite ediyor, o pürüzsüz ve berrak sesiyle <em>Mendilimde Gül Oya</em> türküsünü söyleyince duygulandırıyordu. <em>Yaz Gazeteci Yaz</em>’lar, <em>Adiloş Bebe</em>’ler 70’li yılların solcu şarkıları arasında birer klasik oldular.</p>

    <p>Sadece bir bölümünü sayabildiğim, zamanında müzik dinleyicisinin ilahı olmuş daha çok sayıda müzisyen geçti 70’lerden. Kimileri bir kere parlayıp söndü, kimileri biraz daha kalıcı olabildiler. Aralarında altın plak, platin plak ödülleri alanlar oldu. O yıllarda altın ve platin plak ödülleri verilir, <em>Hürriyet</em> gazetesi halkın oylarıyla Altın Kelebek ödüllerini dağıtırdı. Radyo, televizyon ve müzik dallarında verilen Altın Kelebek ödüllerine aday sanatçılar gazetede ilan edilir, okuyuculardan gazetedeki formları doldurarak göndermesi istenirdi. Okuyucuların oylarıyla hemen her yıl üç aşağı beş yukarı aynı isimler Altın Kelebek ödüllerini alırdı. O yılların şarkılarını allayıp pullamak yeni “trend” oldu. Bir zamanlar daha ilkel bir düzenlemeyle söylenmiş şarkılar yeniden dillere dolandı.</p>
  </div>
</body>
</html>
