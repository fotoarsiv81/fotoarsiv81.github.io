<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter15-4">
  <div class="html5_section">
    <h1 class="subtitle">Kolonya, şeker, ikram</h1>

    <p>Haberli ya da habersiz gelsin, tüm misafirlere yapılacak ikramın ve ağırlamanın bir sırası ve adabı vardı. 70’li yıllarda orta-üst sınıflarda bile eve ayakkabıyla girilmezdi. Bu nedenle gelen misafire hemen terlik verilir, her evde misafir terliği bulundurulurdu. Gelen misafir, misafir odasına alınır, yer gösterilir, oturtulur ve hatır sorma seremonisi başlardı. Çocuklar dahil, herkese tek tek hatır sorma şart olduğu için, “Nasılsınız?” faslı epeyce uzun sürer, herkes kibarca cevaplarını verirdi.</p>

    <p>Sonra havadan sudan konuşmalar yapılır, ardından misafirlere kolonya dökülürdü. Bütün evlerde limon kolonyası bulundurulur, şişeler boşaldıkça kolonyacıya götürülüp doldurtulur, beş dakikalığına uğramış kişilere bile mutlaka kolonya dökülürdü. Kolonyayı şeker tutma izlerdi. Açgözlülük çok ayıptı, bu nedenle tutulan şekerden bir tane alınırdı. Ama misafirin çocuğuna bir tane daha alması konusunda ısrar edilir, anne eğer ev sahiplerinin samimiyetine güveniyorsa, ikinciyi almamakta direnen çocuğuna “Al yavrum, burası yabancı yer değil,” derdi. Küçük çocukların ikram edilen şekeri hemen yemesi hoş görülürdü, ama anneler veya genç kızlar genellikle şekeri sehpaya koyarlar, epey zaman geçtikten sonra yerler veya hiç yemezlerdi. Evde bir kız çocuğu veya genç kız varken, kolonya-şeker ikramını annenin yapması hoş karşılanmazdı. Anne bu ikramı bir türlü akıl edemeyen kızına “Hadi kızım misafirlere kolonya dök,” diyerek, kızının fikirsizliğini ve havailiğini açık etmek istemez, kızına bakıp kaş göz oynatmaktan bir hal olurdu.</p>

    <p>İkramın sırası hiç değişmezdi. Kolonya ve şekerden sonra sıra kahveye gelirdi. Ama kahve ikram etmenin de bir zamanı vardı. Erken ikram edilen kahve, “kahveni içtin, kalk git” demeye gelir, geç kalan kahve de misafir önemsenmiyor anlamı taşırdı. Bu nedenle makul bir süre beklendikten sonra “Kahvenizi nasıl içersiniz?” diye sorulurdu. Terbiyeli misafir hemen “orta” ya da “sade” demez, “Hiç zahmet etmeyin,” der, ev sahibi de “Ne zahmeti?” dedikten sonra, nasıl içileceği söylenirdi. Kahve geldikten sonra misafirlere sigara tutulur, misafirin kendi paketinden sigara yakmasına fırsat verilmemeye çalışılırdı.</p>

    <p>Misafirliklerde en önemli figür, misafir çocuklardı. Bazı ev sahipleri oyalansın diye misafir çocuğa oyuncak getirirler, bazıları fazla ilgilenmezlerdi. Çocukların anneleri de çeşit çeşitti. Çocuğuyla ilgilenmeyen, sağı solu karıştırmasına, kırıp dökmesine ses çıkarmayan anneler şiddetle ayıplanırdı. Bazı çocuklar da mum gibi otururlar, hiçbir şeyi karıştırmazlar, hatta yerlerinden kıpırdamazlardı. Bu çocuklar pek övülür, anne tebrik edilir, bunun bir geri zekâlılık belirtisi olabileceği hiç akla gelmezdi. Kahve yetişkin içeceğiydi, çocuklara kahve değil, gazoz veya limonata ikram edilirdi. Çocuklar kahve içmeyi çok isterler, onlara “kahve içme kararırsın” yalanı söylenir, ev sahibinin çocuğu mutfakta ya cezvenin dibinde kalan kahveyi içer ya da telve yalardı. Kahveden sonra biraz vakit geçer ve mutfaktan çay hazırlığı sesleri gelirdi. Çayı kuru kuru, yanında bir şey olmadan ikram etmek de ev sahipliğine sığmayan davranışlardandı. Hele misafir geleceğini haber vermiş de, bir kuru çay içmişse, bu, o eve bir daha gelmeme sebebi bile olabilirdi. Misafir habersiz bile gelmiş olsa çocuk bakkala gönderilir, kaymaklı bisküvi, tuzlu çubuk veya fırından taze simit aldırılır, bu bile yapılamıyorsa ekmek kızartılır, yanında biraz peynirle ikram edilirdi. O yılların gelenek ve anlayışına göre, misafir gittiği evden karnı tok çıkmak zorundaydı.</p>

    <p>Çay ikramının da bir yolu yordamı vardı. Birçok evde misafirler için alınmış kesme çay bardakları, porselen, metal, hatta gümüş çay tabakları, çay kaşıkları, porselen pasta tabakları bulunurdu. Misafirlere tüketim yıllarına geçişle birlikte kâğıda dönüşen kumaş peçete verilir, ardından içinde maşasıyla şekerlik, sonra da dantel örtü serilmiş bir tepside çay gelirdi. 70’lerin başlarında çayla birlikte incecik kesilmiş limon dilimleri de servis edilirdi. Bunun için küçük limon çatalları kullanılır, hatta bunlar pasta takımı denilen küçük çatal, bıçak ve çay kaşığı takımlarına dahil olurdu. 70’lerin sonlarına doğru bu zarif ikram ortadan kalktı, birçok çocuk evi karıştırırken bir kenara atılmış limon çatallarını buldu.</p>

    <p>Misafirlikte ev sahibinden olur olmaz şeyler istenmez, yeme-içmeye değil, ziyarete gelindiği vurgulanırdı. Ancak misafir su isteyebilirdi. Suyun yeri başkaydı. Hayatta maddi bir karşılığı yoktu, kutsaldı. “Su içene yılan bile dokunmaz” denirdi. Misafire su ikram etmenin bile adabı vardı. Bardak, üzerine minik dantel bir örtü serilmiş cam tabağa, bardak ve tabak tepsiye konur, öyle ikram edilirdi. Elde bardağı tutarak su getirmek çok ayıptı. Su anneden değil, evde çocuk veya genç kız varsa, onlardan istenirdi. Suyu alan misafir “Ölmüşlerinin ruhuna gitsin” ya da “Su gibi aziz ol” der, evin kızı da ayakta misafirin suyunu içmesini beklerdi. Misafir bardağı tabağa koyar, tepsiyle birlikte bardak mutfağa götürülürdü.</p>

    <p>İkram edilen yiyeceklerin tümünü bir çırpıda yemek, tabağı silip süpürmek çok ayıptı. Tabakta bir miktar yiyecek bırakmak görgülülük kabul ediliyordu. Yiyeceklerden biraz daha alınması konusunda ısrar etmek ev sahibinin göreviydi. Bu anlayış zamanla yerini “kendinizi evinizde gibi hissedin” anlayışına dönüşünce, herkes tabağındakilerin tümünü bitirmekle kalmayıp yeniden doldurmaya alıştı.</p>

    <p>Meyve ikramı çaydan sonra yapılır, kimi zaman soyulup, dilimlenip, kimi zaman yanında bir bıçakla ikram edilirdi. Şeftali, portakal gibi soyulurken elleri kirleten meyvelerden sonra misafirlere mutlaka hafif sabunlu elbezi getirilirdi. Yalnız meyveden sonra değil, elin değmesi gereken tüm ıslak veya yağlı yiyeceklerden sonra elbezi getirilir, her evde minik havluların etrafı oyalanır veya orlondan elbezi örülürdü. İkram bittikten hemen sonra kalkıp gitmek çok ayıptı. Böyle durumlarda şakacı misafirler “Yedi, içti, kaçtı demezseniz, biz artık kalkalım,” derler ve âdet olduğu üzere gülüşülürdü. “Biz müsaadenizi isteyelim,” diyen misafire “tabii nasıl isterseniz” denmez, aksine, vaktin daha erken olduğuna, misafire henüz doyulmadığına ilişkin cümleler edilir ve ziyaret kısa sürmüşse “bunu saymayız” denirdi, misafir de karşılığında “sıra sizde” demeliydi.</p>

    <p>70’lerin kadınları bulundukları toplulukta yaşlı kadınlar varsa kocalarından adlarıyla söz etmeye utanırlar, “kocam” hiç demezlerdi. Bir kısmı “Beyim” ya da “Bizim bey”; bazı çocuklu kadınlar da “Babamız” derlerdi. Kadınların bazıları, kocalarından soyadlarıyla söz ederlerdi. Bir albay karısının, kocasından söz ederken “Kocabaş Albay sağolsun, kerevizi hiç sevmez,” demesi tuhaf bulunmaz, Kocabaş’ın o albayın soyadı olduğu hemen anlaşılırdı. Birinci çoğul şahıs ağzıyla konuşmak, o yılların kadınlarında sık görülen bir özellikti. Çocuklarından bahsederlerken “biz” derler, “Yarın matematikten imtihanımız var teyzesi,” ya da “Okulun basketbol takımına girdik amcası,” derlerdi.</p>

    <p>Ev kıyafetiyle misafir karşılanmaz, misafir de özensiz bir giyimle ziyarete gidemezdi. Misafirin yanında baş köşeye geçilip oturulmaz, en iyi köşe misafirlere verilirdi. Misafirin sözünü kesmek, onu küçümseyici laflar etmek, başından geçen kötü bir olayı hatırlatmak da doğru değildi. İkram toplulukta bulunan en yaşlı kişiden başlardı. Gelin ve kayınvalide birlikte gelmişse önce kayınvalideye, sonra geline ikram yapılır, yaş sırasına çok dikkat edilirdi. Buna karşılık misafirin de uyması gereken kurallar vardı. Nazik olmalı, hatır sorarken aile bireylerinden kimseyi unutmamalı, oturuşuna dikkat etmeli, tabağındakilerin tümünü yememeliydi. Ama en önemlisi çocuklu misafir, çocuğuna sahip olmalıydı. Çocuk bir şey kırarsa, annesinin herkesin içinde çocuğuna dayak atması doğru bulunmaz, ama annenin de bu durumdan üzüntü duyduğunu uygun cümlelerle belirtmesi beklenirdi.</p>

    <p>Her ne olursa olsun misafir kutsaldı ve asla kovulmazdı. Bir misafirin kovulması ölüme kadar sürecek bir küslüğe neden olabilirdi. Bir evde misafir olan kişi, o evin halkının koruması altında demekti. Misafire dışarıdan yapılacak herhangi bir kötü davranış, ev sahibine yapılmış sayılırdı ve bu tür davranışları önlemek ev sahibinin göreviydi. Genellikle misafir misafirliğini, ev sahibi ev sahipliğini bilirdi. Misafirler hayatın kimi zaman eğlenceli, kimi zaman can sıkıcı unsurlarıydı.</p>
  </div>
</body>
</html>
