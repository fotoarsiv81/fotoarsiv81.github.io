<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter17-7">
  <div class="html5_section">
    <h1 class="subtitle">Telefon kulübeleri, jetonlar</h1>

    <p>Şehirlerarası görüşmelerin 03 servisi aracılığıyla yapılabildiği yıllarda, küçük şehirlerin sokaklarında tek tük rastlanan telefon kulübelerinden ancak şehir içi görüşmeler yapılabiliyordu. Başka şehirde bulunan biriyle görüşmek için postaneye gitmek ve aynı 03 servisine numarayı yazdırmak gerekiyordu. Postanelerde telefon kabinleri ve oturup saatlerce beklemek için banklar bulunurdu. Gece geç saatlerde nöbetçi postaneye gidildiğinde telefonunu yazdırdıktan sonra banka uzanıp ceketini sırtına örterek uykuya dalmış kişilere rastlamak olağandı. Her postanede yan yana birkaç telefon kabini bulunur ve telefonu bağlananın adı yüksek sesle söylenirdi.</p>

    <p>Telefon kulübeleri uzun yıllar şiddetten paylarına düşeni aldılar. 70’lerde sarı renkli olan telefon kulübelerinin çoğunun ahizesi çalınmış, camları kırılmış, iç duvarlarına “Tosun”dan uzun cümleler yazılmış olurdu. Jeton bulmak da kolay değildi, zaten az sayıda olan telefon kulübelerinin önünde kuyruk olur, iki kelime edebilmek için beklenir de beklenirdi. Şehirlerarası otomatik telefon görüşmeleri hizmeti verilmeye başlandıktan sonra, yeni kulübeler yapıldı, içlerine portakal renkli, güzel makineler kondu ve şehirlerarası konuşabilmek için büyük boy jetonlar üretildi. Ama onların da eskilere benzetilmesi uzun sürmedi. Birkaç yıl içinde çoğu tahrip edildi, tanınmaz hale geldi. Sonra yıllar geçti, PTT’nin T’lerinden biri düştü, telefon işlerine Türk Telekom bakmaya başladı. 90’lı yıllarda cep telefonu teknolojisi geldi, Telsim ve Turkcell kuruldu.</p>

    <p>Telefonun az olduğu yıllarda, telefon sapıkları oransal olarak daha çoktu. Aslında hepsine sapık demek doğru değildi. “Telefonu olup da arayacağı bir insan olmayanlar” daha doğru bir tanımdı. Telefonla şaka yapılır, rastgele bir numara çevrilip çıkanla uzun uzun sohbet edilirdi. Bir tür <em>chat</em> idi aslında bu telefon görüşmeleri. Telefon şakaları, telefonda “işletmek” de sık rastlanan şeylerdi. Şakaya meraklı bazı kişiler, ahizeye mendil sarıp arkadaşlarını ararlar, onlara akıllarınca şaka yaparlardı. Bazen telefon arkadaşlıkları doğar, ilerler, telefon arkadaşları evlenirlerdi. Telefonda konuştuğu adamın/kadının sesine âşık olanlar, sesine âşık olup da cismini görünce hayal kırıklığına uğrayanlar ve buna benzer hikâyeler o yılların günlük konuları arasındaydı.</p>
  </div>
</body>
</html>
