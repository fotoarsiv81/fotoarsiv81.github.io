<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter19-5">
  <div class="html5_section">
    <h1 class="subtitle">Siyaset ve Kıbrıs Barış Harekâtı</h1>

    <p>70’ler çocuklar için renkliydi, ama yetişkinler için korkulu yıllar oldu. Siyasi kamplaşma keskinleşmişti. 70’lerin son yıllarında televizyonda her gece siyasi çatışmalarda ölenlerin listesi veriliyor, okullar süresiz kapatılıyor, boykotlar, gösteriler birbirini izliyordu. Solculuk veya sağcılık günleriydi. Birçok ailede kardeşin kardeşe düşman olduğu “söylence”si kabul görüyordu. Ülkenin neredeyse tamamında sıkıyönetim ilan edilmişti. Sıkıyönetim Komutanlığı’nca arananlar listesi sokaklara ürküntü veriyordu. Sokağa çıkma yasağı 70’lerin son yıllarındaki hayatı şiddetle etkiledi.</p>

    <p>Bazı şehirlerde gece 12’de, bazılarında 02’de sokağa çıkma yasağı başlıyor ve sabaha kadar sürüyordu. Çocuklar bunu anlayamıyor, tanımlanmamış bir korku duyuyorlardı. Aileler sokağa çıkma yasağı nedeniyle evlerine kapanmışlardı. Sokak çatışmaları özellikle büyük şehirlerde çok sık yaşandığı için, pencerelerden uzak durmaya özen gösterirler, gece tanımadıkları kişilerce çalınan kapılarını kolay kolay açmazlardı. Silahlı çatışma veya patlayan bomba sesi duymak sıradan bir olay haline gelmişti. Ailesinde siyasi bir grubun içinde aktif veya sempatizan düzeyinde yer almayan yok denecek kadar az olduğu için, birçok aile korkulu bekleyişler yaşıyordu.</p>

    <p>Ama bu keskin sağın ve keskin solun dışında bir de günlük siyaset vardı. Mecliste hükümetler kuruluyor, hükümetler düşürülüyor, meclis bir türlü cumhurbaşkanını seçemiyordu. Bir cumhurbaşkanlığı seçimi turunda Zeki Müren’e bile oy çıkmıştı. O yıllarda orta sınıf daha çok gazete okur, kıt iletişim olanaklarına rağmen dünyada olup biteni daha yakından takip ederdi. Ortalama bir eğitim almış olanlar bile bakanların adlarını, birçok ülkenin devlet başkanlarını bilirler, gazetelerin köşe yazarlarına saygı duyarlardı.</p>

    <p>70’lerin başında hayat daha sakindi, 12 Mart Muhtırası’na yol açan siyasi olaylar henüz şehirlerin ve ailelerin hayatını doğrudan etkileyecek düzeye gelmemişti. Bahçelerde masalar kuruluyor, pikniklere gidiliyor, şarkılar dinleniyordu. Kıbrıs’ta yükselmekte olan bir gerginlik vardı, ama bu, bahçede karpuz kesip yemeye engel değildi. Gerginlik had safhaya vardı ve 1974 yılının 20 Temmuz ve 14 Ağustos tarihlerinde Kıbrıs’a iki çıkarma yapıldı, bunlara Birinci ve İkinci Barış Harekâtı dendi. Bülent Ecevit bir gecede “Karaoğlan” kesildi, dağlara taşlara adını yazdırdı, Ecevit mavisi denen gömleğiyle meydanlara çıkıp güvercin uçurdu. Kıbrıs Savaşı sırasında Cumhuriyet Halk Partili olan evlerin neredeyse tamamında Ecevit’in bir resmi duvara asılmıştı. Seyyar satıcılar bu resimlerden iyi para kazandılar. 1974 yılının temmuz, ağustos ve eylül aylarında doğan çocukların büyük çoğunluğuna Savaş, Barış, Ecevit, Bülent adları kondu. Kitleleri etkileme sanatının kitapları Türkçeye henüz çevrilmemiş olsa da, Ecevit ve kurmayları bu sanatta “iyi” olduklarını gösterdiler. “Vatandaş bayrak as!” kampanyası yürütüldü, pop şarkıcıları Kıbrıs zaferini anlatan şarkılardan oluşan plaklar doldurdular.</p>

    <p>Ama en ilginç hayat evlerde yaşandı. 20 Temmuz sabahı yaşanan başarılı harekâttan sonra, ülke çapında bir savaş çıkması olasılığına karşı karartma uygulandı. Camlara mavi pelür kâğıtlar yapıştırıldı, arabaların farları bu kâğıtlarla örtüldü. Bekçiler sokakları dolaşıp penceresinden ışık sızan evleri uyardılar. Şehirlere bir ışıksızlık hâkim oldu. Paraşütle atlayan kahraman birliklerimizin fotoğrafları bütün gazetelerin birinci sayfalarını kapladı.</p>

    <p>Çocuklar o yaz sokaklarda savaşçılık oynadılar. Ama bir sorun vardı, hiçbir çocuk Yunan askeri olmayı kabul etmiyordu. Bütün çocuklar kahraman Türk askeri oluyor, Yunan askeri bulunamadığı için ağaç gövdelerine, sokaklara yığılmış odunlara, elektrik direklerine ateş ediliyor, paraşüt birliğine mensup olunarak ağaçlardan, birinci katların balkonlarından aşağı atlanıyor, yerlerde yuvarlanılarak deniz komandoları kılığında çıkartma yapılıyordu. Oyun bitince çocuklar hep bir ağızdan, o sıralarda çocuklar arasında yaygın olan ve “Kara cüppeli Makarios, baltayla sünnet oldu…” cümlesine benzer dizelerden oluşan garip tekerlemeler söylüyorlardı. Çocukların hayatına renk gelmişti, oysa büyükler her ne kadar yürekleri zaferin gururuyla dolu olsa da, tedirgindiler. Sonraki yıllarda yaşanan terör günleri, Kıbrıs gerginliğini büyüklere çok çabuk unutturdu.</p>
  </div>
</body>
</html>
