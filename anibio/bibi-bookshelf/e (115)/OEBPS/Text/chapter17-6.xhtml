<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter17-6">
  <div class="html5_section">
    <h1 class="subtitle">Şehirlerarası ve sıra sorma, Adana çık aradan</h1>

    <p>Telefon bir alet olarak mucizeviydi, şuydu buydu ama, asıl renkli ve unutulmaz olan telefonun kullanılmasıydı. Şehir içi konuşmalar pek sorun değildi. Gerçi ahizeyi kaldırınca hemen hat düştüğü görülmüyor, bir süre anlamsız sesler dinlemek gerekiyor, sonra çevir sesi geliyordu, ama yine de idare ediyordu. Asıl mesele şehirlerarası konuşmaktı. “03 şehirlerarası” diye bir telefon servisi vardı. Adapazarı’nda oturan biri Ankara’da oturan bir yakınıyla konuşmak istiyorsa, önce 03’ü arardı. 03 uzun uzun çalar, arayan şahıs sabırla beklerdi. Memure yemek yiyor olabilirdi, diğer hatta nişanlısıyla konuşuyor olabilirdi, içi geçmiş olabilirdi. Sonunda telefon açılır, memure, nasıl hepsi aynı ses tonunu ve vurguyu edinmişlerse, önce kendi numarasını söyler, ardından “03 şehirlerarası buyrun?” derdi.</p>

    <p>İşte o anda telefon yazdırılırdı. Yani görüşülmek istenen ve arayan numara şehirlerarası servisi memuresine söylenir, böylece kayıt yapılırdı. Şehirlerarasıyla görüşmenin de normali, acelesi ve yıldırımı vardı ve elbette hepsinin ücreti farklıydı. Telefon yazdırıldıktan sonra, arayan şahıs yatıp uyuyabilir, gezmeye gidebilir, dışarıda birikmiş işlerini rahatça yapabilirdi. Acele etmenin hiç gereği yoktu. Sabırsız kişiler beş-altı saat sonra hafiften sinirlenmeye başlarlar ve 03’ü arayıp “Ne oldu bizim Ankara?” diye sorarlardı. Bu da yanlıştı, 03 şehirlerarası servisindeki memureyi daha da sinirlendirmekten başka bir işe yaramaz ve memure gerekli fırçayı attıktan sonra “Sıra sormayı arayın!” deyip çat diye telefonu kapatırdı. Bu defa sıra sorma aranırdı. “Efendim altı saat oldu, lütfen, çok önemli…” şeklinde sızlanma görüşmeleri başlar, ama bütün bu yalvarmalar bir sonuç elde etmeye yaramazdı. Sıra sormada görevli memure tahmini bekleme süresini söyler, karşı tarafın cümlesini bitirmesini bile beklemeden telefonu kapatırdı.</p>

    <p>Sonra ne olurdu? 03’e Ankara yazdırmış olan şahsın siniri geçer, telefon yazdırdığını unutur, gece olur, pijamalarını giyer, yatıp uyurdu. Ama uykusunun en tatlı yerinde telefon canhıraş bir sesle çalar ve Ankara yazdırmış şahıs “Eşhedüen la ilahe!” diyerek korkuyla fırlardı yatağından. Gidip telefonu açtığında, gayet bezgin ve mızıltılı bir ses şöyle derdi: “Ankara’nız hazır, görüşmek istiyor musunuz?” Sabahın dördünde görüşmenin bir anlamı kalmadığı için ikindiye doğru Ankara yazdırmış olan şahıs sertçe “Hayır!” diyerek telefonu memurenin suratına kapatır, aklınca intikam alırdı. Şehirlerarası telefon görüşmelerinde olay, böyle cereyan ederdi.</p>

    <p>Diyelim ki Ankara vaktinde bağlandı ve her iki tarafın da görüşme şansı var. Bu kez araya giren konuşmalar can sıkardı. “Ablacım nasılsın? İyi misin?” diyemeden, 03 memuresi araya girer, “Devam ediyor musunuz?” diye sorardı. “Evet hanfendi, devam ediyoruz,” denirdi. Ama diyalogun üçüncü repliğine geçer geçmez aynı memure yine konuşmayı kesip aynı soruyu bir daha sorardı. Yine devam edildiği söylenirdi. Ama bu söylenirken nazik olunması şarttı. 03 memuresini kızdırmaya gelmezdi. Her şey 03 memuresinin elindeydi, isterse konuşmayı keser, telefon yazdıran kişi saatlerce boşuna beklemiş olurdu. 03 memuresinin üçüncü defa sorduğu “Devam ediyor musunuz?” sorusu daha sert olur, yine “devam ediyoruz” cevabını alırsa, sosyal adalet duyguları kabaran memure “Aaa, kısa kesin ama, sırada bekleyenler var!” diyerek konuşanları azarlardı.</p>

    <p>Şehirlerarası konuşmaların mahremiyeti yoktu, “Parasıyla değil mi kardeşim?” cümlesinin hiç anlamı yoktu, çünkü parayla değil, sıraylaydı. Sabırlı ve nazik davrananlar, iyi ve anlayışlı bir 03 memuresine düşerler de, doya doya konuşma şansını elde ederlerse, ki pek sık olmazdı, bu defa araya başka şehirlerarası görüşmeler karışırdı. Adapazarı’ndan Ankara’yı aramış olan şahıs Edirne’den Adana’yı aramış olanların konuşmalarını dinler, dörtlü birbirlerinin sorularına cevap verir, konuşma absürd tiyatro metnine döner, herkes birbirine “çık aradan” derdi. “Adana çık aradan” klişe cümlesi bu şehirlerarası telefon görüşmelerinin doğurduğu, durum tespiti ifade eden bir cümleydi ve iki kişi konuşurken, üstüne vazife olmadığı halde konuşmaya karışanlara “Adana çık aradan” dendiği olurdu.</p>

    <p>Bir de ödemeli aramalar vardı ki, pinti babaları bu durum çok tedirgin ederdi. Durup dururken telefon çalar, görevli memure “Ankara’dan ödemeli görüşmeniz var, kabul ediyor musunuz?” diye sorardı. Arayanın adı sanı bilinmez, sadece aradığı şehir söylenirdi. Nazik bir andı, memureyi bekletmeye gelmezdi, ama ödemeli arayanın kim olduğu bilinmiyorsa şiddetli bir kararsızlık geçirilirdi. Evet mi denilsin, hayır mı? Ya önemli bir şey değilse ve lüzumsuz bir görüşmenin parası zaten her aybaşı can sıkan faturaya eklenirse? Ama yüzsüzlük yaygın bir eğilim değildi, genellikle uzak şehirlerde zor durumda kalmış akrabalar ödemeli ararlar ve genellikle istekleri kabul edilirdi.</p>

    <p>Şimdi güzel sesli, otomatik konuşucu çıkan “118 bilinmeyen numaralar servisi” o zamanlar bilinmeyen numaraların bir türlü bilinemediği servis olarak işlerdi. Bu servisi arayıp şehir adı bildirmek kaydıyla Türkiye’nin herhangi bir yerindeki numarayı öğrenmek mümkün değildi. Açılan telefonun bulunduğu il sınırları içinde kalan numaralar hakkında bilgi verebiliyordu. 01 arandığında, telefon açılırsa, ki bu da nadiren olurdu, 01 memurelerinin aksilikte ve azarlamada 03 memurelerinden aşağı kalır tarafı yoktu. 01 daima meşgul çalardı, bu yüzden bir telefon rehberi edinmek ve öğrenmek istenen numarayı rehberden bulmak çok daha pratik ve doğru bir yoldu. Zaten PTT de bunu öneriyordu. Telefonu olan herkesin ücretsiz telefon rehberi edinme hakkı vardı. PTT’den alınabiliyordu. Telefonu olan evler arttıkça, rehbere de ihtiyaç artmıştı. 70’lerde bugün olduğu gibi İstanbul rehberi çok kalın iken, şehirler küçüldükçe rehberleri de inceliyordu. Telefon rehberleri eğlenceli “kitap”lardı. Evde okuyacak bir şey bulamayanlar, canları sıkılıp birileriyle dalga geçmek isteyenler rehberi karıştırırlardı. İş telefonu bölümlerinde işyerlerinin ilanları yayımlanırdı. Evine bir telefon rehberi giren hemen herkes kendi soyadına sahip kimler olduğunu merak eder ve mutlaka rehbere bakardı. Az bulunur soyadına sahip bazı meraklılar, kendisiyle aynı soyadına sahip bir kişiye takar, akraba olup olmadığını araştırır, o numarayı arayıp kim olduğunu soruşturmaya bile kalkardı.</p>

    <p>Milletlerarası telefon yazdırma ise maddi ve manevi bir kâbustu. Denizaşırı ülkeleri hiç denememek, yakın ülkelerle de beş-on saniye konuşmak uygundu. Milletlerarası yapılan küçük bir telefon konuşmasının faturası yüreğe inebilirdi.</p>

    <p>70’lerin sonuna doğru şehirlerarası otomatik çıktı: 09. Biraz pahalıydı ama Çin işkencesi yoktu. 09 aranıyor, bağlanmak istenen numara söyleniyor ve sadece birkaç dakika bekleniyordu. 09 memuresi istenen numarayı bağlıyor, ikide bir “Devam ediyor musunuz?” diye sormuyordu. Sonra 80’lerin ikinci yarısında şehirlere kod numarası verildi, doğrudan görüşme imkânı doğdu. Artık 09 servisine ihtiyaç kalmamıştı. Böylece bin türlü istekten ve dert anlatmaktan bunalmış memureler de aradan çıktı.</p>
  </div>
</body>
</html>
