<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter10-8">
  <div class="html5_section">
    <h1 class="subtitle">Kız kurusu-müzmin bekâr</h1>

    <p>Evlenmek öylesine önemli bir toplumsal durum ya da statü kazandırıyordu ki, evlenemeyen kızlar veya yaşı geçmiş olan erkekler, bu değerli statüye bir türlü erişememenin ıstırabını derinden duyarlardı. Yaşı 25’i geçmiş olduğu halde hâlâ evlenmemiş bir kıza “evde kaldı” gözüyle bakılırdı. Kızların 20’li yaşların ilk yarısında, erkeklerin de 30’a varmadan evlenmeleri beklenir, birkaç yaş tolerans tanınırdı.</p>

    <p>Evlenmemiş kızlara kız kurusu, erkeklere de müzmin bekâr denirdi. Günümüzün eğitimli, şehirli kadın ve erkeklerinin anlamakta zorluk çektikleri bu tanımlar, o yıllarda evlenmemiş kızların ve erkeklerin üzerinde ağır bir travma yaratıyordu. 80’lere gelindiğinde yaşama biçiminin değişmesiyle birlikte bu tanımların acılığı ve eziciliği azaldı. Ama 70’lerin başında küçük şehirlerde, eğitim düzeyi düşük kızlar ve erkekler için evlenememek bir tür eksiklik, hatta hayatı zindan eden bir kusurdu. Kızların yaşları ilerledikçe, karşılarına çıkan taliplerin niteliği düşerdi. 20’li yaşlarının başında olan kızlar hali vakti yerinde, subay veya doktor koca adayları hayal ederlerken 30’a gelmiş kızlar, tuhaf bir aşağılık duygusu içinde, çocuklu ve dul erkeklere bile razı olurlardı. 30’una geldiği halde evlenmemiş bir kızı, en çok bakireliğinden şüphe edilmesi ezerdi. Çünkü özellikle eğitim düzeyi düşük çevrelerde bir kız güzel ve becerikli olduğu halde bu yaşa kadar evlenmemişse, büyük ihtimalle bakire değildi.</p>

    <p>Kızların evde kalmaları kadar ağır bir travma olmamakla beraber, 40 yaşını geçmiş olduğu halde evlenmemiş erkekler alay ve merak konusu olurlardı. Bir erkeğin kendi isteğiyle bekâr kalmayı istemesi, o yılların ortalama anlayışına göre kabul edilebilir bir durum değildi. Zaten genel hayat görüşü evlenmeyi ve çocuk sahibi olmayı gerektiriyordu. İnsanlar soyları sürsün diye evlenirlerdi. Bir erkeğin evlenmemesi halinde nedenler daha fazla, ama daha sessiz kurcalanırdı. Yüksek sesle dillendirilmese de iki ihtimal akla gelirdi. Bekâr erkek ya iktidarsızdı ya da homoseksüeldi. Her ikisi de maço kültürün hoşgörüyle karşılayabileceği, kabullenebileceği haller değildi. Eşcinselden çok homoseksüel kelimesinin kullanıldığı o yıllarda, her ne kadar Zeki Müren’in cinsel tercihi bütün toplumun malumuysa ve kabullenilmişse de, özellikle küçük şehirlerde insanların eşcinselliğe bakışı günümüze göre çok daha acımasızdı. Eşcinsellik söylentisi bir kızın bakire olmamasından çok daha ağır bir darbeydi. 70’li yıllarda birçok erkek gerçekten evlenmek istedikleri gibi bir kızı bulamamış oldukları halde, iktidarsız ya da eşcinsel sanılmamak için yaşları geçmek üzereyken evlenip mutsuz oldu. Ama yeni hayat –zorluklarıyla birlikte– geldi, gelirken bazı anlayışları değiştirdi. 90’lı yıllara gelindiğinde evde kalma problemi, şehir hayatının genel-geçer anlayışının dışında kaldı.</p>
  </div>
</body>
</html>
