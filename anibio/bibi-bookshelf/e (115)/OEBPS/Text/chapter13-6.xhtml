<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter13-6">
  <div class="html5_section">
    <h1 class="subtitle">Kandil geceleri</h1>

    <p>Dindar aileler için kandil gecelerinin bayramlar kadar büyük önemi varken, dindar olmayan aileler kandili, komşunun helva veya lokma getirmesiyle hatırlarlardı. Akşam yemeği için evde hazırlık yapılırken kapı çalınır ve her zaman başı açık gezen komşu kadın, saçını bir örtüyle şöyle bir örtüvermiş olarak, elinde tepsiyle kapıda görünür, tabaklardaki çamfıstıklı irmik helvası, un helvası veya lokma, kandili hatırlatırdı. Helva dağıtılırken “Kandiliniz mübarek olsun”, tabağı alırken “Allah kabul etsin” denir, helva veya lokma bir kaba aktarılır, tabak yıkanmadan hemen iade edilirdi. Kendine güvenen kadınlar bol çamfıstıklı irmik helvası dağıtırlar, tutturamam diye korkanlar ise “lokma dökerlerdi”. Mayalı, suluca bir hamurun kızgın yağda kızartılmasıyla yapılan lokmayı kimileri minik küreler şeklinde, kimileri yayvan yaparlardı. Bazı şehirlerde üzerine şerbet dökülür ve böylece adı lokma tatlısı olur, bazı şehirlerde ise peynirle birlikte yenirdi. Lokma hamuru kızgın yağa atılınca hemen şişip genişler ve nar gibi kızarırdı. Lokma sadece kandillere mahsus değildi. Boğazına düşkün birçok aile ikindi kahvaltısında lokma döker, afiyetle yerdi. Günümüzde tabelalarında “unlu mamuller” yazan fırınların çıkardığı ve kutulara yerleştirip satışa hazır bir halde tezgâhlara yığdıkları kandil simitleri, o zamanlarda da satılırdı, ama kandil gecesinde çamfıstıklı irmik helvasının yerini hiçbir şey tutamazdı.</p>

    <p>Kandillerin dini açıdan yaşanışı ailelerin dindarlıklarıyla doğru orantılıydı. Kimi dindar erkekler şehrin en büyük camisindeki mevlide giderler, kimileri evde tek kanallı televizyondan naklen yayınlanan mevlidi seyrederlerdi. Televizyonda mevlit yayını genellikle Ankara Hacıbayram Camii’nden yapılır, mevlitten sonra duaya geçilir, din büyüklerinden sonra, “kanlarıyla topraklarımızı sulamış şehitlerimizin” ruhlarına dua okunur, mevlidi dinleyenler hep bir ağızdan “Amin!” diye bağırırlardı. O yıllarda mevlit dualarında Atatürk’ün atlanması söz konusu olamazdı. 70’lerin inançlı laikleri sıra Atatürk’ün ruhuna duaya gelince adeta gürleyerek katılırlar ve televizyondan gelen “amin” seslerinde bariz bir yükselme olurdu. Dindar evlerde namaz kılınır, dua edilip tespih çekilir, Kuran veya Yasin okunur; dindar olmayanlar ise başka seçenek bırakmayan televizyondan mevlit yayınını izlemek yerine, sessizce bir araya gelip iskambil oynamayı tercih ederlerdi.</p>

    <p>Eski takvimi takip etmeyen kadınlar, pazarda aşurelik buğdayların görünmesi, tezgâhlarda kuru meyvelerin artmasıyla birlikte aşure zamanının geldiğini hemen anlarlardı. Muharrem ayında aşure yapmak, lezzetli bir gelenekti. On-on iki gün boyunca hemen her gün bir komşudan aşure gelirdi. Kimi komşunun yaptığı aşureye doyum olmaz, kimininki doğrudan çöpü boylardı. İyice pişirilip helmelenmiş buğdaya, nişasta, nohut, kuru fasulye, kuru meyve ve şeker konarak yapılan aşure, artık özel bir günün tadına doyulmaz tatlısı değil, dışarıda kolaylıkla bulunan, ama evlerde giderek daha az pişen, gelecekte hiç pişmeyecek bir tatlı oldu. Aileler bugünkü kadar “çekirdek” ve bugünkü kadar yalnız değildiler. Evlere sık sık habersiz misafir gelir, aileler bu ihtimali göz önünde bulundurarak, her zaman ev halkına yetecek olandan fazla yemek pişirirlerdi. Bu yüzden evlerde tencereler büyüktü, ama aşure tencereleri en büyüktü. Kâselere dağıtılan aşurenin süslenmesini genellikle evin genç kızı üstlenirdi. Evin içiyle sınırlı bir dünyanın süslenmesine adanmış bir hayatın başındaki genç kız üşenmez, aşure kâselerini çamfıstığı, kuşüzümü, dövülmüş ceviz, kırılmış fındık, nar taneleri, şamfıstığı ile donatırdı. Aşure günleri birbirine pek benzeyen günlerden oluşan ağır ve gürültüsüz bir hayata, lezzetiyle, süsüyle, damak zevkiyle dokunur, geçip giderdi.</p>
  </div>
</body>
</html>
