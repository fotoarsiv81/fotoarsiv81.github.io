<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter4-2">
  <div class="html5_section">
    <h1 class="subtitle">Kaset doldurtmak, aranjman yılları</h1>

    <p>Plakçılar plaklara ayırdıkları yeri azaltıp kasetlere daha büyük yer ayırırlarken, bir yandan da kaset doldurma işine soyundular. Konuyla ilgili herhangi bir yasal düzenlemenin olmadığı yıllardı, plakçılar küçük bir ücret karşılığında müşterilerinin verdikleri listelere göre kaset doldurmaya başladılar. Bunun için sürekli alışveriş yapılan plakçıya gidip kasetin hangi yüzünde hangi parçaların bulunacağını gösteren liste verilir, plakçı da kaseti doldururdu. Gönlünce ve pek fazla para harcamadan müzik dinlemenin en iyi yolu buydu. Teyplerin çoğunluğu çift kasetli değildi, kayıt yapma şansı çok azdı, üstelik sesler kaliteli kaydedilemiyordu. Bu yüzden plakçıda kaset doldurtmak tercih edilen bir uygulama olmuştu. Zamanın listeleri akıl almaz bir çeşitlilikteydi. Yerli pop, arabesk, türkü, Türk sanat müziği, hatta zamanın moda olmuş yabancı pop parçalarını bir arada isteyen müzikseverler çıkabileceği gibi, az bilinen ya da unutulmuş parçalardan liste hazırlayanlara da rastlanırdı.</p>

    <p>Gözler dışarıya da bakıyordu. Hippiler hakkında az çok bir şeyler duyulmuştu. TRT FM kanalı yabancı müzik hakkında ipuçları veriyordu. Dönemin gençlik ve müzik dergileri yabancı pop listelerini, röportajları çevirerek yayımlıyorlardı, ama bu yabancıların parçalarına ulaşmak kolay değildi. İyi plakçılar böyle durumlarda kendilerini hemen gösteriyorlardı. Listeleri sıkı takip ediyorlar, merak edilen yabancıların kasetlerini numunelik de olsa getirtiyorlar, bunlardan oluşturdukları listeleri müşterilerine sunuyorlardı. Yalnız plakçı değil, haberciydiler. Vitrinlerini canlı tutarlar, yeni gelmiş yerli ya da yabancı bir kaseti duyururlar, kendi listelerini camekânlara asarlardı. İşinin erbabı plakçıların her zaman hazır listeleri vardı. Yabancı popun yanı sıra, bulunması zor şarkılardan da seçmeler yaparlar, her biri farklı müzik beğenisine sahip geniş bir müşteri yelpazesine hizmet verirlerdi.</p>

    <div class="figure html5_figure">
      <img alt="" src="../Images/p137.jpg" />

      <div class="figcaption html5_figcaption">
        Sezen Aksu 70’lerde parladı. O zaman da alçak gönüllü, sevimli ve çok sıkı bir şarkıcıydı. Giysisi tam dönemi ifade ediyor: yelken yakalı gömlek ve o zamanlar salopet değil bahçıvan denen İspanyol paçalı pantolon.
      </div>
    </div>

    <p>Televizyonun cumartesi geceleri yayınladığı eğlence programlarında “Türkçe sözlü hafif müzik” de yer alır, ancak bu programlar popüler müziğin gündemi hakkında fikir vermez, genç ve adı duyulmamış sanatçılara pek şans tanınmazdı. Bu nedenle şarkıcıların büyük çoğunluğundan ancak plakçılar aracılığıyla haberdar olunabilirdi. Arı Stüdyosu TRT’nin meşhur stüdyolarından biriydi. Birçok eğlence programı burada çekilir, canlı ya da banttan yayınlanırdı. Müzik kanalı, özel televizyon, klip, uydu teknolojisi söz konusu olmadığı için, her şey çok kısıtlı, çok sınırlıydı. Ama yine de bir şarkıcı kitlesel şöhrete ancak televizyon sayesinde ulaşabiliyordu. Televizyon tek kanallı olduğu için –o sıralar nüfusumuz 45 milyondu– ekrana çıkan bir şarkıcıyı seyircinin tümünün izlediği varsayılırdı. Sunucular konuklarına “Şu anda 45 milyon sizi izliyor, neler hissediyorsunuz?” gibi bir soru sormaktan çekinmezlerdi. Şöhret olmak daha kolaydı.</p>

    <p>Bir gecede şöhret olmanın iyi örneklerinden biri Sezen Aksu oldu. Çok dar bir kitle tarafından tanınan Sezen Aksu, ilk kez sanırım bir yılbaşı gecesi televizyona çıkmıştı. Ertesi gün bütün Türkiye tarafından tanınıyordu. Sallantılı küpeleri ve topuzu vardı. Saçları kâküllüydü. <em>“Altın gümüş pırlanta/Zümrüt, sedef, yakutla/Kim mutlu olmuş dünyada?”</em> şeklinde sözleri olan bir şarkı söyledi. Bu şarkının nakaratında hep aynı yerde ve aynı biçimde bir gözünü kırpıyordu. Şarkısı fena değildi. Sempatikti, sıcaktı, hareketleri rahat ve içtendi. Ertesi gün herkes Sezen Aksu’yu konuşuyordu. Kalıcı bir değişim yaşadı, göz kırpmakla yetindiği jestleri aştı. Özgün bir şarkıcı, besteci, söz yazarı oldu, arkasından gelecekleri yetiştirdi. İlk çıktığı günden bugüne her albümüyle olay yarattı. Arabesk olarak tanımlanmadığı halde, bu toplumun müziğine damardan girdi.</p>

    <p>Sezen Aksu’nun 80’li yıllarda yaptığı sahne gösterilerinde, kendiyle dalga geçerek, taklit ettiğini itiraf ettiği Ajda Pekkan bir yıldızdı, ama süper ve star kelimeleri günlük dile girmemiş olduğu için süperstar olarak adlandırılmıyordu. Sezen Aksu ne kadar kendisiyse, Ajda Pekkan da o kadar değildi. O bir artistti. Şarkılarından daha çok görünümüne dikkat ederdi. Şimdi olduğu gibi o yıllarda da modeli sık sık değişen sarı saçları, giyimi, kalemle yaptığı çilleri, Enrico Macias’ı, Olympia konserleri, yapmacık diksiyonu, bildiğini iddia ettiği Fransızcası, aşkları, evlilikleri, yurtdışı seyahatleri, verdiği röportajları ile bir bütündü. Kendi şarkı yazamıyordu, ama müzik sektörü kendi kendini yaratan bu yıldız için çok çalışıyordu. Yurtdışında tutmuş şarkılara derhal Türkçe söz yazdırılıyor, Ajda Pekkan da aranjman denilen yabancı kaynaklı şarkıları söylüyordu. Bir yığın şarkısı Fecri Ebcioğlu’nun, Fikret Şenes’in ya da Ülkü Aker’in yazdığı sözlerle iz bıraktı. 2000 yılında çıkardığı albümde, 70 ve sonrasında dillerden düşmeyen eski şarkılarını yeniden yorumladı.</p>

    <p>Nilüfer o yıllarda çok gençti. Masum bir görünüşü vardı. Doğal ve rahattı. Çok varlıklı, sanayici bir ailenin kızı olduğu söyleniyor, paradan çok kariyerine önem verdiği konuşuluyor ve takdir ediliyordu. Güçlü sesi hemen dikkati çekmiş, çabuk tanınmıştı. O da aranjman söylüyordu. <em>“Atlıkarınca dönüyor, dönüyor/Dünya durmadan dönüyor, dönüyor/Yalnız dönmeyen bana sensin…”, “Boş vermişim, boş vermişim, boş vermişim dünyaya/Ağlamak istemiyorsan sen de boş ver dünyaya…”</em> şeklinde sözleri olan şarkıları dillerden düşmedi. Nilüfer’in o yıllar için fazla renkli ve karışık bir aşk hayatı vardı. Dönemin ünlü müzisyenleri Rıza Silahlıpoda ve Yeşil Giresunlu ile aşkları magazin basınını yakından ilgilendiriyordu. Yıllar geçtikçe Nilüfer magazin basınını aşk hayatıyla değil, şarkılarıyla ilgilendirir oldu.</p>

    <p>Dönemin en ünlü söz yazarı Fecri Ebcioğlu’ydu. 60’lardan beri ününü sürdürüyordu. Yazdığı şarkı sözlerinin çokluğu açısından bakılırsa, bir tür Aysel Gürel’di. Söz yazdığı şarkılarda kafiye tutturur, yazdıklarının anlamlı olmasına dikkat ederdi. Top sakallıydı, güleç yüzlüydü, konuşma tarzında hoş bir taraf vardı. Bazen televizyonda sohbet programlarına çıkar, anılarını çok tatlı anlatırdı. 90’lı yıllarda önce felç oldu, bir süre sonra öldü. Bir başka söz yazarı Sezen Cumhur Önal’dı. Söz yazarlığının yanı sıra televizyonda ve radyoda müzik programları da yapardı. Siyahi şarkıcılardan bahsederken kullandığı “çikolata renkli şarkıcı” tanımı onu bir fenomen haline getirmişti. Şarkıları anlatırken kullandığı sonbahar yaprakları, bitmeyen aşklar, kumsallara vuran dalgalar gibi standart kelimelerden oluşan klişe cümleler zamanla birer “Sezen Cumhur Önal klasiği” oldular. Nükhet Duru da zamanın starlarından biriydi. İspanyolları andırıyordu, bugün olduğu gibi hayat doluydu, canlıydı, güzel dans ediyordu. Ali Kocatepe’nin bestelediği bir dizi şarkı söyledi. Bunlardan birkaçı Sabahattin Ali’nin şiirlerinden bestelenen <em>Ben sana vurgunum</em>, <em>Melankoli</em>, <em>Çakır</em> idi. Onun da hareketli bir aşk hayatı oldu, magazin basınının gündeminden düşmedi.</p>

    <p>60’ların sonunda altın yıllarını yaşayan grup Beyaz Kelebekler’di. Adlarına yakışır şekilde bembeyaz giyinirler ve papyon takarlardı. Grubun sadece solisti kadındı. Çok seviliyorlardı. Geçirdikleri bir trafik kazasında grubun üç üyesi yanarak öldü. Halk bu kazadan ve ölümlerden çok etkilendi. Kazadan sonra grup bir daha toparlanamadı ve dağıldı. 70’li yıllarda kendileri yoktu artık, ama 60’lardan beri süregelen ünleri nedeniyle arada bir konuşuluyorlar, 60’larda yaptıkları şarkıların plakları hâlâ dinleniyordu.</p>

    <div class="figure html5_figure">
      <img alt="" src="../Images/p140.jpg" />

      <div class="figcaption html5_figcaption">
        Beyaz Kelebekler aslında 60’ların ünlü grubuydu, ama ünleri ve şarkıları 70’lerde de yaşıyordu.
      </div>
    </div>

    <p>Televizyona ilk çıkan pop şarkıcısı Erol Büyükburç oldu. Çok hareketli bir şarkıcıydı. Takım elbise ve ince kravatla müzik hayatına başlamış, 70’lerde giyim kuşam anlayışının değişmesiyle birlikte, Elvis Presley’in giyimini andıran yeni bir imajla hayranlarının karşısına çıkmıştı. Deri, süet ya da parlak kumaştan yapılmış, dar, püsküllü, kimi zaman taşlı, pullu gösterişli giysiler giyerdi. Şovmendi. Siyah saçlarının önlerini uzatıp hafif kabartarak arkaya tarardı. O zamanlarda da ses getirecek demeçler vermekten çekinmezdi. Evli-barklı kadınlar bile bu bembeyaz, parlak dişleriyle gülen adama hayrandılar. Halk türkülerini Batı müziğine uyarladı, ama 70 gençliğinin çılgınca hayran olduğu şarkıcılar arasında ilk sıralarda gelmiyordu. 60’ların müziği yerini daha farklı bir tona bırakmıştı, Erol Büyükburç ise tarzını sürdürüyordu.</p>

    <p>İlhan İrem, kısa sürede tanınıp sevilen şarkıcılardan biriydi. Müziğe başladığında çok gençti, bestelerini kendi yapıyordu. Masum yüzlü ve utangaçtı. Diksiyonunda bir pelteklik vardı, bu da onu bazı kızların gözünde daha da sevimli kılıyordu. Art arda birkaç plak yaptı. Bazı şarkıları çok tuttu. En ünlü iki şarkısının <em>“Sazlıklardan havalanan bir ördek gibi sesin/Ürkek şaşkın kararsız”</em> ve <em>“Boş ver boş ver arkadaş başka bulursun/Bütün ömrün neşeyle sevinçle dolsun/En kötü günlerimiz hep böyle olsun/Mutluluklar bizimle, keder yok olsun</em>” şeklinde sözleri vardı. Özellikle ördekli şarkısı zamanının önünde giden zeki gençlerin dikkatinden kaçmamış, sevgilinin sesinin ördeğe benzetilmesi eğlence konusu olmuştu. İlhan İrem yaptığı şarkılarla, müziğe ağır vaka düzeyinde bir romantizm getirdi. Dönemin gençlik ve müzik dergisi <em>Hey</em>’in hemen her sayısında onunla ilgili bir haber bulunurdu. Ağır romantizmin yerini ağır realite alınca, 80’lerde gençliğini yaşayanlar için tatlı bir çocukluk anısı oldu.</p>

    <p>Erol Evgin’in şarkılarının romantizmi İlhan İrem’den farklıydı. Aşk acılarına ve yalnızlığa gönderme yapan şarkılar söylüyordu. O da hızla ünlü oldu, uzun yıllar ününü sürdürdü. <em>“Gel sen ne çektiğimi bir de bana sor/Sensiz yaşamak neymiş bir de bana sor/Evlerin ışıkları bir bir yanarken/Bendeki karanlığı bir de bana sor”</em> diyordu. Çok tutan şarkılarının sözleri Çiğdem Talu tarafından yazılıyordu. 80’lerin başlarında müzikallerde de rol alan Evgin’in saçlarının peruk olup olmadığı halk arasında çok merak edilen bir konuydu.</p>

    <p>Zerrin Özer ilk çıktığında soyadını kullanmıyordu. Metal çerçeveli, yuvarlak “entel” gözlükler kullanıyor, dirseklerine kadar gümüş bilezikler takıyordu. Gençliğin büyük çoğunluğunun adını bile duymadığı Janis Joplin’in hayranıydı. Televizyonda sarı saçlarını savura savura şarkı söyleyince birden dikkat çekmişti. <em>Seni Seviyorum</em> adlı alışılmadık bir şarkıyı, alışılmadık bir biçimde söylemişti. Sıradan bir kadın sayılmazdı. Marjinal bir çıkış yaptı, “düzgün” olmaktan yana anne babalar bu “çılgın” kadından pek hoşlanmadılar ama, bazı gençler sesi çok güçlü olan bu kadını sevdiler. Zerrin Özer inişli çıkışlı müzik hayatının bir yerinde, marjinallikten uzaklaştı. Müzik hayatı da, özel hayatı da hâlâ gelgitlerle dolu olan Zerrin Özer’in ablası Tülay Özer’in bir şarkısı çok tutmuştu. <em>“İkimiz bir fidanın güller açan dalıyız</em>” şeklinde nakaratı olan bu şarkı <em>“Sen benimle, ben seninle bu hayatı yaşamalıyız/Severek birbirimizi hayatta hep gülmeliyiz”</em> şeklinde devam ediyordu. Sözlerin pek parlak olduğu söylenemezdi, ama bir fidanın iki gülü olmak “imgesi” orta sınıf gençlerini çok etkilemiş olmalıydı ki, şarkı uzun süre liste başı oldu. Tülay başka şarkısıyla hatırlanamadı, müzik hayatını fazla sürdürmedi.</p>

    <p><em>Samanyolu</em> şarkısı çok sevilen Berkant, yakışıklı bir adamdı. Yeni yetişen genç kız-çocuklardan çok; o yaşlarda kızları olan kadınların kalbini çalmıştı. Sanki Berkant, hafif esintili çay bahçelerinde ilkgençliğini geride bırakmış evli kadınlara yarım kalmış bir aşkı hatırlatırdı. 60’lı yıllara denk gelen şöhreti 70’li yıllarda uzun sürmedi. Şarkıları eski tip bir romantizmi hatırlatıyor, saçların uzatıldığı, özensiz, savruk bir giyim anlayışının gençler arasında hızla yayıldığı, özgürlükçü çığlıkların atıldığı döneme denk düşmüyordu.</p>

    <p>Gökben Ajda Pekkan’a benziyor, ama magazin basınında Ajda Pekkan’a benzetilince kızıyordu. Sarı saçları vardı. <em>“Şiribim şiribom”</em> gibi anlamsız, ama ritmik sözleri olan bir şarkısıyla tanınmıştı. O da özel hayatıyla gündeme girer çıkar, magazin sayfalarında müziğinden çok giysileriyle, aşk hayatıyla, saç modelleriyle görünürdü. Bütün Türk erkeklerinin bıyıklı olduğu yıllarda sakallı olan Atilla Atasoy eczacıydı, Osmanbey’de hâlâ var olan eczanesi ikide bir gazetelere çıkardı. <em>“Dilenciyim aşkın için”</em> şarkısı çok tutmuştu. <em>“Kan ve gül, gülle diken sevgimle ben/Birbirine dönük sırt sen ve ben”</em> şarkısını İskender Doğan söylüyordu. Saçlarını ensesine doğru hafifçe uzatırdı. Alpay <em>“Eylülde gel eylülde okul yoluna/Beraberce yürüyelim, gireyim koluna”</em> şarkısını söylemek için biraz yaşlı sayılırdı. Ama yine de liseli âşıkların hit şarkısı <em>Eylülde Gel</em> oldu. Erdem Alkın ve Ersan Erdura o yılların yakışıklıları, Engin Evin ise tuhaf bir şarkının, genç kızların kalbini pek de hop ettirmeyen solistiydi. <em>“Boğazında düğümlenen hıçkırık olayım/Unutma beni, unutama beni/Gölgen gibi adım adım/Her solukta senin adın/Sen sevdin ben unutmadım/Sen de unutma beni, unutama beni”</em> romantik bir şarkıydı. Esmeray söylüyordu. Siyahiye yakın esmerlikteydi. <em>Unutama Beni</em> ile ayrılan âşıkların kalbine girmiş; <em>“Gel tezkere, gel tezkere bitsin bu gurbet/Evde bacın, anan, baban yüzüne hasret”</em> adlı şarkısıyla da oğullarını askere yollamış olan annelerin yanık sesi olmuştu.</p>

    <p>Türkiye’nin katıldığı ilk Eurovision yarışması birçok şarkıcıyı müzik dünyasına kazandırmış, tanınmanın bir yolunun da buradan geçtiğini göstermişti. Semiha Yankı Eurovision seçmelerini kazanarak şöhret oldu. Bir akrobatın kızıydı, yıllarca babasıyla panayırlarda akrobatlık yapmıştı. Ali Rıza Binboğa, Yeşim ve Yeliz Eurovision yarışması sayesinde müzik dünyasına girdiler ve 70’ler boyunca müzikte var oldular. Cici Kızlar da Eurovision sayesinde şöhretle tanıştı. Şarkılarının sözleri <em>“Ah kalbim ben senden çok çektim/Söyle nedir bu halin/Valla sen delisin, delisin”</em> diye uzayıp gidiyordu. Üç kişiydiler, içlerinden biri kıvırcık saçlıydı. Üzerinde kocaman birer kalp olan süveterler, mini etekler giymişlerdi. Liseli kızları andırıyorlardı. Bir sağ ayaklarını, bir sol ayaklarını ileriye atarak şarkılarını söylüyorlar, “delisin, delisin” kısmına gelince üçü birden ellerini başlarının yanına götürüp, delisin anlamında sağa sola döndürüyorlardı. Cici Kızlar bu <em>Delisin’</em>le birkaç yıl boyunca iyi iş yaptılar. Ancak grubun müzik hayatı fazla uzun sürmedi, dağıldı.</p>

    <p>İbo pantolon askısı takıyordu, şişmandı, gözlüklüydü, elinde balon vardı. <em>“Benim balonlarım vardı/Onları kimler aldı”</em> şarkısını söylüyordu. Çocukluğun yitip gittiğini anlatan bu şarkı İbo’yu şöhrete taşıdı ama kalıcı olamadı. Meral-Zuhal İkilisi ikizdiler. Birbirlerine su damlası kadar benziyorlardı. Mini etek ve uzun çizme giyerler, ortadan ayırdıkları uzun saçlarını omuzlarına salarlardı. Gazetelerin magazin sayfalarında birlikte görünürlerdi. Kadıköy yakasında oturdukları, onları orada birlikte dolaşırken görenler tarafından iddia edilirdi. Şarkılarından hiçbirini hatırlayamadığım bu ikilinin, hangisinin Meral, hangisinin Zuhal olduğu hiçbir zaman anlaşılamadı, zaten anlaşılmasına da gerek yoktu. Asu Maralman coşkuluydu. Kalın siyah kaşları, uzun siyah saçları vardı. Kalınca tok sesiyle zamanında iyi bilinen ama sonradan unutulan, halk türküleri kaynaklı şarkılar söyledi. Yasemin Kumral gitar çalardı, uzun saçlıydı. İnce, tatlı bir sesi vardı. O sıralarda televizyonda <em>Pembe Panter</em> adlı çizgi film yayınlanıyor, herkes bu çizgi filme bayılıyordu. Yasemin Kumral televizyonda <em>“Bim bam bom”</em> şarkısını söylerken kucağında oyuncak bir Pembe Panter bulunuyor, <em>“Benim de artık bir sevgilim var”</em> kısmına gelince bu oyuncak Pembe Panter’e sarılıyordu.</p>

    <p>Seyyal Taner hem şarkıcı, hem oyuncuydu. Seksi hatlarının farkındaydı, özellikle sinema filmlerinde sergiliyordu. Güzin-Baha İkilisi de dönemin ünlü ikililerinden biriydi. <em>“Köyümde şenlik var, köyümde düğün”</em> şarkısını söyleyen Kartal Kaan 70’lerin ikinci yarısında müzikaller devrinin aranılan sanatçılarından oldu. Aylin Urgal ve Ayla Dikmen televizyondaki eğlence programlarında sık sık rastlanan yüzlerdendiler. Aylin Urgal trafik kazasından, Ayla Dikmen kanserden öldüler. Nil Burak’ın şarkılarından çok Kıbrıslı olduğu konuşulurdu.</p>

    <p><em>“Eşyalar toplanmış seninle birlikte/Anılar saçılmış odaya her yere/Sevdiğim o koku yok artık bu evde/Sen kadınım…”</em> şarkısı zamana karşı direnmişti. Tanju Okan söylüyordu. 90’lı yıllarda Urla’ya yerleşen ve sürdürdüğü sakin hayat, birçok hastalık geçirdikten sonra yine aynı yerde noktalanan Tanju Okan, dönemin yaşını başını almış şarkıcılarındandı. Nilgün Atılgan güleç yüzlü, neşeli, ince sesli bir şarkıcıydı. Kaç kırkbeşlik yapabildi bilmiyorum, ama Cumhuriyetin 50. yılında 1973’te açılan Boğaziçi Köprüsü’nün ilham verdiği, <em>“Boğaz köprüsü inci gerdanlık/Altından geçtik, kahkaha attık/Çek kayıkçı kürekleri gezdir seven şu kalpleri/Mavi gök, martılardan ayırma sevenleri”</em> şeklinde sözleri olan neşeli şarkısı özellikle radyoda çok çalınmıştı.</p>

    <p>Füsun Önal dönemin popüler isimlerinden biriydi. Sarışındı, sahnede kazık gibi durmaz, şarkı söylemekle yetinmez, dans ederdi. Aynı zamanda tiyatro sanatçısıydı. <em>Senden Başka</em> ve <em>Oh Olsun</em> adlı şarkıları çok tutmuş; Ertem Eğilmez, çektiği Münir Özkul’lu, Adile Naşit’li duygusal komedi tarzındaki iki filme bu iki şarkının adını vermiş, her iki filmde de Füsun Önal oynamamışsa da, şarkılar jenerik müziği olarak kullanılmıştı.</p>

    <p>Bir filme adını veren ve jenerik müziği olan bir başka şarkı da <em>Sev Kardeşim</em>’di. Şenay (Yüzbaşıoğlu) söylüyordu. Sözleri <em>“Sev kardeşim elini ver bana/Gül kardeşim neşe getirdim sana/Ye iç gül oyna/Dünyaya geldik bir kere/Acıyı bırak her gün bu şarkıyı söyle/Sevdikçe güler her çehre…”</em> şeklinde uzayıp gidiyordu. Şenay televizyonun haftada birkaç gün, günde birkaç saat yayın yaptığı yıllarda televizyona çıkan şarkıcılardan biriydi. Sahne denince akıllarına abartılı makyajlar ve pullu, parlak taşlı tuvaletler gelen şarkıcıların aksine, televizyona hafif bir makyajla ve pantolon giyerek çıkıyor, gitar çalıyordu. Önceleri İngilizce şarkılar söyledi. <em>Sev Kardeşim</em> şarkısı çok tuttu. Birçok şarkı söylediyse de <em>Sev Kardeşim</em>’den başka, bir de <em>Honki Ponki</em> akılda kaldı. Sözleri anlamsızdı. Birtakım garip kelimelerden oluşuyor, ama tuhaf bir tekerleme oluşturuyordu.</p>

    <p>Selçuk ve Rana Alagöz Kardeşler ise <em>Malabadi Köprüsü</em> ile dinleyiciyi yakaladılar. <em>“Malabadi Köprüsü, Malabadi Köprüsü/Orda başladı bitti/Şu garibin öyküsü”</em> şeklindeki sözleri bir halk hikâyesinden esinlenerek yazılmıştı. Alagöz Kardeşler yabancı turistlerin gittikleri gece kulüplerinde çalışıyorlar, Japoncadan Finceye kadar bir yığın dilde şarkı söylüyorlardı. Bazı şarkıları romantikti, ama çoğunlukla kalıcı şarkılar olamadılar. Ersen denince akla Dadaşlar gelirdi. Birlikte anılırlardı. Saçları ensesine uzanan, omuzlarını kaldırarak şarkı söyleyen Ersen 70’li yıllarda türküleri yorumluyor, şarkı söylerken dikkat çekici hareketler yapıyordu. 80’lere gelindiğinde Ersen <em>Polis Haydar</em> adlı bir şarkı yaparak, dönemin mizah dergilerinde espri konusu oldu.</p>

    <p>Küçük Emrah ve Küçük Ceylan 80’li yılların Türkiye’ye hediyesiydi. Küçük İbo ve Küçük Onur 90’larda onları izlediler. Yaşlarına fazla büyük gelen acıklı, arabesk şarkılar söylediler, filmlerde, televizyon dizilerinde oynadılar. Oysa onlardan çok önce, 70’li yıllarda, pek az kişinin hatırladığı bir çocuk tek bir kırkbeşlikle müzik piyasasından geçmişti: Arda Kardeş. Beş-altı yaşlarında bir çocuktu. Yabancı bir beste üzerine “Annem benim, canım anneciğim, al beni kollarına” filan gibi bayat sözler yazılmış olan bir şarkıyı, çocuk sevimliliğiyle söylüyordu.</p>

    <p>Her gün yeni bir şarkıcının piyasa koşullarına göre ambalajlanarak çıkartıldığı bir çağı yaşamıyorsa da, 70’ler Türkiye’nin müzik tüketim potansiyelinin büyük olduğunu göstermişti. TRT’nin bütün katı tutumuna rağmen plaklar duyuluyor, şarkıcılar tanınıyor, müzik piyasası yaşıyordu. Ülkenin nüfusu gençti, hareketliydi, müziğe düşkündü. Yabancılar da bu potansiyelin farkındaydılar. Anne Marie David bir Fransızdı, ama bozuk bir Türkçeyle söylediği <em>Bir pantalon, bir gömlek</em> şarkısı çok tutmuştu. Türkiye’yi ve Türkleri çok seviyor, karşısına çıkan her gazeteciye bunu söylüyor; bu da milli gururumuzu okşuyordu. Anna Maria ise çıktığı televizyon programlarında İspanyol sanatçı olarak tanıtılıyordu. İspanyolca şarkılar söylüyor, İspanyol Çingenesi gibi giyiniyordu. Ama onun aslında İspanyol değil Türk olduğuna dair yaygın bir söylenti vardı ve ağzıyla kuş tutsa, toplumun bir bölümünü İspanyol olduğuna inandıramıyordu. 60’ların yıldızı sayılan Dario Moreno İzmir doğumluydu, ama Fransa’da üne kavuşmuştu. Juanito ise damardan çalıştığı bir şarkıyla, <em>Arkadaşımın Aşkısın</em>’la Türk popüler müziğinin unutulmazları arasına girdi. Şarkının, <em>“Hakkım yok seni sevmeye/Çıktın karşıma ne diye/Sen başkasının malısın/Kalbim bunu nerden anlasın/İsterse kalbim ağlasın/Arkadaşımın aşkısın”</em> şeklinde devam eden, özellikle “mal” kısmı fazla gerici olan sözleri; aşkın pek sınırlı yaşandığı bir dönemde gizli kalan pek çok kalp yarasını açığa çıkarıyor ve arkadaşlarının aşklarına âşık olan gençler, bu şarkıyı tek başlarına dinlemeyi tercih ediyorlardı.</p>

    <p>2000, 70’lerin hatırlanmaya ve yâd edilmeye başlandığı bir yıl oldu. 2000’de yetişkin olanlar çocukluk anılarını dolduran 70’leri bütün ayrıntılarıyla hatırlamaya çalışıyorlar. Bugün birçok yayında ve anıda sözü geçen, değinilen, hatırlanan daha bir yığın şarkıcı vardı. Şarkıcılarının hepsini anmanın mümkün olmadığı 70’lerde, Moğollar, Erkin Koray, Fikret Kızılok, Bülent Ortaçgil beğenisi incelmiş gençlerin tercihiydiler. Erkin Koray <em>Kızları da Alın Askere, Çöpçüler, Sevince, Estarabim</em> ve <em>Fesuphanallah</em> ile büyük bir dinleyici kitlesine ulaşmıştı. Kurtalan Ekspres Barış Manço’nun orkestrasıydı.</p>

    <p>Anadolu Pop, Folk Pop gibi adlarla anılan, türkülerin Batı müziğine uyarlanmış ve Batı çalgılarıyla çalınan halleri, müzikte ayrı bir kategori oluşturuyordu. Üç Hürel ve Modern Folk Üçlüsü bu kategorinin ciddi temsilcileriydi. <em>Leblebi koydum tasa kız annem</em>’den, <em>Ben armudu dişlerim, sapını gümüşlerim</em>’e kadar birçok türkü bu grubun gitarlarında başka bir kimliğe bürünüyordu.</p>

    <p>Barış Manço Anadolu kaynaklarıyla beslenen, ama pop ruhuna uygun, aynı zamanda kendine özgü müziğiyle kitlelere ulaşmıştı. 2000 yılını göremeden ölen Barış Manço, yüzüklerinin tümünü çıkarmadıysa da, 80’lerden sonra kaftan giymeyi bırakmıştı. Oysa 70’lerde henüz beyazlamamış uzun saçları ve uzun bıyıklarıyla, giydiği kaftanların eteklerini savurarak, ellerinin kendine özel hareketleriyle <em>Dağlar Dağlar</em>’ı, <em>İşte Hendek İşte Deve</em>’yi söyler, hakkında sürekli sağcı ya da solcu olduğuna dair spekülasyonlar yapılır; ama o her iki tarafa da ait olmayarak, müziğini yapardı. 80’lerde <em>Arkadaşım Eşek</em>’ten <em>Nane Limon Kabuğu</em>’na, <em>Domates Biber Patlıcan</em>’dan, <em>Hala Kızı Zehra</em>’ya kadar bir yığın neşeli, esprili şarkı yaptı. “<em>İki düğme iki ayrı kolda, bizim gibi ayrı yolda”</em> şeklinde sözleri olan <em>Kol Düğmeleri</em> ve <em>“Unutmak kolay demiştin unutursun demiştin/Öyleyse sen unut beni yeter ki benden isteme/Gözlerimde yaş, kalbimde sızı, unutmadım seni/Unutamadım, unutamadım ne olur, anla beni”</em> dediği romantizmin birer klasiği olan şarkılarla da unutulmaz oldu. <em>Dönence</em>’si de bir klasik olan Manço, 80’li yıllarda yaptığı bir televizyon programı nedeniyle “Çağdaş Evliya Çelebi” olarak anıldı.</p>
  </div>
</body>
</html>
