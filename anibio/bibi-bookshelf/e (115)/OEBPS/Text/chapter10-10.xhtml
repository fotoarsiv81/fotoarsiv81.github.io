<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter10-10">
  <div class="html5_section">
    <h1 class="subtitle">Gelinlik ve damatlık, davetiyeler</h1>

    <p>Düğün tarihi kararlaştırıldıktan ve hazırlıklar büyük ölçüde tamamlandıktan sonra, sıra gelinliğe gelirdi. Kızlar devrimin değil, evrimin sözcüsü oldukları için çeyizlerine konması istenen birçok ayrıntıya karşı çıkıp kendi tercihlerinde ısrarlı olurlarken, düğün ve gelinlik konusunda istedikleri gelinliği giymek ve görkemli bir düğün yapmak gibi, yıllarca beslenmiş arzularının tatmin edilmesi yönünde adım attılar.</p>

    <p>Gelinlik ince bir meseleydi. Hazır bir gelinlik yeterince özel değildi ve gelin adayları gelinliği çok önemsiyorlardı. Yüzlerce model karıştırılır, terziler gezilir, onun bunun düğün fotoğraflarına bakılır, yine de içe sinen, gönüle göre bir gelinlik modeli bulunamazdı. Kimi zaman yaratıcı fikirler gelişir, kimi zaman sıradanlığın kuyusuna düşülür, sonunda birçok kez fikir değiştirmek hakkı saklı kalmak üzere, bir gelinlikte karar kılınırdı. Bu arada karyola eteği serilmesine karşı çıkan bazı “dik başlı” kızlar duvağı sorun ederler, “takmayacağım” diye tuttururlar, bu yüzden anne kız arasında şiddetli kavgalar yaşanır, gelinliği toptan reddedene pek rastlanmazdı. Gelinlik özünde beyaz bir elbiseydi. Sadelikten çok gösterişe eğilimli kızlar için bir gelinlik ne kadar süslü olursa o kadar makbuldü. Dekolte olabilirdi. Birçok kız hayatlarının ilk ve tek dekolte elbisesini gelinlik olarak giydi. Gelinlik uzun olmak zorundaydı ve bu özel elbiseye haddinden fazla önem veren kızlar, gelinliklerinin metrelerce uzun olan duvağıyla övünürlerdi. Kimi zaman gerçek çiçeklerle süslendi, kimi zaman dantelden dikildi, kimileri parlak taşlarla bezendi. 70’lerde arkasına uzun bir duvak iliştirilmiş, şapkalı gelinlikler moda oldu. Değişen sadece modellerdi.</p>

    <p>Oysa damatlıklar büyük değişimler geçirdi. 70’lerin başlarında özel olarak tarif edilen bir damatlık yoktu. O güne özel olarak, iyi cins kumaştan, koyu renk bir takım elbise diktirilir, kravat takılır, ağırbaşlı bir görüntü sergilenirken, damatlıklar giderek gülünçleşti. Smokin tanımına girmeyen smokinlere, iri papyonlu takım elbiselere rastlandı. Bir ara bele bordo renkli, garip kuşaklar takmak moda oldu, hatta frak benzeri damatlıklar görüldü. <em>Kitsch</em>’in zirveye çıkışıyla birlikte parlak kumaşlardan dikilmiş, sahne kostümünü andıran damatlıklar yaygınlaştı. Kimi zaman takım elbiselerin içine desenli yelekler giyildi, kimi zaman kravatın üzerine kocaman bir madalyon takıldı. Damatlıklarda anlamsız bir cesaret artarken, istikrar kayboldu.</p>

    <p>Küçük şehirlerin orta ve orta alt sınıfının hayatında düğün salonları önemli bir yer tutuyordu. Görgülü aileler şehrin seçkin mekânlarında, sade düğünler yapmayı tercih ederlerken, orta ve orta alt sınıflar düğün salonlarında düğün yaptılar. Düğünü erkek tarafı yaptığı için, kız tarafı sadece nasıl bir düğün istediklerine dair arzularını, çoğu zaman emir kipinde bildirirlerdi. Her iki tarafın da aile büyükleri beraberce düğün salonuna bakmaya giderler, damadın babası düğün salonu sahibiyle pazarlık edip anlaşırdı. Bu anlaşma maddelerinin arasında düğünde yapılacak ikram, orkestranın parasının kim tarafından ödeneceği, düğün pastasının niteliği, fotoğrafçı, salonun orkestrasından başka ekstra müzik istenip istenmediği bulunurdu.</p>

    <p>Nikâh günü tespit edilip salon tutulduktan sonra sıra davetiyelere gelirdi. Küçük şehir matbaalarının asli işi, küçük şehir gazeteleri ile el ilanları ve davetiye basmak olduğu için, matbaalarda bir yığın hazır davetiye örneği bulunurdu. Davetiyeler birbirine çok benzerdi. Kiminin üzerinde bir gelinle damat resmi, kiminde gagasında mektup taşıyan bir kuş bulunur, kimi yaldızlı, kimi çok sade, kimi gösterişli iri, kimi ufak ve mütevazı olurdu. Metinler de üç aşağı beş yukarı aynı klişe cümlelerden oluşurdu. “Kızımız Nilgün ile Oğlumuz Ferit’in düğün törenlerini teşrifinizi rica ederiz.” Tarih ve adres. Veya, “Kızımız Nazife ile Oğlumuz Mahmut’un mutlu günlerinde sizleri de aramızda görmekten şeref duyarız.”</p>

    <p>Düğün davetiyelerinde misafirleri düğüne davet edenler, evlenecek çiftler değildi. Kızla oğlanın babalarıydı. Babalar hayatta değilse amcalar, dayılar bu davetiyelerde düğün sahibi olarak görünür, bazı anneler baskın çıkar, kendi adlarını yazdırırlardı. Arada bir değişik davetiye metinlerine rastlanırdı: “Dünyaevine girmek için atacağımız adımda sizleri de aramızda görmek isteriz.” “Nuran ile Abdullah mutlu günlerinde sizleri de aralarında görmek istiyorlar.” Davetiyeler çoğunlukla elden, bazıları da postayla dağıtılır, başka şehirlerde oturan ahbaplar, akrabalar, eş dost unutulmazdı. Davetiyeler “Mustafa Çalışkan ve Ailesi”, “Nuri Yılmaztürk ve Ailesi” gibi ibarelerle, aile reisinin adına gönderilirdi.</p>
  </div>
</body>
</html>
