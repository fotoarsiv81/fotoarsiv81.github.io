<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter13-1">
  <div class="html5_section">
    <h1 class="subtitle">İftar, sahur, davulcu</h1>

    <p>14 Şubat’ın sevgililer günü olduğu bilinmiyordu, Noeller, Christmaslar hiç bilinmiyordu. Evlenme yıldönümleri aile içinde sessizce geçer, doğum günleri için büyük partiler verilmezdi. Ama yine de yılları bir yerinden bölen, önceyi ve sonrayı oluşturan, renklendiren özel günler vardı. Hele dini günler küçük ya da büyük ritüellerle yaşanırdı. Herkes, inancı ve toplumsal konumu ölçüsünde bu dini günlere katılır, zaten istese de uzağında kalamazdı.</p>

    <p>Ramazanlar otuz gün boyunca, günlük hayatı derinden değiştirirdi. Dindarlar daha da dindarlaşır, inancı pek kuvvetli olmayanlarda dini eğilimler görülür, hiç inancı olmayanlar ise inananlara saygısızlık etmemek için dine dair görüşlerini uluorta söylemezlerdi. Evlerin havasına dini duygular egemen olur, seccadeler, tespihler yerlerinden çıkar, yılın on bir ayını Tanrı’yla pek alışveriş yapmadan geçirmiş birçok kişi, bu bir ayı Allah’a yaklaşarak geçirmek için çaba gösterir, genellikle ilk üç gün yakınlaşır, sonra bütün canlılığıyla yaşanan ve dünya nimetlerine çağıran hayat ağır basardı.</p>

    <p>70’li yıllarda Marmara’nın küçük şehirlerinde ramazanlar daha hoşgörülü yaşanıyordu. 1961 Anayasası yürürlükteydi, toplumda güçlü bir sol akım vardı. Hiç kimse oruç tutmadığı için taciz edilmez, lokantaların çoğu, sahibi oruç tutuyor olsa bile kapanmazdı. Ama o yıllarda hemen her lokantada bulunan perdelerin çekilmesiyle yetinilmez, camlara kâğıt yapıştırılır, dini duyguları zayıf olan, hatta hiç olmayanlar da sıradan günlerde yaptıkları din tartışmalarını böyle günlerde yapmazlardı. 60’ların ve 70’lerin ramazanlarını başları açık geçiren birçok kadın, 80’li yılların ramazanlarında başlarını örttü, bir kısmı bir daha açmadı. Ortam ne kadar hoşgörülü de olsa, küçük şehirlerde dinsel atmosferin uzağında kalmak kolay değildi. Ramazanın tüm canlılığı ve özellikleri, toplumsal hayatın her aşamasında hissedilirdi. Ramazan ayı yaklaşırken günlük hayat hareketlenir, çarşı içindeki büyük bakkal dükkânlarında iftariyelik çeşitleri artar, bazı işyerleri imsakiye dağıtır, evlerde ramazan alışverişleri yapılırdı. İftar ve sahur sofraları için kesenin ağzı açılırdı.</p>

    <p>Oruç tutulan evlerde sahura kalkılır, davulcu kapının önünden geçse bile belki duymayız diye çalar saatler kurulurdu. Sahura kalkacağı bilinen, ama vakit geldiği halde hâlâ ışığı yanmamış olan evlerin kapıları çalınır, uyuyakalmış komşular uyandırılırdı. Çocuklar mutlaka sahura kalkmak isterler, ama ya uyanamazlar ya da kaldırılmazlardı. Sahurda tok tutacak ve susatmayacak yiyecekler tercih edilirdi. Makarna ya da pilavın yanında hafif yemekler yapılır, baharatlı ve tuzlu yemekler gün boyunca susatacağı için fazla yenmezdi. Birçok evde susuzluğu giderdiği için çay demlenirdi. Gecenin en derin uykusunun uyunduğu saatlerde kalkıp yemek hazırlamak kolay iş olmadığı için bazı aileler susatacağı ihtimaline rağmen, sahurda kahvaltı ederlerdi. Yemek yendikten sonra dişler fırçalanır, ramazanı dinle haşır neşir geçirmek isteyenler ezanı beklerler, namazlarını kılarlardı. O uhrevi havayı solumak için oruç tutmayı yeterli bulanlar niyet edip yatarlardı. Oruç tutabilmek için niyet etmek gerekirdi. Herkesin kendine göre bir niyet cümlesi vardıysa da, o yıllarda okullarda din bilgisi derslerinde öğretilen niyet cümlesi “yarın oruç tutmaya niyet ettim, Allah kabul etsin, amin” idi. İmsakta atılan top, artık ağza bir şey konmayacağını belirtir ve az sonra tan hafiften ağarmaya başlardı.</p>

    <p>Sahura kalkan çocuklar ertesi gün akıllarınca oruç tutarlardı. Ama daha öğle olmadan acıkırlar, onlara çocukların öğleye kadar oruç tutmalarının yeterli olduğu söylenirdi. Her ne kadar hoşgörüyle yaşanıyorsa da, bazı ailelerde büyükler gençlere oruç tutmaları konusunda az-çok ısrar ederler, oruçla başı hoş olmayan gençler de oruçlu numarası yaparlardı. Sahura kalkarlar, gündüz şehrin en ücra pastanelerinde poğaça tıkınırlarken, kendi gibi suç ortaklarıyla karşılaşabilirlerdi. Dindar mahallelere düşmüş, oruç tutmayan ailelerden cesur olanlar tutmadıklarını açıkça ilan ederler, cesur olmayanlar “biz kalkmadan tutuyoruz” derler, gün içinde gizlice bir şeyler atıştırırlardı.</p>

    <p>Oruç tutanlar mutlaka fire verirdi. İlk gün genellikle tutulur, sonra sahura kalkılamayan ilk gece ile birlikte savsaklama başlardı. Oruç tutmayanların bir kısmı inançlarındaki zayıflığı açıkça söylemekten çekinirler, çeşitli bahaneler bulurlardı. Ya midelerinde ülser vardı, doktor aç kalmalarını kesinlikle yasaklamıştı ya tansiyonları yüksek veya düşüktü ya da sürekli ilaç almazarı gerekiyordu. Arife günü oruç tutanların sayısında artış olurdu. Ramazan boyunca hiç oruç tutmadığı gibi, oralı da olmamış gençlere dindar aile büyükleri “bugün kurtlar kuşlar bile oruç tutuyor” diyerek, hiç değilse arife gününü oruçlu geçirmeleri için telkinde bulunurlardı.</p>

    <p>Oruç tutmayanlar sokakta sigara içmemeye, uluorta bir şey yememeye dikkat ederlerdi. Ramazanda gün içinde gelen misafire, “nasılsa oruçludur” muamelesi yapılmaz, tutmuyor olabileceği dikkate alınarak, hiç değilse bir kahve teklifinde bulunulurdu. Misafir bu teklife “niyetliyim” diye cevap verirse yiyecek ikram edilmez, ama iftara kalması için ısrar edilirdi.</p>

    <p>İftarda şimdi de olduğu gibi pide yemek âdetti. Fırınlar iftara birkaç saat kala pide çıkarmaya başlarlar, önlerinde uzun kuyruklar oluşurdu. Ramazanın en güzel tarafı, oruç tutmayanlar için bile, iftar yemekleriydi. Bütün evlerde her zamankinden daha çok çeşitte yemek yapılır, sofranın görünümüne dikkat edilirdi. En zahmetli yemekler şikâyet edilmeden pişirilir, iftara on-on beş dakika kala sofra hazırlanmış olurdu. İftar sofrasında birkaç çeşitten fazla yemek bulundurmak israf olarak değerlendirilmezdi. Siyah zeytin, birkaç çeşit peynir, reçel, sucuk, zeytinyağlı yemekler, turşular, çeşitli salatalar masaya konur, topun patlaması beklenirdi.</p>

    <p>Akşam ezanının okunmasıyla birlikte oruç açılırdı. Televizyonda altyazı teknolojisi henüz olmadığı için ekrandan altyazı geçmez, spiker şehirlere göre iftar vakitlerini okurdu. Televizyona güvenmek doğru değildi, bu yüzden en yakın camiden duyulacak olan ezana veya şehrin en yüksek noktasından atılan topun sesine kulak verilirdi. Top patlayınca iftar vakti gelmiş olur, oruç açılırdı. Ankara İstanbul’a göre doğuda olduğu ve radyoda ramazan yayınları Ankara’dan yapıldığı için, önce Ankara’da iftar vakti gelirdi. Radyoda ve televizyonda “Ankara için iftar vakti” gelince, aynı erkek sesi, aynı iftar duasını okurdu. “Rabbim… Sana inandım, sana güvendim, senin rızkınla orucumu açtım… Hamdolsun verdiğin nimetlere…” Top ya da ezan sesi duyulmuyorsa, kandilleri yanmış mı diye pencereden görülebilen cami minarelerine bakılırdı. Kandillerle birlikte, şehrin iki minareli büyük camilerinde “hoş geldin mübarek ramazan”, “on bir ayın sultanı” gibi yazıların bulunduğu ışıklı mahyalar da yanardı.</p>

    <p>İthalat sıkıntılıydı, Türkiye’de hurma yetişmiyordu, bu yüzden hurmayla değil, siyah zeytinle oruç açmanın sevap olduğuna inanılıyordu. Hurma ve oruç ikilisi zihinlerde bile yoktu. Ne zaman ki ithalat kapıları açıldı, Türkiye’de olmayan her şey sınırlardan içeri girdi, yabancı markalarla birlikte hurma da tezgâhlarda göründü, siyah zeytin birinciliği hurmaya bıraktı. Hurmasız yıllarda siyah zeytinle oruç açıldıktan sonra su içilir, yemeğe çorba ile başlanırdı. İftar sofralarında ne kadar kalabalık olunursa, o kadar sevap kazanılacağına dair yaygın bir inanç olduğu ve hayat olabildiğince birlikte yaşandığı için, her aile maddi gücü ölçüsünde akrabalardan başlayarak ahbaplarını, konu komşuyu, muhtaç olduğu bilinen yoksulları sırayla iftara davet ederdi. Ramazana özel bir yemek yoktu, ama tatlı vardı: güllaç. Bugün olduğu gibi, üzerine gülsuyu dökülüp, dövülmüş ceviz veya fındık serpilen, sütlü, hamurlu bir tatlı olan güllaç sadece ramazanda yapılırdı.</p>

    <p>Ramazanı bütünüyle yaşamak isteyen dindarlar teravih namazını kılmak üzere camilerin yolunu tutarlar, oruç tutmakla yetinen kadınlar ise sofra toplanacağı, bulaşık yıkanacağı gerekçesiyle teravih namazını kılmazlardı. Teravih namazı camide kılınabileceği gibi, evde de kılınabilirdi. Hem kadınların, hem erkeklerin kılabileceği bu namaz için dindar kadınlar yemekten sonra bir araya gelirler, camilerin kadınlara ayrılmış bölümlerinde topluca namaz kılarlardı. Sayılarının fazla olduğu söylenemezdi. 70’lerde gelinlik kızların çeyizlerine namaz seccadesi, namaz başörtüsü ve tespih konur, birçok evde ipek halı olanından kanaviçe işlisine kadar çok çeşitli seccade bulunurdu. Dini hoşgörünün daha gelişkin olduğu o yıllarda, başını örtmeyen ama namaz kılan kadınlara rastlamak olağandı.</p>

    <p>Ramazanın sonuna doğru dini duygularda bir tavsama görülür, yerini bayram telaşına bırakırdı. En başta gelen hazırlık bayram temizliğiydi. Bütün evlerde bayram temizliği yapılır; perdeler, divan örtüleri, danteller yıkanır; halılar dövülür, ovulur, sirkeli suyla silinir; mevsim uygunsa evler baştan aşağı badana edilirdi. Bayram temizliği rutin temizlikten çok daha ileri gidilen, evde, silinip parlatılmamış köşe bucak bırakılmayan bir temizlikti. Küçük şehirlerde gündelikçi kadınlara iş gördürme geleneği, ancak şehir eşrafının iyice varlıklı olanlarına mahsus olduğu için, ev kadınları bazen bir hafta süren bütün bu işleri kendileri yaparlardı.</p>
  </div>
</body>
</html>
