<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter11-4">
  <div class="html5_section">
    <h1 class="subtitle">Kırkı çıkmak, diş buğdayı</h1>

    <p>Annelerin çoğu çalışmıyordu, anneanneler, babaanneler torunları için seferber oluyorlardı. Bebekler evde büyüyor, sabahın köründe bakıcı beklenmiyor, yollara düşülüp anneanneye götürülmüyordu. Bu yüzden bebeklerin rahat rahat “kırkı çıkıyordu”. Kırkı çıkmak, bebeğin kırk günlük olması demekti. Ama kırkı çıkmanın da annelerin uyması gereken bir adabı vardı. Anne kırkı çıkan bebeğini alır, annesiyle veya kayınvalidesiyle birlikte doğumda ziyaretine gelmiş olan uzak akrabaları, ahbapları, aile dostlarını ziyarete giderdi. Bu bir tür iade-i ziyaret, bir tür teşekkürdü.</p>

    <p>Kırkı çıktıktan sonra bebeği bekleyen ilk tören diş buğdayıydı. Günümüzde sadece hoş bir ritüel olduğu için bazı annelerin bir toplanma vesilesi olarak düzenlediği diş buğdayı, bebeğin ilk dişinin çıkmasıyla birlikte yapılırdı. Kadınlar arasında yapılan bu törende bebeğe çeşitli hediyeler getirilir, bebek masa üstünde büyükçe bir siniye oturtulur, bereketi simgeleyen nar ve buğday taneleri başından aşağı serpilirdi. Bir tepsiye Kuran, makas ve ayna konur, bebeğe uzatılır, bebek hangisine elini atıyorsa, ona göre bebeğin geleceği hakkında yorum yapılırdı. Haşlanmış buğdayla yapılan bir tür yiyecek de misafirlere ikram edilir, gün kadınlar arasında bir eğlence olarak devam ederdi.</p>

    <p>Yoklar yıllarıydı. Hazır mama çeşitleri pek azdı. Şimdi sıradan marketlerde bile kolaylıkla bulunan elma püreleri, havuç suları, yulaflı, arpalı şunlar bunlar, hiçbiri yoktu. Çocuklarının iyi beslenmesine dikkat eden anneler, katı meyve presleri de olmadığı için havuçları, elmaları rendelerler, içinde pürüz kalmaması için bu sebze ve meyve sularını tülbentten süzerlerdi. Çocuk büyütmek o yılların birçok annesinin ömrünü alacak kadar eziyetli bir görev oldu.</p>
  </div>
</body>
</html>
