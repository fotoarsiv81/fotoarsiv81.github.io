<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter9-2">
  <div class="html5_section">
    <h1 class="subtitle">Ateşle barut</h1>

    <p>Aynı cinsler arasındaki arkadaşlıklar desteklenir, takdir edilirken, karşı cinsler arasındaki arkadaşlıklara hoşgörü gösterilmez, bu “masum” arkadaşlıkların her zaman şirazesinden çıkabileceği endişesi anne babaların uykusunu kaçırırdı. Küçük şehirlerde toplumsal hayatın kuralları kadınları ve erkekleri ayıran, onların bir arada olmalarını tehlikeli bulan bir anlayış üzerine kuruluydu. Okullarda kız erkek karışık okusalar, bazı aileler kızlarının erkek arkadaşlarıyla yan yana oturmalarını kabullenseler bile, aslında temel olan, ateşle barutun yan yana gelmemesi gerektiği anafikriydi. Ama ateşle barut birbirini mutlaka çeker ve büyük patlamalar kaçınılmaz olarak yaşanırdı. Beklenen, sosyal hayatta sanki kadın veya erkek değilmiş gibi davranmak ve bir aşk ilişkisini ancak ailelerin onayından geçirdikten, hatta buna resmi bir sıfat taktıktan sonra yürütmek ve mutlaka evlilikle sonuçlandırmaktı. Aşka giden arkadaşlığın da kuralları vardı.</p>

    <p>Mahalle içinde kızlarla erkeklerin arkadaş olmaları daha kolaydı. Çünkü mahallelerde acil durum söz konusu olduğunda herkesi durumdan haberdar eden biri mutlaka çıkardı. Aileler bu yüzden mahallenin çocukları arasındaki arkadaşlıklardan pek fazla rahatsız olmazlardı. Geleneksel hayatın hüküm sürdüğü mahallelerde, mahallenin namusundan kendilerini sorumlu tutan ve kimse kendilerine bu görevi vermediği halde üstlerine alan gözü pek delikanlılar bulunur, sanki toplumsal bir göreve getirilmişler gibi, arkadaşlıkların biçimine, yakınlığına karışırlar, bu fahri görevin kendilerine verdiği güçle “seni bir daha o oğlanla görürsem bacaklarını kırarım” uyarısını yapmayı ihmal etmezlerdi. Oğlan başka mahalledense ve söz dinlemiyorsa gerektiğinde dövülerek gözdağı da verilirdi.</p>

    <p>Gerçi bütün bu fahri görevliler ve gözetleyenler mahalle arkadaşları arasında aşkların filiz vermesine engel olamazdı. Daha masumca, daha dikkatli bir şekilde yaşanan bu aşklar bir süre sonra ya sessiz sedasız biter ya deşifre olurdu. Deşifre olması halinde aileler iki genci birbirlerine uygun buluyorlarsa, arkadaşlık evlenme ile sonuçlanırdı. Uygun bulmuyorlarsa, suçlamalar, sertleşmeler yaşanabilirdi. Eğitimli ailelerin çoğunlukta olduğu mahallelerde anne babalar kızlarının “bacaklarını kırmaya kalkan” namus bekçilerine söz hakkı vermezler, bu tür mahallelerde daha çağdaş arkadaşlıklar, hatta aşklar yaşanırdı. Orta sınıfa mensup, eğitimli babalar gerekirse kendi kızlarının bacaklarını kendileri kırmayı tercih ederlerdi.</p>

    <p>İlk aşk hikâyelerinin en çok yaşandığı yerler okullardı. Defterin arasına mektup koymalar, en yakın arkadaşa fısıldamalar, beraberce okulu kırmalar, sınavlarda kopya vermeler bu tür aşkların en temel tezahürleriydi. Yazın gidilen kamplarda, yazlıklarda da aşklar yaşanır, özellikle yaz aşkları çok romantik ve unutulmaz olurdu. Kumsalda beraber yürünür, gece diskoda dans edilir, karanlıkta buluşulur, denize beraber girilirdi. Bu aşklarda bir cinsel ilişki yaşanır ve bunun istenmeyen sonuçları doğarsa, o zaman dramatik olaylar baş gösterirdi. Aşk, aşk olmaktan çıkar, namus meselesine döner, kızla oğlan çok genç yaşta evlenmek zorunda kalırlar, basit bir gençlik heyecanı ile başlayan olay, sonunda kötü ve problemli bir evlilik halini alırdı. Cinsel ilişki karıştırılmadan, karıştırılsa bile etrafa sezdirilmeden akıllıca yürütülen aşklar genellikle biter, bazen de evlilikle sonuçlanırdı.</p>

    <p>80’li yıllarda hayatın mantığı, akışı, düzeni değişti. Ateşle barut iş hayatında, okulda, mahallede çok daha sık bir arada bulunmak durumunda kaldı. Bu yeni hayat, aşkların hem yaşanmasını hem bitmesini kolaylaştırdı. Kızlarla erkeklerin bir arada bulunmaları halinde muhakkak infilak olacağı inancı zedelendi. 80’lerde genç olanlar aşk karşısında daha cesurdular, ama 70’li yılların gençliğinin büyük çoğunluğu aşklarını gönüllerince yaşayamadı.</p>
  </div>
</body>
</html>
