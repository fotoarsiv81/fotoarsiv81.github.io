<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter10-6">
  <div class="html5_section">
    <h1 class="subtitle">Nişanı kız tarafı yapar</h1>

    <p>İster görgülü, ister görgüsü kıt aileler söz konusu olsun, düğün oğlan tarafının, nişan kız tarafının yükümlülüğüydü. İyi aileler nişanın nasıl yapılacağı konuşulurken nazik davranırlar, eğer tarafların maddi güçleri denk değilse, birbirlerini ezmemeye özen gösterirlerdi. Ama nişan alışverişini kazasız belasız yapmış, görgüsü kıt aileler söz konusu olunca bu tür konuşmalarda nezaket dozu azalırdı. Kız tarafı iyice görgüsüz bir aileyse nişanı da oğlan tarafına yüklemeye çalışır, oğlan tarafı dişli çıkarsa kabul etmezdi.</p>

    <p>Nişan evde veya düğün salonunda yapılabilirdi. Kızın babası kızını anlı şanlı bir törenle nişanlamak, oğlan tarafına göre altta kalmamak istiyorsa, tören için düğün salonu kiralar, hiçbir masraftan kaçınmaz, büyük, şaşaalı bir tören yapardı. Genel eğilim nişanın daha mütevazı ve sade, düğünün ise mümkün olduğu kadar gösterişli bir törenle yapılmasıydı. Salonda yapılan nişanların düğünlerden pek farkı olmazken, evdeki nişanlar bazen tamamen aile arasında yapılır, bazen hatırı sayılır bir kalabalık nişanda hazır bulunurdu. Evde yapılan mütevazı nişanların çoğuna sadece yakın akrabalar ve yakın komşular çağrılır, ev müsaitse daha kalabalık olmasında bir sakınca görülmezdi. Nişan yaz mevsimine denk geliyorsa ve kız tarafının evi bahçeliyse, bahçede büyükçe bir nişan yapıldığı da olurdu. Evde yapılacak nişanlar için davetiye bastırılmaz, ama salonda yapılacak nişanlar için muhakkak davetiye bastırılıp dağıtılırdı.</p>

    <p>Nişan hazırlıkları günler önceden başlardı. Tören sırasında geline ve damada takılacak takılar alınır, ne giyileceği, saçın başın nerede yaptırılacağı dert olurdu. Hazır giyim henüz yaygın değildi, olanlar da gösterişli bir tören için uygun bulunmazdı. Bu nedenle gelin adayının giyeceği başta olmak üzere, terzilere elbise diktirmek gerekirdi. Nişanda giyim kuşam en önemli konulardan biriydi. Çiftin yakın kadın akrabaları en süslü, en dikkat çekici elbiseyi seçebilmek için büyük çaba sarf ederler, görümceler, baldızlar ya aradıkları kumaşı bulamazlar ya terzi beceriksiz çıkar ya seçtikleri modelden bir türlü memnun olmazlardı. Bütün bunlar yolunda gitse de, muhakkak bir aksilik çıkar, elbiseler ancak nişana birkaç saat kala hazır olur, nişanlanacak kız ve kardeşleri ölüp ölüp dirilirler, ağlama krizlerine girerler, terziyle, berberle kavga ederlerdi.</p>

    <p>Evde yapılacak nişanlarda komşuların hakkı ödenmezdi. En az ev halkı kadar koştururlar, gerekli eşyaları temin ederler, töreni kendilerine dert ederlerdi. Kızın annesi, varsa becerikli yakın kadın akrabaları ve komşuları nişanın organizasyonuna kabaca kaç kişinin geleceğini tespit ederek başlarlardı. Evin günler önceden baştan başa badana-boya yaptırılmış odaları yeniden düzenlenir, kimin nereye oturtulacağı kararlaştırılırdı. Hiçbir evde nişana gelecek davetlilerin tümünün oturmasını sağlayacak kadar koltuk, kanepe, sandalye bulunmadığı için, komşulardan sandalye temin edilirdi. Misafirlere ikram edilecek kuru ve yaş pasta için tabaklar, çatallar, limonata ya da gazozlar için bardaklar da sayıca yeterli olmazdı. Ama iyi bir komşu bütün bu ihtiyacı önceden görür ve kendiliğinden nişan evine getirirdi. Daha yakın ve iyi komşular sadece bu tür eşyaları temin etmekle kalmazlar, börek açarlar, tatlı yaparlardı.</p>

    <p>Tören sırasında evin yönetiminin gelin adayının annesinde olması doğru bulunmazdı. Anne, dünürüyle birlikte oturmalı, misafirleriyle ilgilenmeliydi. Bu yüzden koordinatör rolünü üstlenecek biri, genellikle bir yenge, kendiliğinden ortaya çıkar, mutfağa girer, hangi tabakla ne ikram edileceğini, limonataların kim tarafından, nasıl dağıtılacağını, pastanın ne zaman kesileceğini ve buna benzer bir yığın ayrıntıyı düzene koyardı.</p>

    <p>Nişan saati yaklaşırken aile bütün hazırlıklarını bitirmiş olur, gelecek misafirleri beklerdi. Davetliler ve erkek tarafı gelince, nişanlanacak kız giyinmiş kuşanmış, makyajı ve saçı yapılmış bir halde bir odada otururken, nişanlanacak oğlan kızın bulunduğu odaya alınırdı. Nişanlanacak çiftin bulunduğu odaya gelin adayını görmeye meraklı çocuklar doluşur, büyüklerin yanında sigara içemeyen gençler gelir, herkesin gelmesini ve törenin başlamasını beklerlerdi.</p>

    <p>Herkes geldikten sonra koordinatör ruhlu yenge, aile büyüklerine danışarak zamanın geldiğe karar verir, nişanlanacak çift alkışlar arasında odadan çıkıp misafirlerin bulunduğu salona gelirdi. Bazı aileler evin kirlenecek olmasına aldırış etmeden çiftin üstüne konfeti, kâğıt kurdele serperler, sesi fazla açılmamak kaydıyla pikaba bir plak konurdu. Nikâhtan sonra sol ele geçirilecek olan alyanslar çoktan hazır edilirdi. Birbirine kırmızı kurdeleyle bağlanır, üzerine dantel veya kadife örtü serilmiş bir tepsiye konur, aralarına da bir makas yerleştirilirdi. Her ne kadar nişan konuşmasını yapacak olan önceden belli olursa da, aile büyükleri konuşma şerefini “Sen konuş”, “Allah aşkına sen konuş, bak ant verdim” gibi cümlelerle birbirlerine ikram ederler, sonuçta her iki tarafın da sayıp sevdiği bir aile büyüğü konuşmaya başlardı.</p>

    <div class="figure html5_figure">
      <img alt="" src="../Images/p239.jpg" />

      <div class="figcaption html5_figcaption">
        Bir fotoğraf stüdyosu nişanlıların resmine özenmiş. Dekora, yakışıklı erkeğin favorilerine, ceket yakasının genişliğine, güzel kadının yaka çiçeğine bakarak 70’ler olduğunu söylemek mümkün.
      </div>
    </div>

    <p>Nişan konuşması gayet derli toplu ve kısa olabileceği gibi, inanılmaz uzunlukta ve bir yığın, düşük, klişe cümleden de oluşabilirdi. Konuşmacı “… çifte ömür boyu mutluluklar dilerim” diyerek konuşmasını noktalar ve sıra yüzüklerin takılmasına gelirdi. Yüzükler sağ elin yüzükparmaklarına takılır, tepsideki makasla kurdele kesilir, çift çılgınca alkışlanır, annelerin gözleri sulanır, çift aile büyüklerinin ve misafirlerin ellerini öper, tebrik edilirdi.</p>

    <p>Böylece eğlence başlardı. Eğlence ailenin yapısına, görgüsüne, ağırbaşlılığına, genç sayısının azlığına veya çokluğuna göre değişirdi. Kiminde zarif danslar edilir, azılmaz, kiminde bir noktadan sonra halay çekilir, göbek atılırdı. Gençler dans ederlerken, bu adımla birlikte birbirleriyle artık akraba olanlar senli benli konuşmaya başlarlar, dünürler arasında samimiyet ilerler, erken yatmaya alışık küçük şehirler için geç kabul edilen saatlere kadar eğlence sürerdi. Sonunda gece ilerler, eğlence biter, misafirler gider ve kızın yakın akrabaları baş başa kalırlardı.</p>

    <p>Küçük çocuklar ortalığı karıştırmış, yiyecekleri döküp saçmış, her eşya yerinden oynamış, mutfak ağzına kadar yıkanmayı bekleyen bulaşıklarla dolmuş olurdu. İyi komşular bir koşu gidip üstlerini değiştirdikten sonra ortalığı toplamaya, dağ gibi yığılmış bulaşıkları yıkamaya koyulurlardı. Sabaha kadar ortalık toplanır, yeri değiştirilmiş eşyalar yerlerine konur, komşuların getirdiği tabaklar, çatallar, bardaklar, hatta sandalyeler sahiplerine verilmek üzere hazırlanırdı. Oğlan tarafı eve dönerken yapılan tören yorumlanır, dikkat çeken şahıslar, yeterince sıcak ya da nazik davranmamış kişiler eleştiri konusu yapılır, ikramdan, eğlencenin dozundan bahsedilir, oğlan tüm bu konuşmalara şahit olur, kayınvalide gelinden memnun değilse ve bir kavga çıkması Allahın emriyse, daha eve varmadan, yolda tartışma başlardı. Ertesi günden itibaren çift, artık nişanlı bir çiftti, resmi bir sıfatı olmayan sevgililere göre daha özgür davranabilirlerdi.</p>
  </div>
</body>
</html>
