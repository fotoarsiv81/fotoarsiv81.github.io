<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter10-7">
  <div class="html5_section">
    <h1 class="subtitle">Kim kimin neyi olur?</h1>

    <p>Nişanlılık uzun sürmesinde bir sakınca bulunmayan, hatta eksiksiz bir çeyiz için uzatılmasında fayda görülen bir dönemdi. Bazen kız tarafı “çeyiz hazır değil” gerekçesiyle bu dönemin tadını kaçırır, dünürler arasında ufak tefek tatsızlıklar yaşanırdı. Nişanlanmadan önce kızın kız kardeşleri oğlanın, oğlanın erkek kardeşleri kızın hiçbir şeyi değilken, nişandan sonra bütün bu insanlar birer akrabalık statüsüne kavuşurlardı. Günümüzde çok sık birbirine karıştırılan ve geleneksel aile ilişkilerinden uzak kalmış olanların tümüyle unuttuğu, fazlasıyla ayrıntılı bir “akrabalık statüsü tablosu” söz konusuydu. Gelinin ve damadın anneleri artık kayınvalide, babaları da kayınpederdiler. Alt kesimlerde buna kaynana ve kaynata/kayınbaba dendiği de olurdu. Kayınvalide daha nazik ve mesafeli bir ilişkiyi ifade ederken, kaynana negatif anlamlarla yüklü bir kelimeydi ve öyle kaldı.</p>

    <p>Gelin, oğlan tarafının yengesiydi. Yaşça gelinden küçük olanlar geline yenge derler, büyükler adıyla hitap ederlerdi. Damat da kız tarafının eniştesiydi. Gerek gelinin, gerek damadın erkek kardeşleri, tarafların kayınbiraderleriydi. Gelinin kız kardeşleri damadın baldızları, damadın kız kardeşleri de gelinin görümcesi olurlardı. Gelin ve damat birbirlerinin kendilerinden küçük kardeşlerine adlarıyla hitap ederler, büyüklerine abla veya abi derlerdi. Evli baldızların kocaları damadın bacanakları, evli kayınbiraderlerin karıları da gelinin eltileriydi.</p>

    <p>Nişanlı bir çiftin ayrılmaları hoş karşılanmasa da, ille de evlenecekler diye bir şart yoktu. Bazen ufak görünen anlaşmazlıklar büyür, nişan bozulabilir, çiftler ayrılırdı. Bunun adı “nişanı atmak”tı. Nişan, nişanlılar arasındaki küçük kaprisler yüzünden bozulmuşsa, aile büyükleri araya girer, ikisini de azarlar, barıştırırlardı. Ama bazen sorun çiftlerden değil, ailelerden kaynaklanır, oğlan kızdan soğur, kız oğlanın kötü bir huyunu tespit eder veya aile evlenmeleri halinde ilişkinin yürümeyeceği kanaatine varır, nişan bozulurdu. Nişanın bozulması halinde, taraflara verilmiş olan hediyeler geri gönderilir; taraflar olgun ve görgülü kimselerse hediyelerin iadesi sırasında sorun yaşanmaz, görgüsüz ve paragöz aileler söz konusuysa nadiren de olsa medeni hukuk kanununun ilgili maddelerine dayanılarak mahkemeye başvurulur, tazminat davası bile açılırdı.</p>

    <p>Ama görgülü aileler genellikle işi bu duruma getirmezler, nişan sessiz sedasız bozulur; kız ağlar, sızlar, oğlan kendini bir süre içkiye verir, küçük ya da büyük aşk acıları yaşanır, yalnız hediyeler değil, mektuplar ve resimler de karşılıklı olarak iade edilir, genellikle ayrılan kız resimleri bir öfke nöbeti sırasında yırtıp atar veya resimlerden oğlanın yüzünü oyarak çıkarırdı. Bir süre sonra birinden birinin başkasıyla nişanlandığı haberi duyulur, bu haber aşk acısını bir süre artırır, sonra geçer, unutulur, yeni nişanlıya eski nişanlıyla aralarında bir “şey” olmadığını anlatma derdi yaşanırdı. Boşanmak kadar ağır değilse de, nişanı atmak kız için pek hoş bir hadise değildi, olay “siciline” işlenirdi. Nişanlısından ayrılmış kızın temiz mazisi kirlenmiş demekti, dolayısıyla tam evlenilecek kız olma niteliği zayıflar, mazisi temiz kız arayan erkekler nişanlısından ayrılmış kızlar söz konusu olduğunda, mazilerinden az ya da çok şüphe duyarlardı.</p>

    <p>Eğer nişanlılar arasında sorun yaşanmaz da, nişanlılık hali devam ederse, bu süre içinde kız harıl harıl çeyiz hazırlar, oğlan ev bulma, eşya alma derdine düşerdi. Zaman geçtikçe nişanlılar daha kolay buluşup görüşseler de, bunun sınırı aileden aileye değişirdi. Modern görüşlü aileler nişanlıların buluşup konuşmalarına, birlikte sinemaya, pikniğe gitmelerine, hatta düğün tarihi yakınsa yalnız kalmalarına pek ses çıkarmazlarken tutucu ailelerde nişanlılar ancak kız tarafının denetiminde görüşebilirlerdi. Ne tam modern ne tam tutucu aileler ise, görünüşte nişanlılara özgürlük tanır, ama her pastaneye ya da sinemaya gidişlerinde gelinin kardeşini peşlerine takarlardı.</p>

    <p>Nişanlılar buluştuklarında ne yaparlardı? Mahalle halkının kapı önünde, bahçede oturduğu ya da en azından pencereden baktığı, kolektif bir hayatın içinde her adımın dikkatle izlendiği, yarım gün ortadan kaybolan bir genç kızın bile nereye gittiğinin mahalleye dert olduğu küçük şehirlerde nişanlılar ne yapabilirlerdi ki? Sinemaya, pastaneye, arkadaşlarıyla birlikte pikniğe, geziye giderler, nişanlılık günlerini baş başa kalabilecekleri, hiç değilse kimseler duymadan konuşabilecekleri bir arkadaş evi aramak, varsa böyle bir eve gidebilmek için yalan bulmakla geçirirlerdi.</p>

    <p>Erkek nişanlısının evine gidebilirdi. Ama bu ziyaretler kızın babasından izin alarak ve baba evdeyken yapılırdı. Böyle durumlarda baba, nişanlı çiftin ayrı bir odada baş başa kalmalarına izin verse de, ikide bir anneyi dürter, “Git bak, ne yapıyorlar?” diye sorar, anne çay getirme, dolaptan bir şey alma bahanesiyle sık sık odaya dalardı. Aslında nişanlılar konuşsunlar, birbirlerini tanısınlar istenirdi. Ama bu tanışmanın cinsel bir boyutu olmamalıydı. Bu kuralları ihlal eden ve “evlenmeden olmaz” demeyen kızlar da vardı. Böyle çiftler son anda büyük bir anlaşmazlık çıkmaz da evlenirlerse, hiçbir şey olmaz, ama bir süredir punduna getirip arkadaş evlerinde birlikte olunan nişanlı düğüne bir ay kala, örneğin bir trafik kazasında ölürse, o yıllar için ağır bedelleri olan acıklı olaylar yaşanırdı. Kızın sevgilisini kaybetmiş olma acısı geçse bile, “evlenmeden olmayacağı” halde, “evlenmeden olmuş” olduğu için, bu sır bir başkasıyla evlenmesine engel olur, bakire sanılan kız karşısına çıkan taliplere sırrını anlatamaz ve toplumsal kural ve değerlerin altında ezilir giderdi.</p>
  </div>
</body>
</html>
