<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter8-2">
  <div class="html5_section">
    <h1 class="subtitle">Güzin Abla öpüştüm, hamile kalır mıyım?</h1>

    <p>O yılların gazete fenomeni Güzin Abla idi. Güzin Abla’ya o kadar cahilce, o kadar inanılması güç mektuplar gelir ve yayımlanırdı ki, köşe kendi klasiklerini yaratmıştı. Öpüşmekle hamile kalınacağını sananlardan sevdiği gence kaçmak isteyenlere, evli bir kadına ümitsizce âşık olanlardan kocası dost tutanlara, sırtında çıkan sivilcelerden nasıl kurtulacağını soranlardan ellerinin çok terlediğinden yakınanlara kadar gönül ve sağlık meselelerine ilişkin yüzlerce mektup bu köşede düzenli olarak yayımlanır, Güzin Abla da en ağır cahile bile gayet sakin ve toplumsal değer yargılarının bir adım bile önüne çıkmadan akıllar verirdi. Güzin Abla çok tutmuştu, ama diğer gazetelerde yayımlanan Gönül Abla ve benzeri ablalar onun yerini tutamadıkları için kalıcı olamadılar.</p>

    <div class="figure html5_figure">
      <img alt="" src="../Images/p205.jpg" />

      <div class="figcaption html5_figcaption">
        Şimdi internette aranan “arkadaşlar”, 70’lerde gazete ilanlarıyla aranıyor ve isim değil, “rumuz”, yani “nickname” belirtiliyordu.
      </div>
    </div>

    <p>Gönül Postası da kalıcı olamadı. 90’lara gelindiğinde evlenmek isteyenlere eş bulan şirketler kuruldu, hatta internette <em>chat</em> bu iş için biçilmiş kaftan olunca gönül postaları, hayat arkadaşı servisleri, o romantik ve ağlamaklı köşe ortadan kalktı. Oysa kendine eş, arkadaş arayanların derdine derman olan bu köşelerde neler yayımlanmazdı ki? Bazı erkeklerin verdikleri ilanlardaki “Kız veya dul olabilir” ibaresi, bu ilanların en hazin cümlesini oluştururdu. Bu köşelerde her gün yüzlerce mektup yayımlansa da mazbut aileler pek itibar etmezler, bu ilanların neden olduğu hazin hikâyeler nadiren de olsa küçük şehirleri günlerce çalkalamaya yeterdi. Bunlara rumuzla başvurulur, gazete tanışmak isteyenlere aracılık ederdi.</p>

    <p>Aşk zordu, ama onsuz olunmuyordu. Aşk da şiirsiz olmuyordu. Bu yüzden hayatta daha çok “şiir” vardı. Gerçi her şey şiir sanılıyor, ölçü ve uyak varsa, bir de üstüne akrostişliyse her dize yayımlanmaya değer bulunuyordu. Gazetelerin ve dergilerin şiir köşeleri, hatta şiir sayfaları vardı. Bu köşelerde özellikle aşk acısıyla kavrulanların döktürdüğü dizeler yayımlanırdı. Köşeyi hazırlayanlar eğer dalgın ve özensizlerse, zaman zaman ünlü şiirlerin başkalarının adıyla çıktığı olurdu. Orhan Veli’nin, Ahmet Muhip Dıranas’ın, Kemalettin Kamu’nun, Behçet Necatigil’in birçok şiiri başkalarının adıyla yayımlanırdı. Hayatın daha incelikli, romantik yaşandığı, aşkların ölümüne olmasının istendiği zamanlardı, şiirin yerini hiçbir şey tutmuyordu, gazeteler çarşaf çarşaf sayfalarla okuyucularını şiire doyuruyorlardı. Aziz Nesin’in bir vakitler dediği gibi “her üç kişiden beşi şair”di. Hemen her âşık şiir yazar, bunu yayımlatacak bir yer bulamazsa, dörtlüğünü sevgilisine yazdığı mektuba kondururdu. Bazı klişeler çok yaygındı. Özellikle akrostiş bir şair ustalığı sanılıyordu. Örneğin birçok aşk mektubuna, hatıra defterine “Seviyorum ama kimi/En güzel birisini/Nasıl söylesem sana/İlk harflere baksana” şeklindeki akrostişli şiir yazılmıştı.</p>

    <p>Eskiler dergilere mecmua derlerdi. Bugünkü kadar çok dergi yoktu. Çok az çeşitte ve az sayıda dergi çıkıyordu. Pırıl pırıl kuşe kâğıda, renkli, çok fotoğraflı olarak basılan dergiler hemen hiç yoktu. Tarif edilmiş, hatta sınıflandırılmış dergi okuru da yoktu. Ama yine de dönemin bazı dergileri tiryaki okurlarını yaratmışlardı. Örneğin <em>Hey,</em> müzik ve gençlik dergisiydi. Bazı gençler bu dergiyi gayet sıkı takip ederler, ikinci hamur kâğıda çamur gibi basılsa da, eski sayılarını biriktirirler, hatta ciltleterek saklarlardı. <em>Hey,</em> yerli ve yabancı pop listelerini verir, gençler bu listelere itibar ederlerdi. Dönemin şarkıcılarıyla yapılan söyleşiler, magazin haberleri, yabancı şarkıcılar hakkında yazılmış yazılar ile dolu bu canlı dergi, zamanının iyi gençlik dergisiydi. Yalnız müzik dünyasından haberdar olmayı sağlamıyordu, aynı zamanda fotoğrafları yayımlanan şarkıcıların giyim kuşamlarına, duruşlarına bakılarak bir yaşama biçiminin ipuçları yakalanmaya çalışılıyordu.</p>

    <p><em>Hayat,</em> birçok yetişkin için dergi değil, mecmuaydı. Aktüel haberler üstüne ayrıntılı yazılardan politikaya, Elizabeth Taylor’un hayatından şapka modasına kadar, hayatın birçok yanıyla ilgili yazılarla dolu olan bu dergide pratik bilgiler de yer alırdı. Resimleri genellikle sepya basılan bu dergiyi karıştırmak bir zevkti. İncecik parlak bir kâğıda, birçok dergi ve gazeteye göre daha iyi basılıyordu. <em>Ses, Hayat</em>’a göre magazine daha yatkın bir mecmuaydı. Kâğıtları, baskıları aynıydı. <em>Ses</em> ünlülerin yaşamöykülerine daha ayrıntılı yer verir, Amerikan sinemasındaki gelişmelerden okuyucularını haberdar ederdi. Kapağında genellikle güzel bir kadın fotoğrafı bulunur ve güzellik yarışmaları düzenlerdi. Ciddi büyükler <em>Akis</em>, <em>Yankı</em> gibi ciddi haber ve yorum dergileri okurlardı.</p>

    <p><em>Doğan Kardeş</em> ve <em>Milliyet Çocuk</em> dergileri çocuklar için çıkarılırdı. Çocuklarının okuyup adam olmasını isteyen ailelerin bir kısmı çocuklarına düzenli olarak bu dergileri alırlardı. Çocukların çizdiği resimler, yazdıkları şiirler yayımlanır, çocuk öyküleri, masallar bulunurdu. <em>Hürriyet</em> gazetesinin bir çocuk dergisi yoktu, ama cumartesi günleri yayımladığı bir çocuk sayfası vardı. Bu sayfada şiirlerinin, resimlerinin, karikatürlerinin yayımlanmasını isteyen çocuklar üye olmak için gazeteye mektup yazıyorlar ve gazete, çocuklara bir kimlik kartı gönderiyordu.</p>

    <p>70’lerde gazete ve dergilerde çıplak kadın göğsü yayımlanamazdı. İlle de yayımlanacaksa, göğüs ucuna neredeyse göğüs kadar büyük yıldızlar ya da kare kutucuklar konarak kapatılırdı.</p>

    <p><em>Gırgır</em> dergisi 70’li yıllara damgasını vurmuştu. Tirajı bir ara 500 bine ulaşan <em>Gırgır,</em> gündemi izlemekle yetinmez, gündem yaratırdı. Cesurdu. Öyle zamanları oldu ki, <em>Gırgır</em> toplumun nabzı, söylenmek istenen şeylerin mizah kılığında söylendiği dergi oldu. Bu açık sözlülüğü yüzünden sık sık kapatılan <em>Gırgır</em>’ın yayımlandığı gün, İstanbul’da, şehir hatları vapurlarında neredeyse her on kişiden dokuzu <em>Gırgır,</em> okuyor olurdu. Sadece gençlerin değil, büyüklerin, çocukların, hatta yaşlıların bile okuduğu bir dergiydi. <em>Gırgır</em> tam anlamıyla tiryakilik yaratmıştı. Unutulmaz köşeleri vardı. En unutulmaz köşelerinden biri “Utanmaz Adam”dı. Oğuz Aral’ın yazıp çizdiği bu karakter, bir tür Robin Hood’du. Utanmaz Adam bir dolandırıcıydı. Yardımcısının adı Korna’ydı ve keyiflendiği ya da kaçılması gereken bir durum olduğu zaman “Ebüvvee” diyordu. <em>Gırgır</em> 80’li yıllarda da zirveden inmedi, hatta yaratılan yeni karakterleriyle genç hayatla bütünleşti. Bir başka mizah dergisi olan <em>Fırt,</em> “Yavrunuzun Sayfası” köşesiyle ünlüydü. Bu sayfada bir çıplak kadın fotoğrafı yayımlanırdı. <em>Çarşaf</em> dönemin yazılı mizaha da geniş yer veren bir dergisiydi.</p>
  </div>
</body>
</html>
