<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter2-5">
  <div class="html5_section">
    <h1 class="subtitle">Türküm, doğruyum, çalışkanım, yasam!</h1>

    <p>Okul, şimdi de olduğu gibi her pazartesi sabahı bayrak töreniyle açılır, –cumartesi günlerinin tümüyle tatil olmasından sonra– cuma akşamları bayrak töreniyle kapanırdı. Tören okulun bahçesinde tüm öğrencilerin sınıflarına göre sıraya girmesiyle başlardı. Ana kapının önünde bir-iki müdür muavini, müzik öğretmeni, bazen müdür hazır bekler, öğretmenler sınıfların durumuna göre bahçeye dağılmış olurlar ve öğrencilerin tümü sıraya girdikten sonra, İstiklal Marşı okunurken hafta sonu göndere çekilmiş olan bayrak, gönderden indirilirdi. En kıdemli müzik öğretmeni öğrencilere ses verir, sonra “bir, ki, üç” der ve marş hep bir ağızdan okunmaya başlanırdı. <em>“Korkma sönmez bu şafak./Larda yüzen al sancak./ Sönmeden yur.”</em> Benim tanıdığım bütün müzik öğretmenleri akordeon çalıyorlardı. Doğrusu akordeonla çalınan İstiklal Marşı biraz tuhaf oluyordu.</p>

    <p>Marşın bitmesiyle tören bitmezdi. Ardından sıra Türküm, doğruyum’a gelirdi. Öğrenci andında bütün çocuklar “Türküm doğruyum” derlerdi. Her gün bir başka çocuk andı okur ve okuturdu. Çocuk öne çıkar, başlardı okumaya: “Türküm!” Bütün okul hep bir ağızdan tekrar ederdi: “Türküm!” “Doğruyum!”, “Doğruyum!” Öğrenci bu andı alışılagelmiş bir biçimde parçalarına bölerek okur, her parçayı bütün okul tekrar ederdi. “Türküm, doğruyum çalışkanım. Yasam küçüklerimi korumak, büyüklerimi saymaktır. Yurdumu milletimi özümden çok sevmektir. Ülküm yükselmek ileri gitmektir. Ey bugünlerimizi sağlayan ulu Atatürk! Açtığın yolda, gösterdiğin ülküde, hiç durmadan yürüyeceğime ant içerim. Varlığım Türk varlığına armağan olsun.”</p>

    <p>Kışın soğuk günlerinde marş da, ant da çabuk çabuk söylenir; sabahın köründe sıcacık yataklarından kalkıp okula gelmiş çocukların gözünden hâlâ uyku akardı. Öğretmenler okulun kapılarında çocukların girişlerini denetler, hâlâ esnemekte olan öğrenciler Atatürk ve yangın köşelerinin önünden geçerek koridorda dağılırlar, sınıflarına girerlerdi.</p>

    <p>Her okulda ve devlet dairelerinin birçoğunda bir yangın köşesi, bir de Atatürk köşesi bulunurdu. Yangın köşesi bugün de birtakım köhne devlet dairelerinde rastlanan türden, birkaç basamaklı tahta bir kürsüden ve basamaklara konmuş olan kum dolu teneke kovalardan oluşurdu. Kırmızıya boyanmış her bir kovanın üzerinde beyaz yağlıboyayla bir harf bulunur, bunlar okununca “YANGIN” yazdığı anlaşılırdı. Bu kovaların arkasındaki duvara, çaprazlama birer kazma-kürek, yanına da matbu bir yangın söndürme talimatı asılırdı. Zamanla bunlara bir yangın söndürme cihazı eklendi. Matbu talimatlara okullarda çok sık rastlanırdı. Sivil Savunma, Veremle Savaş, Sıtmayla Savaş talimatına hemen her okulda rastlamak mümkündü.</p>

    <p>Atatürk köşesi ise genellikle kısa bir kaide üstüne konmuş, Atatürk’e pek benzemeyen bir büst, matbu İstiklal Marşı, Atatürk’ün Gençliğe Hitabesi, yine Atatürk’ün “Hayatta en hakiki mürşit ilimdir”, “Ben sporcunun zeki, çevik ve ahlaklısını severim”, “Sağlam kafa sağlam vücutta bulunur”, “Türk öğün, çalış, güven” gibi sözlerinden birkaçının bulunduğu çerçeveli yazılarla, birkaç Atatürk fotoğrafından oluşurdu. Burası genellikle okulun öğrencilere ait olmayan, süslü kapısından girilince karşılaşılan köşeydi. Teftiş dönemlerinde duvardaki yazılar ve çerçeveler artar, temizliği ciddiye alınırdı.</p>

    <p>İyi öğrenci yetiştirmekle şöhret yapmış bazı okullarda, binanın en görünen iç duvarına iftihar listesi asılır, bu listede dereceye giren öğrencilerin resimleri bulunurdu. Yine bazı okulların işini ciddiye alan resim öğretmenleri öğrencilerin yaptıkları resimleri okulun koridorlarına asarak sergi açarlardı. Koridorlarda çocuk veya genç ruhunu okşayacak bir resim, o soğuk ve kasvetli koridorları renklendirecek bir şey bulunmaz, buna izin verilmezdi.</p>
  </div>
</body>
</html>
