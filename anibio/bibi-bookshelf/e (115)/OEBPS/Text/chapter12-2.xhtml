<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter12-2">
  <div class="html5_section">
    <h1 class="subtitle">Cenazesi öğle namazını müteakiben…</h1>

    <p>Küçük şehirlerin özelliklerinden biri olan belediye hoparlöründen yapılan anonslar 70’li yıllarda bugüne göre daha büyük önem taşıyordu. Avuç içi kadar olan şehirlerde bu anonslara mutlaka kulak verilir, kim ölmüş, ne olmuş, şehre hangi mühim şahıs gelecekmiş, bu anonslar sayesinde öğrenilirdi. Bir tür tellal vazifesi gören anonsların büyük çoğunluğu, şehirde yaşanan ölümleri duyururdu. Ölen, tanınmış, hatırı sayılır, eşi dostu, seveni olan bir kişiyse, belediye hoparlöründen mutlaka anons yapılırdı. Böyle küçük ayrıntılarda sosyal farkların gözlenmesi mümkündü. Şehrin yoksul, kimsesiz, tanınmamış insanları için yapılmayan bu anonslar, eşraftan olanlar için birkaç kez tekrar edilir, önemli bir kişi olduğu ısrarla vurgulanırdı. Genellikle aile üyelerinden birinin yazdığı bu metinler “Şehrimizin eşrafından, tanınmış tüccarlarımızdan, emekli doktorlarımızdan…” filan gibi sosyal durum bildiren bir ayrıntıyla başlar, sonra ölünün yine şehirde tanınan yakın akrabaları sayılırdı. Ölen kişinin hele belediye meclisi, il genel meclisi üyesi veya partili bir yakını varsa onun adı zikredilmeden olmazdı.</p>

    <p>Ölen kişinin şehrin hayatında ayrıcalıklı bir yeri olabilirdi, ama Allah’ın katında ayrıcalığı yoktu ki, sala herkes için aynı olurdu. Cuma günleri öğlen, camilerden sala verilir, buna alışık olan kulaklar olmadık bir günde ve saatte sala verildiğini duyunca birinin ölmüş olduğunu anlarlardı. Ölü evine en yakın camiye durum bildirildiği için, ilk ezandan sonra sala verilir, söz konusu cami büyükçe ise, oradan da bir duyuru yapılır ve aynı sosyal farklılıklar vurgulanırdı. Sala okunurken ev halkı camiden gelen sese kulak verir, ağlamaktan yorulmuş yakınlar yeniden feryada başlarlardı.</p>

    <p>Bürokratik örgütlenmeler zayıf olmakla birlikte yok da değildi. Bazı görgülü aileler cenazenin şehir hayatının gereklerine uygun bir biçimde kaldırılmasına dikkat ederler, inançları gereği cenazenin evde kalmasını istemişlerse sabah olunca gerekli hazırlıkların yapılması için cenazeyi gasilhaneye götürürlerdi. Cenaze gasilhanede yıkanmış ve kefenlenmişse, tabut doğrudan camiye götürülüp musalla taşına konmaz, evinin önünden geçirilirdi. Bu, ölünün evini son defa görmesi anlamına gelirdi. Cenazenin evin önünden geçmesi sırasında yine ağlayışlar feryatlar artar, ayılıp bayılmalar en çok bu anda görülürdü.</p>

    <p>Bazı aileler cenazelerini evlerinin bahçesinde yıkatırlardı. Bugün küçük şehirlerde bile imkân olmayan bu uygulamaya o yıllarda sık rastlanırdı. Uygun köşe büyük çarşaflarla, battaniyelerle çevrelenir, bahçede yakılan ateşin üzerine kazan konup su ısıtılır, ölü bu bölmede ölü yıkayıcıları tarafından yıkanırdı. Yıkama sırasında kullanmak üzere yeni ibrik ve havlu satın alınır, işi bittikten sonra bu malzemeler bir fakire verilirdi. Yıkanan ölü kefenlenip tabuta yerleştirilir, şimdi de olduğu gibi tabutun üstüne camiden alınan, simle işlenmiş yeşil örtü örtülürdü. Varlıklı aileler yeşil örtü ile yetinmezler, yeni bir halı satın alıp bunu da tabuta örterlerdi. Bu halı törenden sonra camiye hediye edilirdi. Başucuna bir yemeni örtülmüş olan tabut, günümüzde de olduğu gibi, cenazenin bir kadına ait olduğunu gösterirdi. Gelinlik çağda ölen kızların tabutlarının üstüne duvak koymak da yaygın bir âdetti. Hazırlanmış olan tabut evin önünden geçirildikten sonra camiye götürülür ve cenaze namazı kılınırdı. Kadınlar küçük şehirlerde camiye de, mezarlığa da gitmezlerdi. Cenaze namazı ve defin o yıllarda yalnızca erkeklerin katıldığı bir törendi.</p>

    <p>Cenaze kabristana getirilmeden önce mezar kazılmış olurdu. Cenaze tabutla birlikte gömülmezdi. Ölüyü oğulları, yoksa erkek kardeşleri, o da yoksa damatları veya en yakın erkek akrabaları mezara indirirlerdi. Yakınların mezara birkaç kürek toprak atması usuldendi. Mezar örtüldükten sonra üzerine su dökülür, cenaze sahiplerinin inançlarının kuvvetine göre uzun veya kısa süre Kuran okunduktan sonra, tören biter, cemaat dağılırdı. Cenaze törenleri pek fazla değişmedi, yalnız kadınlar bütün bu törenlerin içinde daha fazla yer alarak hem camiye, hem mezarlığa gitmeye başladılar.</p>

    <p>Cenaze evinde bir hafta boyunca yemek pişmez, ama ev yemekten geçilmezdi. Cenaze evine yemek götürmek âdetti. Sıradan, basit yemekler değil, zahmetli emek isteyen yemekler, her biri en az on kişiyi doyuracak çoklukta yapılır, tatlısı tuzlusu unutulmazdı. Uzak yerlerden cenazeye gelmiş misafirleri ağırlamak, onlarla ilgilenmek komşuluk vazifesiydi. Komşuların genç kızları başsağlığına gelen misafirler için sofra kurup kaldırırlar, bulaşıkları yıkarlar, çay ve kahve yaparlar, hizmette kusur etmezlerdi.</p>

    <p>İnsan olmanın küçük zaafları ölü evinde bile görülürdü. Ölünün yakınları, o acının arasında kimin gelip kimin gelmediğinin çetelesini tutarlar; kim samimi üzüldü, kim üzülür gibi yaptı, bütün bunlara dikkat ederlerdi. Herkesin üzüntüsünü ölüye yakınlığına göre göstermesi uygun bulunurdu. Ölünün doğru dürüst yüzünü bile görmemiş olanların lüzumsuz ağlamaları dikkat çeker, bunlardan anlam çıkaranlar, dedikodu yapanlar olurdu. Ölü evinde gülmek, hiçbir şey olmamış gibi bir şeyler anlatmak, dünya nimetlerine düşkünlük göstererek tıka basa yemek yemek çok ayıptı. Görgülü, seviyeli ailelerde ölümün ardından metin olmak meziyet olarak kabul edilirdi. Böyle ailelerde çığlık çığlığa ağlayan, feryat eden, ayılıp bayılanlara pek rastlanmazdı. Ailelerin görgü seviyeleri düştükçe, ölüm karşısındaki duyguları yaşamakta aşırıya kaçıldığı görülürdü.</p>

    <p>Bazı ailelerde bahçede ölünün yıkandığı köşeye bir gaz lambası götürülüp yakılır ve yedi gün boyunca o lamba yanardı. Evde yedi gün boyunca, gece gündüz küçük bir ışığın açık kalması da âdetti. Ölünün defnedildiği gün en son giydiği ayakkabıları kapının önüne konur, cenazeden sonra çamfıstıklı irmik helvası yapılır, konu komşuya eve gelen misafirlere ikram edilirdi. Ölünün ardından yapılan helvayı yemenin sevap olduğuna inanılırdı. İlk birkaç günden sonra şok geçer, hayat yavaş yavaş eskiye döner, ama komşular bir hafta boyunca cenaze evinden ellerini çekmezlerdi.</p>

    <div class="figure html5_figure">
      <img alt="" src="../Images/p282.jpg" />

      <div class="figcaption html5_figcaption">
        1974 Kıbrıs Harekâtı sünnet kıyafetleri üzerinde de şiddetli bir etki yaptı ve çocuklar hiç olmazsa sünnetlerinde subay olmak istediler. Kıbrıs savaşına ilişkin haberlerde paraşüt birlikleri ve deniz komandoları öne çıkmıştı, bu resimdeki çocukların çoğu havacı ve denizci olmuş.
      </div>
    </div>

    <p>Dini inançları kuvvetli aileler ilk hafta her akşam evde Kuran okuturlardı. Varlıklı aileler bu ilk yedi gün için bir hafızla anlaşırlar, her akşam farklı bir tatlı ikram edilir, limonata, şeker, gülsuyu ihmal edilmez, küçük çapta bir mevlit gibi yaşanırdı. Pek varlıklı olmayan, mütevazı ama dindar evlerde yedi gece boyunca Kuran okumayı bilen bir akraba ya da komşu bu işi üstlenirdi. Aile ister varlıklı, ister yoksul olsun, yedinci gün yedi mevlidi yapılırdı. Ölünün dini anlamda hatırlandığı günler yedisi, kırkı ve elli ikisiydi. Aileler güçlerine göre her üçünde de ya da sadece yedisinde mevlit okutabilirlerdi. Genellikle yedisinde mütevazı, kırkında ise büyük bir mevlit okutulurdu.</p>

    <p>Mevlit sadece ölümün ardından yapılan dinsel bir tören değildi. Mutlu olaylar için de mevlit okutulabilir, bir durumu kutsamak amacını da taşıyabilirdi. Bazı sünnetlerde, düğünlerde mevlit okutulur; yeni doğan bir bebeğin doğumunun ardından, yeni satın alınmış bir eve taşındıktan sonra, askere giden oğul hayırlısıyla dönsün diye mevlit okutulduğu olurdu. Ölüm mevlitleri dışındakilerin büyük çoğunluğu sadece kadınlar arasında yapılırdı. Ölümün ardından okutulan ile mutlu bir olay için okutulan mevlitler arasında fark vardı. Mutlu günlerin mevlitlerinde kimsenin yüzü ağlamaklı olmaz, gülmek, konuşmak serbest olur, herkes şık giyinir, neşeli ve rahat davranırdı. Bütün bunları ölüm mevlitlerinde yapmak doğru değildi.</p>

    <p>Dini inançları kuvvetli, ama muhafazakâr olmayan birçok aile, mutlu günlerinde hem düğün yaparlar, hem mevlit okuturlardı. Örneğin biricik oğulları sünnet olacaksa, sabahtan çocuk sünnet ettirilir, öğlen misafirlere yemek verilir, ardından mevlit okutulur, akşama da sünnet düğünü yapılırdı. Böyle ailelerin kadınları kuaförden çıkıp yapılı saçlarını etrafı iğne oyalı, beyaz başörtüleriyle şöyle bir örterek okuttukları mevlidi dinlerler, ardından dekolte elbiselerini giyip düğün salonuna koşarlardı. Ölüm mevlitlerinde ise hıçkırıklar duyulur, gözler kan çanağına döner, vücutlarda mecal kalmazdı. Çok sade ama çok temiz giyinilir, gösterişten ısrarla kaçınılırdı. Siyah giymek bir gelenek değilse de, mümkün olduğunca solgun renkler tercih edilir, kırmızıdan ve pembeden özellikle kaçınılırdı.</p>

    <p>Mevlit yemekli ya da yemeksiz olabileceği gibi, evde veya camide okutulabilirdi. Varlıklı, çevresi geniş, eşi dostu kalabalık aileler ölülerinin özellikle kırk mevlitlerini şehrin büyük, gösterişli camisinde okutmayı tercih ederlerken, orta gelirliler evlerinde mümkün olduğunca ihtişamlı bir mevlit yaparlardı. Camilerde okutulan mevlitlere erkekler gibi kadınlar da gidebilir, kendilerine ayrılan yerlere oturup mevlidi dinlerlerdi. Evlerde okutulan mevlitlere ayrı odalarda oturmak koşuluyla, kadın-erkek karışık gelinebileceği gibi, sadece kadınlar için de mevlit düzenlenebilirdi. Orta sınıf aileler ölünün yedisi hafta içinde bir güne denk gelmişse ve büyük bir mevlide gücü yetmiyorsa, evlerinde, sadece kadınların katılacağı mevlitler yaparlardı.</p>

    <p>Mevlidin okutulacağı evde büyük hazırlıklar yapılırdı. Yemekli mevlitlerde mönü belliydi. Büyük tencerelerde et ve pilav pişirilir, helva ile tamamlanırdı. Bazı varlıklı ve büyük aileler, mevsim uygunsa hem kalabalık, hem zengin sofralı mevlitler düzenlerlerdi. Bunun için evin bahçesinde masalar kurulur, bir lokanta ile anlaşılır, lokantada pişen yemekler lokanta çalışanları tarafından servis yapılırdı. Böyle gösterişli mevlitler küçük şehir halkı üzerinde büyük etki yapar, günlerce konuşulduğu olurdu.</p>

    <p>Mevlitlerde ev halkının yanı sıra, yakın komşuların genç kızları da seferber olurdu. Gelecek kişi sayısı aşağı yukarı tahmin edilir, evde bu kadar kişinin oturmasına yetecek kadar yer yoksa yakın komşudan sandalye istenirdi. Ayak altında durması istenmeyen sehpalar ve benzeri eşyalar kaldırılır, bütün boşluklara sandalyeler konurdu. 70’lerin başında yemeksiz mevlitlerdeki ikramlar pek değişiklik göstermiyordu. Mevlit şekeri, irmik helvası ve limonata ikram edilirken, gösteriş ve tüketim duygusunun yayılmasıyla birlikte, mevlitlerin de özgünlüğü kayboldu; lahmacun, zeytinyağlı yaprak sarması, hatta russalatası bile ikram edilir oldu. Limonata için evdeki bardaklar sayılır, elbette eksik gelir, komşulardan bardak, çanak toplanır, bunlar mutfak tezgâhına yığılır ve mevlit boyunca ikramı yapacak olan genç kızlar harıl harıl çalışmaya başlardı. Plastik bardakların, plastik çatalların ve kâğıt tabakların bulunmadığı yıllardı, sonraki yıllarda, komşulardan alınan bardak ve tabakların yerini kullanılıp atılan plastikler aldı. En güzel yerler hafız hanımlara ayrılır, misafirler itibarlarına göre oturtulurlardı. Kendini aileye yakın sayan komşular, ahbaplar ve akrabalar ev sahibi görevi üstlenirler, itibarlı yerleri misafirlere bırakıp kapı ağzında, kenarda köşede kendilerine yer bulurlardı.</p>

    <p>Mevlit okunurken dini duyguları çok kuvvetli olanlar kendilerinden geçmişçesine davranırlar, bazı kadınlar ise, esnedikleri görünmesin diye çaba sarf ederlerdi. Arada uyuyakalanlar olur, şekerlemeyi fazla kaçırıp horuldamaya başladıklarında nazikçe dürtülüp uyandırılırlardı. Bazı hafız hanımlar sert olurlar, birden okumayı keserler, mevlidi dinlemeyip kendi aralarında konuşanları sertçe azarlarlardı. Dini duygularını kuvvetli göstermenin ötesine geçip törene kendilerine göre yeni, küçük ayrıntılar eklemek isteyenler çıkardı. Örneğin ortaya bir bidon gelir, bunun zemzem suyu olduğu iddia edilir, kadınlar bu sudan içmek için yarışırlardı. Bazı mevlitlerde tütsü yakılırdı.</p>

    <p>Mevlit başladıktan bir süre sonra gülsuyu ikram edilirdi. Bunun için gülabdan denilen kaplar vardı, ama sadece fazla dindarların evinde bulunurdu. Civar komşularda varsa, mevlit evine bir gülabdan getirilir, yoksa cam şişeye doldurulmuş gülsuyu misafirlerin avuçlarına kolonya gibi serpilirdi. Dindarlığı gösterişe çevirmek isteyen bazı kadınlar gülsuyuyla adeta yıkanırlar, abartılı nidalarla kendilerinden geçerler; ama hemen her mevlitte mutlaka inançlı ve çağdaş bir Cumhuriyet kadını, genellikle emekli öğretmen bulunur ve dindarlık gösterisi yapmaya kalkan kadın ile aralarında sıkı bir ağız dalaşı başlar ve genellikle çağdaş olan kazanır, ortam sakinleşirdi.</p>

    <p>Tütsüler yakıldıktan, gülsuyu döküldükten sonra hafızlar okumaya ara verirler, o esnada limonata dağıtılır, birkaç saat önce ateşten indirilmiş fıstıklı irmik helvası ılınmış olur, servisi yapacak olan genç kızlar tabaklara bunları koyuyor olurlardı. Mevlit okunması biter bitmez helva ikramı başlar, misafirler bir yandan helvalarını yerlerken bir yandan da hafız hanımlara iltifat ederlerdi. Hafız hanımlar okumaları bittikten sonra, helvalarını yerler, bir miktar para ile bir kutu lokum, birkaç metre kumaştan oluşan hediye paketlerini alırlar, herkes dağılır ve böylece mevlit biterdi.</p>

    <p>80’lerle birlikte bu mevlitlerin finaline bir de “vaaz” bölümü eklenmeye başladı. Dini siyasallaştırma konusunda ısrarlı ve iddialı olan, ağzı laf yapan genç kadınlar, mevlit okuma karşılığında ücret veya hediyeyi kesinlikle reddederek ün yaptılar ve geçimini güzel sesiyle okuduğu mevlitler karşılığında aldığı para ve hediye ile sağlayan hafız kadınların yerlerini aldılar. Onların verdikleri vaazlarla, büyüklerinden gördükleri gibi yaşayan, kuşaktan kuşağa aktarılmış gelenekleri yürüten kadınların sakin hayatları allak bullak olmaya başladı. Cumhuriyet ilkelerine bağlı kadınlar bunlara şiddetle itiraz ettiler, bir toplanma vesilesi olan, hem dini duyguların okşandığı, hem de insanların bir araya geldiği bu mevlitler hızla şekil değiştirdi ve uysallığı giderek kayboldu.</p>

    <p>Mevlitlerin en güzel ve ayırt edici unsuru şekerleriydi. Değişimden en büyük pay mevlit şekerlerine düştü. Oysa mevlit şekerlerinin görünümleri çok özeldi. Yarım kesmeşeker büyüklüğündeki beyaz mevlit şekerleri ince, uzun kâğıt külahlara konur, külahın en üstüne de güllü veya sade bir lokum yerleştirilirdi. Mevlidin gösterişi evden eve, bütçeden bütçeye değişse de, mevlit şekerleri en azından şekil olarak değişmezdi. Öylesine simgeseldi ki, ellerinde külahla gezen çocukları gören kim olsa, yakınlarda bir evde mevlit okutulmuş olduğunu anlardı. Mevlit bittikten sonra bu külah içindeki şekerler şık bir tepsiye dizilir, tepsi misafirler arasında dolaştırılarak ikram edilirdi. Mevlit boyunca sokakta oynayan çocuklar vaktin geldiğini anlayınca kapıya dizilirler, birkaç külah şeker almadan gitmezlerdi. Külahın kâğıdı döndüre döndüre yırtılır, o beyaz ve leziz şekerler yenirdi. Ailenin yakını olan haşarı çocuklar, mevlidin sonunda dağıtılmayı bekleyen şekerlere dadanırlar, kutuların içine istif edilmiş şekerlerin külahlarını açarlar, lokumlarını aşırırlar, sonra beceriksizce kapatırlardı. Bunu yapan çocuk genellikle bilinir, yakalanınca bir araba dayak yerdi. Ama bu hırsızlıkta, afacanlıkta bile sevimli bir yan vardı. Çocuklar ne kadar yeseler de şekere ve lokuma açtılar.</p>
  </div>
</body>
</html>
