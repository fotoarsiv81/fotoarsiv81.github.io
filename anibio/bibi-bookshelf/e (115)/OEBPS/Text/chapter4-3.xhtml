<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter4-3">
  <div class="html5_section">
    <h1 class="subtitle">Su uyur, arabesk uyumaz</h1>

    <p>70’lerde okuyan gençlerin aklı popta; çalışma hayatına atılmış, hayattan ufak şamarlar yemeye başlamış gençlerin aklı ise arabeskteydi. Orhan Gencebay tüm taksici ve sanayi çarşıları camiasının idolüydü. Çıraklar, kenar mahallelerde oturan evli kadınlar, genç kızlar, kuaför kalfaları, tuhafiyeciler hayata heyecanla, duyguyla katılan herkes, 90’lı yıllarda “best of” olarak çıkarılan ve adına Orhan Gencebay klasikleri denen şarkıların “hastası”ydılar. <em>Bir Teselli Ver, Dertler Benim Olsun, Hatasız Kul Olmaz, Ben Doğarken Ölmüşüm, Batsın Bu Dünya, Bir Araya Gelemeyiz, Hor Görme Garibi</em> ve diğerleri alanlarının aşılamayacak klasikleri oldular. Orhan Gencebay arabeski temsil kudretini tek başına elinde tutarken, Ferdi Tayfur ortaya çıktı. O da <em>“Susadım çeşmeye varmaz olaydım/Elinden bir tas su içmez olaydım”</em> ile kendi kitlesini yarattı. Böylece arabeskin zirvesine iki kral yerleşti, maiyet ikiye bölündü. Orhan-Ferdi çekişmesi uzun yıllar sürdü.</p>

    <p>Arada başka arabeskçiler de alana giriş denemesi yaptılarsa da “baba” olamadılar. Ama Orhan veya Ferdi ayarında müzik yapmamakla birlikte, yaptığı müziğe arabeskten başka ad koymanın mümkün olmadığı birçok şarkıcı vardı. Neşe Karaböcek ve kardeşi Gülden Karaböcek, sonradan fantezi olarak adlandırılan bir müzik türüyle piyasada bulundular. Almanyalıların “vatanda” yaşayanlara göre çok daha iyi bildiği isim Yüksel Özkasap’tı. Kahrol Alamanya, gurbet, yalnızlık filan temalarının işlendiği Almanyalıların duygularına hitap eden şarkılar söylüyordu. Almanya’dan izne gelen her steyşın arabada bir Yüksel Özkasap kaseti bulunurdu. Çoğunluğu, Minareci firmasının üretimiydi. Bu firma Almanya’da Türk işçileri için müzik ürünleri üretiyor ve satıyordu.</p>

    <p>70’lerin sonlarına doğru üç şey oldu. Birincisi Türk halkı Bülent Ersoy ile tanıştı. “Kız yüzlü” bir oğlandı. Sesi güzeldi ve çok güzel “okuyor”du. En ağdalı Türk musikisi şarkılarının bile altından kalkıyor, Türk halkının cinsel kimliğini örtük de olsa kabullendiği Zeki Müren’in tahtına aday gösteriliyordu. O yıllarda papyonlu, takım elbiseli fotoğraflarının kapaklarında bulunduğu longplayler, albümler yaptı. Gülşen Bubikoğlu’nun sevgilisi rollerini üstlendiği filmlerde oynadı. Bülent Ersoy’un <em>artistik</em> vasfı hakkında kehanette bulunanlar yanılmadılar. Yalnız şarkıcı değil, gösteri dünyasının önemli bir artisti olarak başladığı şöhret yolculuğunda ilerledi. 1981’de ameliyatla kadın olma, cinsel kimliğini afişe etme cesaretini gösterdi.</p>

    <p>İkincisi Kibariye’nin ilk çıkışı idi. <em>“Kimbilir bu gidişin dönüşü olacak mı/Ah nasıl yollarına bakacağım kimbilir”</em> şarkısıyla bir anda tanındı. Ama bugünkü Kibariye’den çok farklıydı. Çok zayıftı, sessiz, hüzünlü bir hali vardı ve daha güzel söylüyordu. <em>Kimbilir</em> çok tuttu, plakları çok satıldı ama sonra Kibariye ortadan kayboldu. Tekrar çıkışı ancak 80’lerin sonlarında gerçekleşti. Üçüncü olay ise Esengül’ün esrarengiz ölümü oldu. Esengül arabesk söyleyen, pek başarılı olmasa da bazı kesimlerin dikkatini çeken, güzel, genç bir kadındı. Müzik dünyası için önemli bir isim değildi, ama ikincisinin henüz yapılmadığı Boğaz Köprüsü’nde bir araba tarafından çiğnendi ve öldü. Ardından çok şey yazıldı, söylendi, bir sonuç çıkmadı. O dönem de, bir tür “Susurluk” hikâyesinin kahramanı Esengül olmuş, mafya, yolsuzluk, infaz üzerine kurulu hikâyeler Esengül’ün esrarengiz ölümüyle dillendirilmişti. Acıların Kadını Bergen’in ise 70’li yıllarla hiçbir ilgisi yoktu. O yeni bir trendin yarattığı, yüzüne kezzap atıldığı için bir gözü kör olan, sonra hayatı hazin bir şekilde sona eren, gerçekten acıların kadınıydı.</p>
  </div>
</body>
</html>
