<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter2-12">
  <div class="html5_section">
    <h1 class="subtitle">Kaç kırık var?</h1>

    <p>Bazı derslerden 70’lerde “ikmal”e, 70’lerin sonlarında “bütünleme”ye kalındı. İkmale kalanlar kaldıkları derslere haziran boyunca devam ederler, sonra ikmal imtihanlarına (bütünleme sınavlarına) girerlerdi. Doğrudan geçen öğrencilerin içinde ilk bir-iki hafta tuhaf bir boşluk duygusu olur, bütünlemeye kalmış olanlar söylenerek okula giderlerdi. Bir ay süren derslerden sonra bütünleme sınavları yapılır, geçen geçer, kalan kalırdı. Tek dersten geçmek, kurul kararıyla geçmek gibi uygulamalar vardı. Tek ders sınavları eylülde yapılır, birkaç dersten kalan öğrenciler, ertesi sene o sınıfı tekrar ederlerdi. İki sene üst üste sınıfta kalan öğrenciler “belge alırdı”. Öğrenci dersten kurul kararıyla geçmişse, karnesinde o dersin karşısında ÖKK yazar, bu “Öğretmenler Kurulu Kararıyla” geçti anlamına gelirdi. Çalışkan öğrenciler karne almakla yetinmez, teşekkür ya da takdir de alırlardı. 70’lerin başlarında çok çalışkan öğrenciler “iftihara geçerler”ken, sonraları değişip adı “takdir almak”, “teşekkür almak” oldu. Çocuklarının okul başarılarıyla gururlanan anne babalar bu takdirleri, teşekkürleri yıllarca sakladılar, hatta çerçeveletip duvara astılar. Lise son öğrencilerinin korkulu rüyası ise, şimdi de olduğu gibi üniversite sınavlarıydı. Hiçbir şey değişmedi. Aynı sıkıntı, aynı endişe aynı biçimde yaşandı. Aynı kurslara paralar döküldü, aynı sevinçler yaşandı ya da hayal kırıklıklarına uğrandı. Yalnızca öğrencilerin eğilimleri değişti. 70’lerde öğrencilerin büyük çoğunluğu doktor olmak isterken, 90’larda bilgisayar mühendisi ya da işletmeci olmak istediler.</p>

    <p>Okullar sıkıcıydı, sevimsizdi, disiplin yuvalarıydı. Ama okuyanlar gençti. Bu yüzden öğretmenlerine küçük şakalar –bazen büyük şakalar– yaparak, âşık olarak, kopya çekerek, okuldan kaçıp sinemaya giderek o yılları geçirdiler ve büyüdüklerinde özlemle andılar, çünkü o yılları andıkça gençliklerini hatırlıyorlardı.</p>
  </div>
</body>
</html>
