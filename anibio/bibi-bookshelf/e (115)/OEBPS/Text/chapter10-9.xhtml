<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter10-9">
  <div class="html5_section">
    <h1 class="subtitle">Kız beşikte, çeyiz sandıkta</h1>

    <p>Bir evin kurulmasında taraflar arasında, daha önceki yılların anlayışından devralınmış bir anlaşma vardı: Yatak odası takımını ve kadınları ilgilendiren her türlü eşyayı kız tarafı temin ederken evin diğer temel eşyalarını alma sorumluluğu erkek tarafına düşerdi. Özellikle evlenince “ev hanımı” olacak “ev kızları” evlenirken bu anlaşma uygulanır, ama tanışarak evlenen nişanlılar, maddi güçlerine göre birbirlerine destek verirler, hele kız da çalışıyorsa, birçok eşyayı ortaklaşa alırlardı. Yine de çeyiz, kız tarafının sorumluluğuydu. Oğlan tarafı isterse buna katkıda bulunabilirdi. Çeyizin içeriği ailenin maddi gücüne, hayat görüşüne, zevkine göre değişirdi. Genel olarak kumaş veya dantel olan her şey ile mutfakta kullanılacak küçük eşya ve evi süsleyecek olan parçalar çeyizi oluştururdu. Buzdolabı, televizyon, koltuk takımı, yemek masası ve sandalyeler oğlan tarafınca alınırken halı, perde, battaniye, yorgan, yastık gibi eşyalar kız tarafınca hazırlanırdı.</p>

    <p>Ama asıl çeyiz bunlar değildi. Artık önemsenmemek ve sıkça görülmemekle beraber, hâlâ sandık çeyizi olarak adlandırılan çeyiz, tamamen kadınca parçalardan oluşurdu. Bu parçalar eskiden çok önemsenen, giderek alınmaz ve kullanılmaz olan çeyiz sandığına yerleştirilirdi. Kızı olan anneler için iyi hazırlanmış bir çeyiz bir tür şeref tablosuydu. Bazı anneler kızlarının çeyiziyle övünürlerdi. Kız çocuğu daha ilkokula giderken çeyizi hazırlanmaya başlanırdı. 60-70’li yıllarda kız doğuran, geleneklerine bağlı anneler, kızları büyüyünce hayal kırıklığına uğradılar. Çünkü 80’lerde evlenme çağına gelen kızlar, çeyizi oluşturan parçaların çoğunluğunu beğenmedikleri gibi, bu uzun ve zahmetli emekle dalga geçtiler, çabayı küçümsediler.</p>

    <p>Çeyizi önemseyen kızların sandıklarında inanılmaz miktarda dantel bulunurdu. Sehpalara, raflara, dolaplara, koltukların kollarına ve arkalarına, telefonun, televizyonun, radyonun üstüne dantel örtülürdü. Aynı motiften çeşitli boylarda danteller örülür, bunlara oda takımı denirdi. Bir kızın çeyizinde tek bir motif içeren dantel bir oda takımı varsa, bu zayıf bir çeyizdi. Ayrıca keten üzerine nakış, etamin üzerine kanaviçe işlenmiş birkaç parça daha bulunmalıydı. 70’lerde yeni evli bir çiftin evinde her şeyin üstünde dantel, piko, kanaviçe, rahibe işi, delik işi gibi çeşitli yöntemlerle hazırlanmış örtüler bulunurdu.</p>

    <p>Dantelden veya piko işiyle hazırlanmış yatak odası örtülerine de yatak takımı denirdi. Bunlar yorgan ağzı, karyola eteği, yastık kılıfı ve çarşaftan oluşurdu. Her aile gücüne göre biri dantelli olmak şartıyla, pikolu, fistolu, nakışlı yatak takımları hazırlardı. Nevresim takımları, çamaşır makinelerinde yıkanabilen ve çarşaf gerektirmeyen kuş kadar hafif yorganlar henüz üretilmiyordu. Yatak odalarına egemen olan renk masumiyetin, temizliğin ve saflığın sembolü beyazdı. Tutucu anneler 80’lerle birlikte yatak odalarına giren inanılmaz renklilikte nevresim takımlarından ve hafif yorganlardan hiç hazzetmediler. Israrla yorgan diktirmeyi sürdürdüler.</p>

    <p>Yorganlar çeyizin çok önemli bir parçasıydı. Çeyiz için üstü saten kaplı yorganlar diktirilir, etrafına dantel geçirilmiş yorgan çarşaflarıyla kaplanırdı. Bunlar şık, kıymetli yorganlardı. Yatıya gelen misafire çıkartılır veya doğum, hastalık gibi durumlarda kullanılırdı. Bir kızın çeyizinde ayrıca yüzleri daha ucuz kumaşlardan seçilmiş günlük yorganlar da bulunmalıydı. 70’ler hazır yatak odası mobilyalarının da hayata girdiği bir dönem oldu. Dolayısıyla kenarları boş, başları demirden, aynalı karyolaların yerini, genellikle lake ya da maun, kenarları kapalı karyolalar aldığı için, karyola eteği denen uçları dantelli örtüler işlevsiz kaldılar. Anneler bunların serilmesi konusunda ısrarlı oldular, modern kızlar da kenarları kapalı karyolalara bunları sermenin mümkün olmadığını bir türlü anlatamadılar. Çeyizlerin içinde hamam takımları da bulunuyordu. Artık hamama gidilmediği için peştamal gereksizdi, yerini bornozlar aldı. İyi bir çeyizde en az iki adet, büyük, mümkünse etrafı oyalanmış banyo havlusu, saç havluları, hamam tası, keseler, banyo terlikleri mutlaka bulunurdu. Ayrıca günlük kullanım için çeşit çeşit havlu alınır, kiminin etrafı oyalanır, misafire çıkarmak üzere daha kaliteli, daha iyi cins havlular tercih edilirdi.</p>

    <p>Çeyizlerin büyük ve önemli parçalarından biri yatak örtüsü, diğeri de masa örtüsüydü. Bunlar gösteriş yapmaya uygun olan parçalardı. Aile bağları kuvvetli olduğu ve bol misafirli bir hayat öngörüldüğü için, ev kurulurken alınabilecek en büyük yemek masaları alınır, bunlara da en gösterişli örtüler serilirdi. Tek masa örtüsüyle yetinilmiş bir çeyiz zayıf sayılırdı. Masa örtüsü denince akla gelen, yemek yenirken serilen örtüler değil, aksine, yemek yenmediği zaman masaya serilen, dantelden, nakışlı veya benzer bir el emeği ile hazırlanmış örtülerdi. Zarif aileler yemek yerken masaya örtü sererler, bunların yıkanabilir, beyaz, keten kumaşlar olmalarını tercih ederlerdi. Yemek yenirken serilen beyaz masa örtüleri mutlaka kolalanır, peçete takımları unutulmazdı. Ama hayat değişirken pratik estetiğin önüne geçti. Dantel desenli, adi naylondan masa örtüleri çıktı. Çirkin ve pratiktiler. Kâğıt peçetelerin yaygınlaşmasıyla birlikte, kumaş peçete tenzili rütbeye uğradı, kurulama bezi olarak kullanılmak üzere mutfaklara düştü. Tutumluluk çağından tüketim yıllarına geçilirken yemek masalarının mantığı, hayattaki yerleri de değişti. Yeni ve estetiğe önem veren, tüketimden kaçınmayan yeni bir anlayışla, çok cazip masa örtüleri ve peçeteler sahneye çıktı.</p>

    <p>Porselen yemek takımları, iyi cins çatal bıçaklar, bardaklar, kadehler, tencereler, mutfakta kullanılacak diğer malzemeler de iyi bir çeyizin parçalarıydılar. Yatak örtüleri de masa örtülerine benzer süreçlerden geçtiler. Küçük dantel motiflerin inanılmaz bir sabırla örüldükten sonra birleştirilmesiyle elde edilmiş ya da boydan boya nakışlı yatak örtüleri karyolaların üstüne serilirdi. Bunların da günlük ve loğusalık olanları vardı. Günlük olanları fazla emek verilmeden hazırlanır, ama yine de güzel olmasına dikkat edilirdi. Ama yatak örtüleri ne kadar ince bir sabırla işlenmiş olsa da, çiftler evlenip aşkları tavsadıktan, evliliğe ve eve gösterilen özenin yerini birbirini yemeler aldıktan sonra, yatak örtüleri dolaplara tıkıştırılır, sabah karyolanın üzerine yorgan ya da battaniye gelişigüzel örtülürdü. Loğusalık, hastalık halinde veya eve doluşan kadın misafirlere yatak odasını da göstermek gerektiğinde, bu şahane örtü dolapta beklediği yerden çıkardı.</p>

    <p>Buzdolapları, “fırınlı aygaz”ları, aspiratörleriyle birlikte yeni hayatın mutfakları, geleneksel çeyiz anlayışına da sızarak renk getirdi. Ağırbaşlı aileler çeyizde hep beyazı tercih ederlerdi. Banyo havluları uçuk renklerde olabilirse de çarşaflar, danteller, tül perdeler hep beyazdı. Oysa mutfak takımları özgür bir alandı, bir geleneğin devamı değildi. Çok renkli, alabildiğine desenli ve cafcaflı olabilirdi. Mutfak takımlarının içinde sayısız miktarda örtü bulunurdu. Bunlar raflara, ekmek kutularının, buzdolabının üstüne serilir, dolabın en üst rafına dizilmiş parlak tencerelere varıncaya kadar görünen her eşya bir örtüyle örtülürdü. Perdelerin ve tüpgazlara örtülen örtülerin de aynı kumaştan olması zorunluydu. Mutfak yağ kızaran, salça veya yemek dökülmesi ihtimali yüksek olan bir yer olduğu için, kolayca yıkanan kumaşların, özellikle desenli olanları tercih edilirdi. Bu desenlerin patlıcan, domates, biber, üzüm, kiraz, şeftali olmasında hiçbir sakınca bulunmuyordu.</p>

    <p>Çeyiz sandıklarında başka eşyalar da bulunurdu. Bunlar meşhur “ağlayan çocuk” resmine bakılarak yapılan işlemelerden oluşan tablolar, nakışlı kırlentler, seccadeler, namaz başörtüleri, gecelik-sabahlık, pijama, lizöz, çamaşır ve çeyizi hazırlayan annenin havsalasının aldığı diğer eşyalardı. Perdeler evin belli olması beklenerek en sona bırakılır, ama kıymetli halılar ufukta herhangi bir damat adayı yokken bile alınabilirdi. Halı 70’lerde önemli ve değer verilen eşyalardandı; bir ev hakkında halısına bakarak karara varmak mümkündü. Anneler İsfahan’dan Kars’a, Bünyan’dan Hereke’ye tüm halı cinslerini bilirlerdi. Halının taban halısı, oda halısı, karyola halısı, yolluk, seccade şeklinde adlandırılmış değişik boyutları vardı.</p>

    <p>Kız tarafı bunları hazırlar ve adına çeyiz denirken, zavallı oğlan tarafı koltuk takımı, yemek odası, vitrin, çamaşır makinesi, televizyon alabilmek için çırpınır, beğense de beğenmemiş gibi yapma ihtimali çok yüksek olan kız tarafının, yani kızın kaprisli annesinin gönlünü edebilmek için uğraşır dururdu. İki taraf sık sık sözleşirler ve beraberce mobilya bakmaya giderlerdi. Düğün tarihi yaklaştıkça, –ayrı eve çıkacaklarsa– evlenecek çiftlerin oturacakları ev için seferberlik başlar, sokak sokak gezilerek kiralık ev aranırdı.</p>

    <p>Mobilya alışverişleri hiç de kolay geçmezdi. Dünürler ve gelin kayınvalide arasındaki ilk anlaşmazlıklar, görüş ayrılıkları ortaya çıkar, nişanı atma girişimleri en çok bu dönemde yaşanırdı. Kayınvalide bir koltuk takımı üzerinde ısrarlı olur, gelin beğenmez, kayınvalide gelini saygısızlıkla, gelin kayınvalideyi zevksizlikle –arkasından– itham ederdi. Görgülü ailelerde alınacak mobilyanın seçimi tamamen gençlere bırakılır, “onlar kullanacaklar, içlerine sineni alsınlar” denir, ama yine de müstakbel kayınvalide “Bu koltukların rengi açık değil mi, çabuk kirlenir de…” filan gibi bir iki cümleyi araya sokardı.</p>

    <p>70’lerde Türkiye her ne kadar kendi sınırları içinde yaşıyor olsa da, büyük şehirlere yakın küçük şehirlerde modernleşme uç vermeye başlamıştı. Kızların da okuması ve sosyal hayata katılması, ayrıntıları ince ince düzenlenmiş bu törensel yaşayışın birçok unsurunu devredışı bıraktı. Kızlar çeyiz ve nişanlılık sürecine derin itirazlarda bulundular. Küçük geleneklerin yaşatılması ve ayrıntılar konusunda da anneler her zaman daha tutucu ve ısrarlı oldular. Kızlar babalarını birçok konuda daha kolay ikna ederlerken, örneğin karyola eteğinin serilmesi gibi süfli bir konuda, anne kız arasında derin görüş ayrılıkları belirdi. Düzeni koruyan annelerdi, hayatın değişmesine en çok onlar itiraz ettiler. 70’li yıllarda evlenen birçok okumuş genç kız, evlerini istedikleri gibi düzenlemekte, gerektiğinde kayınvalide ile çatışmakta, anneleriyle kapışmakta sakınca görmediler. 70’ler küçük hayatların içinde bile küçük başkaldırıların yaşandığı ve olağan hale geldiği yıllar oldu. Ama yine de geleneklerin hâlâ var olduğu küçük hayatları tümden değiştirmek mümkün olmadı. Zaten bunu kızlar da, erkekler de istemiyorlardı. Hâlâ aile şerefi, üçüncü kişilere sergilenecek davranış biçimleri tanımlanmış özelliklerini koruyordu ve bir genç kızın evlenirken gelinlik giymemesi söz konusu bile olamazdı.</p>
  </div>
</body>
</html>
