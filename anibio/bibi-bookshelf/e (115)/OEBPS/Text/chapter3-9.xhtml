<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter3-9">
  <div class="html5_section">
    <h1 class="subtitle"><em>Kaçak, Zengin ve Yoksul</em> ve elbette <em>Uzay Yolu</em></h1>

    <p>Sokaklarda kimselerin kalmamasından anlaşıldığı kadarıyla, Türkiye’de son bölümüyle tüm zamanların en yüksek reyting rekorunu kırmış olan dizi <em>Kaçak</em>’tı. Karısını öldürmekle suçlanan bir doktor olan Richard Kimble ile peşindeki kötü polis yıllarca ekran başındaki seyirciyi soluksuz bıraktılar. Kaçak, adı üstünde umutsuzca kaçıyor, tam yakalanacakken bir yolunu buluyor, yine kaçıyordu. Dünyanın birçok ülkesinde aynı ilgiyle izlenmiş, hatta dizinin birkaç ayrı sonu olduğu, değişik ülkelerin değişik sonlar izlediği söylenmişti. 90’larda başrolünü Harrison Ford’un oynadığı bir sinema filmi olarak da çekildi.</p>

    <p>Babası Kirk Douglas’ı televizyonda birçok filmini seyrederek tanıdığımız Michael Douglas’ı <em>San Francisco Sokakları</em>’nda gördük, o da polisti.</p>

    <p><em>Arsen Lüpen</em> “kibar hırsız”dı. Bir roman karakterinin televizyona uyarlanmış şekliydi. Eğlenceli bir diziydi, kahramanlar zarif karakterlerdi. Arsen Lüpen güzelliklere düşkündü, tablo ve mücevher çalardı.</p>

    <p>İlhamını Vahşi Batı’dan alan ve insanlar kadar atların, sığır sürülerinin, kovboy şapkalarının ve barların başrolde oynadığı bir Amerikan dizisi de <em>Bonanza</em>’ydı.</p>

    <p><em>Yedi Kardeşe Yedi Gelin</em> yedi genç kovboyun aşk ve evlilik hikâyelerini anlatıyordu.</p>

    <p>Televizyonda bilimkurgu ile esaslı bir örnek sayesinde tanıştık: <em>Uzay Yolu</em>. Uzay boşluğunda ağır ağır süzülen uzay gemisinin adı <em>Atılgan</em>, kaptanının adı Kirk’tü. Kaptan Kirk, şimdiki dijital teknolojinin gülebileceği kadar ilkel, bir yığın şalteri, düğmesi, çevrilen kolu olan, büyük ekranlı bir kumanda masasında oturur, ikide bir köprüye çağrılırdı. Kaptan Kirk bu büyük ekrandan uzayı izler, Atılgan’ın hareketlerini takip eder, tehlike anında ekranda bazı noktalar yanıp sönmeye başlardı. Hep tanımlanamayan bir gök cismi yaklaşır, Atılgan’a çarpması tehlikesi yaşanır, uzayda kaybolunur, bilinmeyen bir gezegen keşfedilir, hatta bu gezegene inilir ya da gemide oksijen azalırdı. Dizinin Kaptan Kirk’ten daha fazla hatırlanan karakteri ise Mister Spock’tı. Volkanlıydı. Kaşlarının dış uçlarının havaya kalkık ve kocaman kulaklarının kedi kulağını andırır gibi sivri olması sayesinde onun diğer insanlardan farklı, yani Volkanlı olduğunu anlıyorduk. Kulakları o kadar dikkat çekiciydi ki, o yıllarda kocaman kulakları olan çocuklara arkadaşları Mister Spock derlerdi. <em>Uzay Yolu</em>’nun bütün karakterleri vücutlarına yapışan, parlak elbiseler giyerler, kapılar yaklaşınca kendiliğinden açılırdı. Bu kapılar nedense tek bir çizgi halinde birleşmezdi de, dişleri birbirine geçerdi. Dizinin en unutulmaz ve bugün bilim adamlarını yakından ilgilendiren unsuru ise “ışınlanma” hadisesiydi. Bir yere gitmek gerektiği zaman, gidecek olan, ışınlanma bölmesine girer, üzerine bir ışık verilir ve böylece yok olurdu. Hemen ardından gitmek istediği yerde kendini ışınlanmış olarak bulurdu.</p>

    <div class="figure html5_figure">
      <img alt="" src="../Images/p106.jpg" />

      <div class="figcaption html5_figcaption">
        1969’da insanoğlunun Ay’a ayak basmasıyla birlikte çekimine son verilen <em>Uzay Yolu</em> dizisindeki uzay gemisi <em>Atılgan</em>’ın kaptanı Kirk. 70’lerde dizinin çekimleri bitmişti, ama biz seyretmeye daha yeni başlamıştık.
      </div>
    </div>

    <p><em>Uzay Yolu</em>’ndan sonra onun bir tür devamı olan <em>Uzay 1999</em> yayınlandı ama, <em>Uzay Yolu</em> kadar ilgi toplamadı. <em>Uzay Yolu</em> özel televizyonlarda kısa süren, başarısız macera yaşayan dizilerden biri oldu. Birkaç yıl önce bir özel televizyon kanalı büyük ümitlerle yayına soktuğu diziyi tutmayınca kaldırmak zorunda kaldı.</p>

    <p>Uzay Gemisi <em>Atılgan</em>’dan başka, televizyonda bir gemi daha görünüyor ve seyirciyi çok eğlendiriyordu. <em>Aşk Gemisi</em>. “The Love Boat” diye başlayan sözlü jenerik müziği duyulunca, aşk meraklısı seyirci hemen televizyonun başına koşardı. Çok lüks bir yolcu gemisinde geçen <em>Aşk Gemisi,</em> tatlı hayat rüyalarını körüklüyordu. Yolcular çok şık giyinirler, gemideki havuza girerler, barda veya restoranda içki içerler, kaptan mutlaka yolculara danslı bir yemek verirdi. <em>Aşk Gemisi</em>’nde biri hafif polisiye, diğeri aşk, ayrılık veya evlilikle ilgili birkaç hikâye iç içe geçer, dizinin sonunda gemi limana yanaşır, bütün sorunlar çözülmüş, ayrılanlar birleşmiş, hırsız bulunmuş, aşklar alevlenmiş olurdu. <em>Aşk Gemisi</em>’nin zamanında gördüğü ilgi de özel televizyon yöneticilerini yanılttı. Bir özel kanal bu diziyi tekrar yayınladı ama reyting raporlarında başarısız görününce kaldırdı.</p>

    <div class="figure html5_figure">
      <img alt="" src="../Images/p107.jpg" />

      <div class="figcaption html5_figcaption">
        Türkiye’de hayat durduran ünlü dizi <em>Dallas</em>’ın iki başkarakteri. Türkçede yaygın yazılışıyla Ceyar ve karısı Suellen.
      </div>
    </div>

    <p>Büyük aileleri, aile bireyleri arasındaki sürtüşmeleri, çıkar çatışmalarını, yasak aşkları konu alan dizilerin ilk örneği <em>Zengin ve Yoksul</em>’du. Çok tutmuştu. Biri zengin diğeri yoksul iki kardeş arasında gelişen dizinin en akılda kalan karakteri, yoksul kardeşin peşindeki kötü adam Falconetti’ydi. Falconetti’nin kör olan bir gözü siyah bantla kapalıydı.</p>

    <p><em>Zengin ve Yoksul</em> çok tuttu, çok seyredildi, ama karakterlerinin hiçbiri <em>Dallas</em>’ın karakterleri kadar iyi hatırlanmadı. 70’lerin sonlarına doğru yayınlanmaya başlayan <em>Dallas</em>, yayınlandığı sırada hayatın durmasına neden oluyordu. Sokaklarda kimseler kalmıyor, ertesi gün okullarda, işyerlerinde seyredenler seyredemeyenlere <em>Dallas</em>’ı anlatıyorlardı. Kötü adam J.R ile kardeşi iyi adam Boby, seksi yeğen Lucy, Boby’nin karısı güzel Pamela ile J.R.ın alkolik karısı Suellen, yıllarca pazar geceleri televizyon başındaki seyircileri oyaladılar. 90’lara gelindiğinde, vaktiyle hayat durduran bu diziyi satın alıp yayına sokan bir özel televizyon, başka kanallarda başka programların seyredildiğini fark edince, elindeki <em>Dallas</em> stokunu sabah yedide yayınlayarak bitirdi.</p>

    <p><em>Beyaz Gölge</em> yayınlanırken, basketbolde bir ilgi patlaması yaşandı. Birkaç yıl süren bu merak boyunca okul bahçelerindeki basketbol alanları gençlerle doldu, sokaklardaki ağaçlara fileler asıldı, spor yapan gençler antrenörlerine <em>coach</em> demeye o yıllarda başladılar.</p>

    <p><em>Lassie</em> başrolünü anlayışlı, müthiş akıllı ve sevimli bir Collie’ nin oynadığı diziydi, onunla birlikte Collie cinsi köpeklerin adı Lassie kaldı.</p>

    <p><em>Flipper</em> çocuklara ve büyüklere yunusları sevdirdi.</p>

    <p>80’lerin sonlarına gelindiğinde televizyon iki kanallı, ama renkliydi. O yılların en çok tutan dizisi ise <em>Mavi Ay</em> oldu. Bruce Willis’le tanışmamızı sağlayan ve soğuk sarışın güzel Cybill Shepherd’ın vatkalı, gülünç tayyörler giydiği <em>Mavi Ay,</em> yeni bir espri anlayışını, yeni bir aşk tarzını ve yeni nesil genç kızların âşık olmak isteyeceği esprili, güzel adamı işaret ediyordu. Çalışıp kazanan, çekip çeviren, egemen olan erkek karakteri yerine Bruce Willis’in oynadığı, tembel, patronluk taslamayan, gülen, rahat ve doğal David Addison işe geç geliyor, tembellik ediyor ve güzel kadınlardan hoşlandığını açıkça belli ediyordu. Dizinin diğer başrol karakteri Maddie Hayes ise David’in tam tersi bir kişiliğe sahipti. Çalışkan, disiplinli, sert ve otoriterdi. Üstelik espriden de anlamıyor, David’in o güzel esprilerine güleceği yerde kızıyordu. David Maddie’ye ilgisini belli ediyor, ama Maddie bu disiplinsiz adama kendinin de âşık olduğu gerçeğini reddediyordu.</p>

    <p><em>Mavi Ay</em> her bölümde Maddie’nin güzel olduğuna kimsenin itiraz etmediği bacaklarıyla başlıyordu. Asansörün kapısı açılıyor, sert adımlarla yürüyen bir çift güzel bacak çıkıp ofise doğru yürürken, David ya işe gelmemiş ya da çalışanlarla birlikte dalga geçiyor oluyordu. Mavi Ay bir özel dedektiflik bürosuydu, çalan telefonlara kıvırcık saçlı, çirkin, Maddie’ye hayran olan sekreter Bayan Topesto bakar ve alo demek yerine, Mavi Ay dedektiflik bürosunun özelliklerini anlatan ve hiç değişmeyen uzun cümleler söylerdi. <em>Mavi Ay</em> da vaktiyle çok tutmuş olmasına rağmen, 90’ larda yayınlandığında eski ilgiyi görmedi, herkes Bruce Willis’in şimdiki kel ve ağırbaşlı halinin, saçlı ve genç halinden çok daha iyi olduğuna karar verdi.</p>

    <div class="figure html5_figure">
      <img alt="" src="../Images/p109.jpg" />

      <div class="figcaption html5_figcaption">
        Müjde Ar <em>Aşk-ı Memnu</em> adlı dizide oynayarak ve bir kolonya reklamında sudan bikiniyle fırlayarak Türk erkeğinin kadına ve sekse bakışını ciddi şekilde sarsmıştı. 70’lerin kadınlarının da sekse bakışlarının değişiminde onun epeyce payı oldu.
      </div>
    </div>

    <p>Japon kültürünü öne çıkaran <em>Shogun</em>, ilk Brezilya dizisi örneği <em>Köle Isaura</em> da televizyonda iz bırakan diziler oldular. Çekirge ile hocası, Kung-Fu’yu tanıttılar. Zenci-beyaz meselesini işleyen <em>Kökler</em>’den kalan en büyük hatıra, dizinin kahramanı Kunta Kinte oldu. Fazla esmer ve kıvırcık saçlı oğlanlara, sokaklarda arkadaşları Kunta Kinte diye sesleniyorlardı.</p>

    <p>Amerikan dizileri hoştu, boştu, eğlendiriyordu. Ama dünya klasiklerinin televizyon uyarlamaları da en az Amerikan dizileri kadar ilgi görüyor ve Charles Dickens’ın adını bile duymamış, eğitimsiz seyirci, <em>Büyük Umutlar</em>’ı ilgiyle, merakla ve gözleri yaşararak seyrediyordu. Hele <em>Jack</em> yayınlanırken gözler ağlamaktan kan çanağına dönmüş, dizi filmle aynı adı taşıyan çocuğun hayatı yakından takip edilmişti. <em>David Copperfield, Anna Karenina, Savaş ve Barış, Siyah Lale</em> ilgi görmüş klasik eserlerdi. BBC yapımı televizyon dizileri ise kalitesiyle dikkat çekiyor, büyük seyirci topluyordu. <em>Aşağıdakiler Yukardakiler, Kaptan Onedin, Dük Caddesi Düşesi</em> gibi diziler farklılıklarını hemen ortaya koymuşlardı.</p>

    <p>Yerli yapımlar, Amerikan ve İngiliz dizilerine göre pek akılda kalıcı olamadılar. En çok hatırlanan <em>Kaynanalar</em> oldu. <em>Aşk-ı Memnu</em> 13 bölümlük bir dizi olduğu halde çok ilgi görmüş, Bihter rolündeki Müjde Ar şöhret yolundaki en büyük adımı bu diziyle ve denizden bikiniyle fırladığı esnada görüntünün dondurulduğu kolonya reklamı ile atmıştı. 80’lerde yerli yapımların sayısı arttı. <em>Üç İstanbul, Kiralık Konak, Küçük Ağa, Ayaşlı ve Kiracıları</em> ilgiyle izlenen diziler oldular. <em>Kaynanalar, Kuruntu Ailesi</em> gibi ünlü tiyatro oyuncularının rol aldığı diziler de televizyon ekranlarından seyirciye ulaştılar.</p>
  </div>
</body>
</html>
