<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter19-7">
  <div class="html5_section">
    <h1 class="subtitle">Yenildik ama ezilmedik, yokluk yılları, kuyruklar</h1>

    <p>2000 yılında Galatasaray’ın Avrupa şampiyonu olması, kırklı yaşlarda olanlarda, oğlunun paşa çıktığını görmüş baba etkisi yaptı. Onyıllar boyunca başı önde gezmek kolay şey değildi. Hele her birinin dünyaya bedel olduğu sanılan 11 Türk’ün futbol sahalarında her seferinde dökülmesi, dört, beş, altı hatta bazen sekiz gol yediğimiz maçlardan sonra ertesi gün tüm gazetelerin sözleşmişler gibi hep aynı başlığı atmaları canımıza yetmişti: “Yenildik ama ezilmedik!” 70’ler futbolda başarısızlığın acısıyla eridiğimiz yıllardı. Boksör Cemal Kamacı Avrupa Boks Şampiyonu olunca günlerce inanamamıştık. Ara sıra güreşte bir-iki altın veya gümüş madalya alınca dünyalar bizim oluyordu. Olimpiyatlara katılamıyorduk bile, tüm sporcularımız daha ilk elemelerde eleniyorlardı. 70’lere ve 80’lerin ilk yarısına, sporun her dalında yaşadığımız ağır yenilgiler hâkimdi. Bazı yabancıları bağrımıza bastık. Brezilyalı siyahi futbolcu Didi yalnız Fenerbahçe’nin değil, hepimizin efsanesiydi. Dünya Boks Şampiyonu Muhammed Ali Clay’i Müslüman olduğu için tüm ülke, tek bir yürek olarak destekliyordu. Trabzonspor üç büyükler hâkimiyetine o yıllarda son verdi ve üç büyükler böylece dört büyükler oldu. Bugün adı sanı olmayan bazı takımlar, 70’lerin önemli takımlarıydı. Dört büyükler onlardan çekinirlerdi, hatırı sayılır çoklukta taraftarları vardı. PTT, Altınordu, Vefa, Göztepe gibi takımlar birinci ligdeydiler.</p>

    <div class="figure html5_figure">
      <img alt="" src="../Images/p431.jpg" />

      <div class="figcaption html5_figcaption">
        2000 yılında UEFA Kupası’nı ve Süper Kupa’yı alarak Avrupa’da “sesimizi duyuran” Galatasaray’ın 70’li yıllarının efsanevi oyuncuları. Arka sıra: Gökmen, Şevki, K. Mehmet, Güngör, Nihat, Ali. Ön sıra: Zafer, B. Mehmet, Şükrü, Fatih Terim, Bülent.
      </div>
    </div>

    <div class="figure html5_figure">
      <img alt="" src="../Images/p432.jpg" />

      <div class="figcaption html5_figcaption">
        Bu dönem milli gururumuz olan boksör Cemal Kamacı.
      </div>
    </div>

    <p>Hayatta tuhaf ve korkutucu şeyler oluyordu. Maraş katliamı toplumun kanını dondurdu. Kanlı 1 Mayıs her hatırlanışta toplumsal belleği ürpertecek kadar derin bir yara açtı. 12 Mart Muhtırası tedirginlik yarattı. Büyükler kapsamlı tutuklamaları, aydınların gözaltına alınışlarını dikkatle izlerlerken, çocuklar “Neden, ne için, ne oluyor?” diye sorup cevap alamadılar. Deniz Gezmiş ve arkadaşları asıldı. Milli Şef İsmet İnönü öldü. Öldüğü gün okullarda tören yapıldı, televizyon cenaze törenini naklen yayınladı.</p>

    <p>Yapılabileceğine ve üstünden arabayla geçileceğine bir türlü inanılamayan Birinci Boğaz Köprüsü Cumhuriyet’in 50. yılına yetiştirildi. O yıl Cumhuriyet tarihinin en öğrenilemez ve sıkıcı marşı da bestelendi. <em>“Müjdeler var yurdumun toprağına taşına/Erdi cumhuriyetim elli şeref yaşına./Bu rüzgârla şahlanmış, dalga dalga bayrağım/Başka bir tuğ yaraşmaz Türk’ün özgür başına…”</em> Tüm okullarda, tüm çocuklara bu sıkıcı marş ezberletildi. Kimse doğru dürüst öğrenemedi, okuyamadı.</p>

    <div class="figure html5_figure">
      <img alt="" src="../Images/p433.jpg" />

      <div class="figcaption html5_figcaption">
        Dünyanın efsanevi boksörlerinden Muhammed Ali Cley Müslüman olduğu için Türk halkından daima sonsuz bir destek gördü.
      </div>
    </div>

    <p>70’lerin ikinci yarısında yokluk yılları başladı. Benzin, sigara, margarin, sıvı yağ, tüpgaz, fuel-oil adeta buharlaştı, yok oldu. İki paket sigara için iki saat, bir depo benzin için bir tam gün kuyrukta bekleniyordu. Elektrik kesintileri yaşandı. Enerji darboğazı nedeniyle gece ve gündüz elektrik kesintileri başladı. Hayat, elektriksiz saatlere göre yeniden düzenlendi. Başlangıçta kesintilerin bu kadar uzun süreceği tahmin edilmemiş, karanlık geçen geceler mumlarla veya gaz lambalarıyla aydınlatılmaya çalışılmıştı. Ama böyle yürümedi. Her eve, piknik tüplere takılan bir fitil aracılığıyla LPG’nin yanmasını sağlayan ve adına lüks lambası denen lambalar girdi. Makineler durdu, televizyonlar, radyolar sustu. 70’lerin son yıllarında yaşanan öyle bir yokluktu ki, zengin ve fakir bu yoklukta bir oluyordu. Fuel-oil bulunamadığı için kaloriferli evlere soba kurulmuş, yeni tanışılan bu konfor elden kaçmıştı. Tüpgaz da kıtlık listesinin önemli bir kalemiydi, mutfaklardaki “fırınlı aygazlar” mümkün olduğunca az kullanılıyor, çorba tencereleri sobaların üzerinde kaynıyordu. Devlet dairelerinde kaloriferler yanmıyor, anneler çocuklarını okula üst üste giydirerek yolluyorlardı. Yokluk yıllarında dersler paltolarla, eldivenlerle yapıldı. Öğretmenler ders anlatırlarken, ağızlarından buhar çıkıyordu.</p>

    <p>Tiryakiler deliye dönmüşlerdi. Bir paket sigara için yapmayacakları şey yoktu. Sigara ikramında cimrilik bu dönemde başladı. Bakkallar sevdikleri müşterilerine Maltepe, Samsun sigaralarını tezgâh altından satıyorlardı. Binbir güçlükle, karaborsadan, dünyanın parası ödenerek alınan sıvı yağ tenekelerinden yanmış motor yağı çıkıyor, satan dolandırıcılar kayıplara karışıyorlardı. Sebze ve meyve bol bulunmasına rağmen hayat tatsızlaşmıştı. Anne babalar düşünceli ve dalgındılar. Ecevit’ten sonra Demirel iktidara gelince bütün o yoklar, kısa sürede vara dönüştü. Sanki kapalı depolar açıldı, yeraltından yağ, sigara, benzin fışkırdı.</p>

    <p>12 Eylül siyasi olarak çok yazıldı, konuşuldu tartışıldı. Evlerde de etkisi hissedildi. Siyasi kimliği olanlar 12 Eylül sabahında eşyalarını hazırlayıp tutuklanmayı beklediler. Siyaset o kadar evlere girmişti ki, hemen her evin siyasi açıdan aktif olan bir tanıdığı vardı. Binlerce insan tutuklandı, yüzbinlerce ev endişeli bekleyişler yaşadı, büyük çoğunluğu karanlık ve acı günler geçirdi. 1961 Anayasası’na göre, demokratik rejim açısından çok falsosu olan 1982 Anayasası için referandum yapıldı, yüzde 90 küsur “Anayasaya Evet” oyu çıktı.</p>

    <p>80’lerin başında yaşanan “Banker Skandalı” ocaklar söndürdü. Banker Kastelli 12 Eylül’ün hemen ertesinde sahneye çıkmış, üç kuruş birikimi olan orta sınıfa sonsuz para vaat etmişti. Kananlar evlerinden barklarından oldular, bir kısmına tıpkı Zeki Ökten’in <em>Faize Hücum</em> adlı, bu dramı anlatan filminde olduğu gibi inme indi.</p>

    <p>12 Eylül 1980’le yeni bir perde açıldı. 60’larda gençliklerini yaşamış, usul, ağır, yoksul ama keyifli bir hayatın ahengine alışmış nesil için şaşırtıcı derecede hızlı, hızına erişemedikleri, tüketimle tanıştıkları yeni hayat başladı. Siyaset sahnesinin aktörleri değişti. Özalcılar, Özal’ın prensleri, papatyalar, lale devri kavramları hayatımıza girdi, değişerek sürdü.</p>

    <p>70’lerin sonunda film acıklı bitti. Faturası ağır oldu. Binlerce genç insan ödedi.</p>

    <p class="final">Ocak 2001, İstanbul</p>
  </div>
</body>
</html>
