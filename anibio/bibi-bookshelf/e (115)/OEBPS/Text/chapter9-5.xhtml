<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter9-5">
  <div class="html5_section">
    <h1 class="subtitle">O ağacın altı</h1>

    <p>Âşık olmak bekârlar için daha kolaydı, onlar arasında âşık olma halleri de günümüze göre farklı yaşanırdı. Şiir, şarkılar ve doğa aşkı besleyen ve güzelleştiren unsurlardı. Âşıklar birbirlerine –genellikle gizlice– mektup yazarlardı, bunlara elbette aşk mektupları denirdi. Aşk mektuplarında “meleğim, erkeğim, gönlümün sultanı, alnımın yazısı” gibi gayet klişe hitaplara, “gülü solana, seni ölene kadar seveceğim” gibi klişe dizelere rastlamak mümkündü. Yazıyla ve okumayla o yıllarda da pek arası olmayan toplum, aşkı da klişe bir şekilde yaşıyordu. Bütün aşk mektupları birbirine benziyordu. Hatta aşk mektupları örneklerine yer veren kitaplar satılıyordu. Yıllar geçince uzun ve ağlamaklı aşk mektuplarından kısa aşk mesajlarına geçildi. Âşıkların buluşması da kolay değildi. Binbir yalan hazırlanır, iyi arkadaşlarla ortak senaryolar yazılır ve ailenin haberdar olmadığı sevgiliyle buluşulurdu. Sevdiğinin bir resmini saklamak, yakın arkadaşlara göstermek, gecenin geç saatlerinde resme bakarak hayallere dalıp gitmek âşık olmanın raconuydu. Radyo susar, sevdalı kızın ya da erkeğin odasının ışığı yanar, bu sırada babadan gizli tüttürülen sigaranın eşliğinde şiirlerle dolu aşk mektupları yazılırdı. Âşıklar buluştuklarında genellikle gözlerden uzak yerleri tercih ederlerdi. Bazı mekânlar âşıklar için önem taşır, bir çınar ağacı aşklarının en önemli tanığı olabilirdi. Bu ağaca isim kazımak da âdetti. Bazı şehirlerde bu türden âşık ağaçlarına rastlanırdı. Âşıkların isimleri yine bıçakla kazınmış bir kalbin içine yazılır, kalbin içinden de bir ok geçerdi. Kalp, içinden geçen ok ve sevgililerin ismi aşk simgesiydi. Defterleri anneleri tarafından pek karıştırılmayan kızlar, sevgililerinden uzun süre haber alamadıklarında ya da gecenin bir yarısı uyku tutmadığında, defterlerine sevgililerinin adlarını yazarlar da yazarlardı.</p>

    <p>Hediyesiz aşk olmazdı. Erkekler çiçek vermekten her zaman utandıkları için genellikle vermezler, kırk yılda bir verecek olduklarında da ceplerine soktukları gülü ya da menekşeyi çıkarıncaya kadar akla karayı seçerler, kızlar da bunları hatıra defterlerinin arasında kuruturlardı. Mendil gönderme devrinden kazak örme devrine geçilmişti. Bir kız bir erkeğe âşık olmuşsa ve bu aşkı yaşıyorlarsa, kazak örmek âdetti. El örgüsü kazaklar demode olunca ve zaten aşkların yaşanma biçimi de, aşkın beklentisi de değişince, kızlar aşk için böyle bir zahmete girmez oldular.</p>

    <p>Âşıkların olduğu yerde kötü adamların olması kaçınılmazdı. Dönemin kötü adamları da kızların babaları veya abileriydi. Kız kardeşini sevgilisiyle gördüğü için ikisini birden döven abi hikâyeleri az rastlanır şeyler değildi. Yardımcı figürleri çoktu, engelleri zorluydu, romantizm dozu ağırdı ama, 70’lerin aşkları daha aşktı.</p>
  </div>
</body>
</html>
