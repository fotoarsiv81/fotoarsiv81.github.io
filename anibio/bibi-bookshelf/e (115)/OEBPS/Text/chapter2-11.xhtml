<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter2-11">
  <div class="html5_section">
    <h1 class="subtitle">En büyük bayram, bu bayram</h1>

    <p>70’lerde öğrenciler bugüne göre daha fazla resmi bayram kutlarlardı. Bayramlar duygu seline neden olmuyordu, ama törenden sonra okul tatil oluyordu. İlk bayram 29 Ekim Cumhuriyet Bayramı’ydı. 23 Nisan Ulusal Egemenlik ve Çocuk Bayramı’ndan sonra, hemen 1 Mayıs Bahar Bayramı gelirdi. Bu biraz manidar bir bayramdı. İlkokul çocukları bunun sadece Türkiye’de bahar, birçok ülkede işçi bayramı olduğunu bilmezler, o gün pikniğe gidileceği için sevinirlerdi. 70’lerin ikinci yarısında, siyasallaşma ile birlikte birçok lisede bunun işçi bayramı olduğunun altı çizilmiş, pikniklerin yerini boykotlar ve eylemler almıştı. 12 Eylül darbesiyle birlikte bahar kılığına girmiş işçi bayramı tamamen kaldırıldı. 19 Mayıs Gençlik ve Spor Bayramı’nın yorgunluğu geçmeden 27 Mayıs Hürriyet ve Anayasa bayramı gelirdi. 12 Eylül yönetimi bu bayramın da gereksiz olduğuna karar vererek kaldırdı. 30 Ağustos Zafer Bayramı yaz tatiline denk geldiği için hafızalarda hiç yer etmemişti.</p>

    <p>Bütün resmi bayramlardan önce ilkokullarda sınıflar süslenirdi. Bol miktarda krepon kâğıdı, elişi kâğıtları, balonlar getirilir, renk renk kedi merdiveni, zincirler yapılır, sınıfın orasına burasına bunlar asılırdı. Kartondan kesilmiş harflerle camlara “23 Nisan Kutlu Olsun”, “Türk Öğün Çalış Güven” yazılır, balonlar şişirilip Atatürk resmi süslenir, kâğıt fenerler asılırdı.</p>

    <p>29 Ekim özellikle okulların bando takımındaki öğrencileri ve izcileri ilgilendirirdi. Bando takımında trampet, zil, davul, flüt, melodika çalınır; takımın epeyce pahalı olan sırmalı, püsküllü kıyafetini alabilecek güçte olan öğrencilerin en yeteneksizleri, –yani büyük çoğunluğu– trampet çalardı. Bayrama birkaç hafta kala müzik aletleri okulun deposundan çıkarılır, silinir, parlatılır, 28 Ekim günü okul çevresinde kostümlü prova yapılır, öğrencilerin hem uygun adım yürüyüp hem de trampet çalabilme yeteneklerine bakılırken, evlerin pencerelerinden başlar uzanır, o yıllarda göğüsler hâlâ milli duygularla dolu olduğu için maşallah sesleri, alkışlar arasında takım provasını bitirir ve okula dönerdi.</p>

    <div class="figure html5_figure">
      <img alt="" src="../Images/p76.jpg" />

      <div class="figcaption html5_figcaption">
        Kızların etek boylarının henüz sorun olmadığı yıllardan bir 19 Mayıs gösterisi. Ayaklarda her bayram ve müsamere üstü çarşı çarşı gezilip aranan pisipisiler var.
      </div>
    </div>

    <p>İzciler büyük ümitlerle izci olurlardı. Dağlarda ateş yakıp kamp kuracakları, vahşi hayvanlarla savaşmayı, iz sürmeyi öğrenecekleri, kendi yemeklerini kendileri yapacakları vaatleriyle kandırılırlar; bunlardan pek azı gerçekten izci olabilir, izci kamplarına katılabilirdi. Büyük çoğunluğu trampet çalarak resmi bayramların geçit törenlerine katılmakla yetinirlerdi. Yeni başlayanlara yavrukurt denirdi. İzcilerin marşları, yeminleri, mataraları, düdükleri, fularları, çakıları, kasketleri, şapkaları vardı. Kız izciler mini etek, erkek izciler şort giyerler, 29 Ekimlerde yağmur altında geçit sırasının kendilerine gelmesini beklerlerken soğuktan donarlardı.</p>

    <p>Resmi geçit törenlerinde şehrin en önemli meydanına tak kurulur, valinin, belediye başkanının, ordunun yüksek rütbeli subaylarının oturacakları yerler hazırlanır, ses düzeni kontrol edilirdi. Vali resmi arabayla geçit törenine katılır, eline aldığı şapkasıyla vatandaşları selamladıktan sonra, tören alanında yerini alırdı. İşin en sıkıcı kısmı da böylece başlardı. Validen başlayarak bir yığın yetkili ellerinde konuşmalarının yazılı olduğu kâğıtlar, kürsüye çıkarlar, “Ey Atatürk’ün geleceğimizi emanet ettiği gençler!”, “Ey vatanımızın teminatı!” gibi hemen her bayramda kullanılan hitaplarla konuşmaya başlarlar, bunlar bitmez de bitmezdi. Yağmur yağar, tak devrilir, daha bir yığın aksilik olur, bir de ses düzeni bozulur, vong vong sesleri arasında kimin ne dediği anlaşılmaz, ses patlar ve sıra öğrencilerin okuyacakları “milli ruh” şiirlerine gelirdi.</p>

    <p>O yıllarda şiirden anlaşılan başka bir şeydi. Bir kere okunabilir, okurken bağırmaya elverir olmalıydı. Çocuklar daha küçük yaşlardan itibaren yüksek sesle şiir okumaya alıştırılırlardı. Misafir geldiğinde “hadi oğlum amcanlara bir şiir oku” cümlesi kafalarına kazınmış olan çocuklar, tören alanında kürsüye çıkar ve “… yediyordu Elif kağnısını kara gecedennn gecedennn” diye başlarlardı şiir okumaya. En çok bağırabilen çocuğun en iyi şiir okuyan olduğu kanaati yaygındı. Şiirin en heyecanlı yerinde ayağını yere vurmak, sema derken gökyüzünü, bayrak derken civarda bulunan bayrağı işaret etmek, vatan derken elini yumruk yapıp göğsüne vurmak âdettendi.</p>

    <p>Kostümlü bir bayram olan 23 Nisan yaklaşırken çocukları bir sevinç, dar gelirli aileleri de bir düşünce alırdı. İlkokul öğretmenlerinde bir yaratıcılık kaygısı görülür, oturup model çizenlerine, ailelerle birlikte dükkân dükkân dolaşıp kumaş seçenlerine rastlanırdı. Rontlar, skeçler, masal canlandırmaları planlanır, resmi geçitte giyilecek gazi, Pamuk Prenses, Anadolu kızı, balerin, Uyuyan Güzel, kedi, tavşan kostümleri diktirilirdi. Folklorcuların da katıldıkları ve ikide bir durup halay çektikleri resmi geçit kafilesinin sonunda, kostüm diktiremedikleri için okul formalarıyla yürüyen ve imtiyazsız sınıfsız bu kaynaşmış kitleyle kaynaşamayan yoksul çocuklar yer alır, tören sonunda onları bekleyen tayyörlü anneleri olmadığı için evlerine dağılırlardı.</p>

    <p>70’lerin ortalarına kadar 19 Mayıs törenlerinde kızların şort giymesi sorun olmuyordu. Çok tutucu olan ailelerin kızları zaten bu törenlere katılmazlar, kalanları da şortlarını giyerlerdi. Milliyetçi Cephe hükümetleriyle birlikte, kızların törenlerde şort veya mini etek giymeleri ciddi bir mesele haline geldi. Tartışmalar gazetelere yansıdı, okullara kızların giyecekleri etek boylarına dair Milli Eğitim Bakanlığı’ndan genelgeler gelmeye başladı. Bir 19 Mayıs’ta zorunluluktan mı, yoksa okul yöneticilerinin “vur dediniz, biz öldürelim de görün” demek istemelerinden mi bilmiyorum, kızların tümü tam kloş ve topuklarına kadar uzanan etekler giydiler.</p>

    <p>Bayram geceleri fener alayları düzenlenirdi. Fener alayına ellerinde yanan meşaleler olan gençler katılır, bu meşalelerle yürüyüş yapılır veya bir kamyonete binilerek şehir turlanırdı.</p>

    <p>10 Kasım törenleri farklıydı. O bir bayram değil, anma töreniydi. 70’lerde anma törenine tüm vatandaşlar katılırlardı. Saat dokuzu beş geçe fabrika sirenleri ötmeye başlar, saygı duruşu yapılır, sokaklardaki insanlar bulundukları yerde hazırola geçerler, arabalar durur, sürücüleri ve yolcuları inerler, hayat bir dakika boyunca donardı. Okul bahçesinde toplanmış tüm öğrenciler esas duruşta beklerler, saygı duruşundan sonra konuşmalar yapılır, öğrenciler Atatürk şiirleri okurlar, birkaç saat süren bu törenden sonra sınıflara girilip ders yapılırdı. Özal iktidarına kadar 10 Kasım’da içki satmak yasaktı, eğlence yerleri kapatılırdı. Sinemalar ve tiyatrolar açılmaz, müzikli lokantalarda müzik çalınmazdı. 10 Kasım’da içki satılmaması o kadar bilinen bir şeydi ki, içkili yemeklerde içki gecikirse, muzip bir davetlinin “Bugün 10 Kasım mı, hani rakı?” demesi anlaşılır bir espriydi.</p>

    <p>Yerli malı yurdun malıydı, her Türk onu kullanmalıydı. Cumhuriyetin ilk yıllarında tüm ülke tarafından kutlandığını, vitrinlere yerli malı etiketlerinin konduğunu, yerli malı kullanmanın bir vatandaşlık görevi olarak algılandığını, yıllar sonra dönemin gazetelerinden, ilanlarından, fotoğraflarından öğrendiğimiz yerli malı haftası; 70’lere gelindiğinde içeriğini ve ideolojik anlamını büyük ölçüde kaybetmiş ve “meyve yeme haftası”na dönüşmüştü. Önce hangi öğrencinin hangi meyveden kaç kilo getireceği tespit edilirdi. Bazı anneler çocuğunun “yerli malı sepeti”ne kestane, nar, fındık, ceviz, kuru üzüm, kuru incir koyarlardı. Kivi ne yetişiyor ne de ithal ediliyordu. 70’li yıllarda çocukların hiçbiri ananas tatmamışlardı. Hiç muz yememiş olanlar bile çıkabiliyor ve yerli malı haftası, yoksulluk nedeniyle hiç muz tatmamış olan çocukların bu efsanevi meyveyi tatmasını sağlıyordu. Teorik olarak öğrenilmesi gereken, ülkemizde üretilen malları tercih etmemiz gerektiği, böylece ülke kalkınmasına katkıda bulunacağımız ise de, yerli malından anlaşılan tek şey, ders boyunca yenilen meyveler olurdu.</p>
  </div>
</body>
</html>
