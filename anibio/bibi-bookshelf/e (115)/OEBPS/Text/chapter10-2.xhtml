<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter10-2">
  <div class="html5_section">
    <h1 class="subtitle">Hayırlı bir iş için geldik…</h1>

    <p>Aileler birbirlerini uzaktan da olsa tanıyorlarsa, görücü gitmeye gerek yoktu. Doğrudan kız istemeye gidilirdi. İşyerinden arkadaşlık, okul arkadaşlığı, komşu çocukları arasında bir aşk söz konusuysa, bunun adı tanışarak, hatta sevişerek evlenme idi. Bazı tutucu kızlar tanıştıkları oğlanla aşk yaşamak istemeyebilirler, o zaman konuya damardan girerler “Niyetin ciddiyse aileni beni istemeye gönder,” derlerdi. Oğlanın niyeti ciddi değilse aşk başlamadan biter, ciddiyse kızı istemeleri için ailesini gönderirdi. Ne şekilde tanışılmış olursa olsun, birbirlerini yıllardır tanıyan aileler bile söz konusu olsa, kız isteme töreni mutlaka yaşanırdı. Hâlâ yaşanmakta olan bu tören, evlilik prosedürünün en nazik, en zor olan kısmıydı.</p>

    <p>Kız isteme kadınlar arası bir tören değil, aksine babaların başrolü oynadığı bir gösteriydi. Önce kız istemek için gelineceği haber verilir, gün ve saat bildirilirdi. Baba çok katıysa ve kızını söz konusu delikanlıya vermeyi kesinlikle düşünmüyorsa bu ziyaret baştan reddedilirdi. Ama ziyareti reddetmek misafire hayır demek olarak yorumlanırdı. Misafirin kutsal sayıldığı yıllarda, her ne sebeple olursa olsun, ziyarete gelmek isteyen misafire hayır denmezdi. İki tür kız isteme vardı. Birinde aileler arasındaki haberciler her iki tarafın da gönlünün olduğu bilgisini taraflara sızdırmış olurdu; böyle durumlarda telaş edecek, meraklanacak bir durum yoktu. Diğerinde ise kız tarafının ağzından laf alınamaz, kızın babası sağı solu belli olmayan bir adamsa, ziyaret hem kız, hem oğlan için tam bir heyecan kasırgası şeklinde yaşanırdı.</p>

    <p>Kız istemeye gidenler arasında, damat adayı, annesi, babası, bazen amca, büyükbaba gibi yakınlar bulunurdu. Kız istemeye gidilirken şık giyinilir, muhakkak çiçek ve çikolata götürülürdü. Birçok kadın hayatlarının tek çiçeğini istenirken aldılar, onları da doya doya koklayamadan misafir odasındaki vazoya koymak zorunda kaldılar. Aileler maddi güçlerine ve görgülerine göre çiçek ve çikolata seçerlerdi. Pastanelerde kız isteme için hazırlanmış özel çikolata kutuları bulunurdu. Müşterilerine gümüş kayık tabaklardan kumaş kaplı basit kutulara, kristal kâselerden porselen şekerliklere kadar geniş bir seçenekler yelpazesi sunarlardı. Aile kız istemeyi gösteriye dönüştürmek istiyorsa, en pahalısından gümüş gondol içinde madlen çikolata ile bir yığın kırmızı gül götürürdü. Orta sınıfın seçimi yedi ya da dokuz adet hafif pörsümüş karanfil ile beyaz seramikten bir kâse içinde pralinli çikolata idi.</p>

    <p>Damat adayı ile baba –gelecek olan diğer erkekler– kravat takarlar, anneler tayyör giymeye, en değerli takılarını takmaya dikkat ederlerdi. Kız istemeye gidecek olan aile bir telaş yaşar, akşam yemeği evde erkence yenirdi. O sırada kız evinde de aile bireyleri giyinirler, istenecek kızın çabucak götürmesi için kahve tepsisi ve fincanlar hazırlanır, babanın eli ayağına dolaşır, o da kravat takar, bu önemli günde evde bulunması istenen dayı, amca, büyükbaba gibi yakınlar çoktan gelmiş olurlardı. Misafirler kapıyı çalarlarken, hâlâ işler yetişmemiş olur, evin küçük kızı sehpaların tozunu alırdı. Eğer istenecek kızın babası hayatta değilse, bu önemli tören için dayı veya amca çağrılır, onlar da bulunamazsa, yaşını başını almış bir enişte bu işi üstlenirdi.</p>

    <p>Kız istemeye gelen misafirler misafir odasına buyur edilirler, önce havadan sudan sohbet edilirdi. Bu arada çeşitli öksürmeler, konu bulamamalar, “Orada rahat mısınız beyfendi?”ler söylenir, kolonya-şeker ikramı yapılırdı. Derken kahvelere sıra gelirdi. Müstakbel gelinin kahveleri ikram etmesi âdettendi. Kız kahveleri dağıtırken misafirlerin yüzüne bakmaz, misafirler aksine, kızın yüzüne dikkatle bakarlardı.</p>

    <p>Kahveler de içildikten sonra, konuyu açmanın zamanı gelirdi. Bazı babaların ağzı laf yapmazdı, bu yüzden konuyu açsın ve doğru dürüst konuşsun diye çeneli bir yakın akraba erkek de kız istemeye götürülürdü. Bu önemli görevi üstlenen yakın akraba aynı klişe cümlelerle konuya girerdi: “Efendim, sebebi ziyaretimiz malum. Allah’ın emri, peygamberin kavliyle kızınızı oğlumuza istemeye geldik…”</p>

    <p>Bu cümle edildikten sonra, duruma göre değişen cevaplar verilirdi. Kızın babası kızını verecekse “Ne diyelim, kısmetse olur…” derdi. Nasıl bir defa teklif etmekle arkadaşlık başlamıyorsa, bir defa istemekle de kız verilmezdi. Ama sebepsiz yere hayır demek de doğru ve nazik bir davranış olmayacağı için hazırda bulunan birkaç cümleden biri edilirdi: “Kızımıza soralım”, “Kızımızın daha yaşı pek küçük”, “Vallahi çok ani oldu. Bir düşünelim.” Bazen kız istemeye gelenler arasında eli boş dönmemeye kararlı biri bulunur, “Kızınızla oğlumuz birbirlerini görmüşler, sevmişler. Seven gönüllerin arasına girmeyi cenabı hak da hoş görmez,” gibi cümlelerle üsteleyerek, bu göstermelik inadı kırmayı başarırdı. Baba eğer kızını vermeyi gerçekten düşünmüyorsa ve biraz da asabi ise sert bir ifadeyle “Benim size verilecek kızım yok!” derdi ki, bu ağır bir cümleydi. Babanın ağzından bu cümle çıktıktan sonra, misafirlere kalkıp gitmek düşerdi. Aile sadece nazlanmak ve “kolay lokma değiliz” demek istiyorsa, “Bizim de büyüklerimiz var, onlara danışmamız lazım,” derdi ki, bu cümleden kız tarafının evlilik hazırlıkları sırasında epeyce ağır isteklerde bulunacağı anlamı çıkarılabilirdi.</p>

    <p>Kızla oğlan gerçekten birbirlerini seviyorlarsa, baba da verimkârsa, “kızımıza soralım” denir ve böylece müstakbel damadın yüzünde güller açardı. Tutucu yapılı ailelerde böyle yürüyen kız isteme törenleri, ilerici, neşeli ailelerde daha canlı geçer, isteme bittikten sonra, sohbete geçilir, hatta konu siyasete bile gelip dayanırdı. Eğer “verdik, gitti” cümlesiyle ilk gece mutlu sona ulaşmışsa, söz kesme tarihi saptanırdı. Söz kesme artık iş ciddiye bindi anlamına gelir, yapılacak hazırlığa göre sözlü kalma süresi saptanırdı.</p>
  </div>
</body>
</html>
