<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter16-11">
  <div class="html5_section">
    <h1 class="subtitle">Kolonyacılar, terziler, kalaycılar, bileyiciler</h1>

    <p>Para pul olurken, bir yandan da hayat değişiyor, tüketim kıpırdıyor, yenilikler girdikçe hayat kolaylaşıyordu. Bu değişim bazı esnaf ve zanaatkârın, işlerine kendi iradeleriyle son vermelerine neden oldu. Kimileri değişimi sezip işlerinin çehresini değiştirirlerken, kimileri kepenklerini tamamen indirmek zorunda kaldılar. Nasıl 70’lere gelindiğinde nalbantlar dükkânlarını kapatalı çok olmuşsa, birçok iş ve meslek de 80’lerde tarihe karıştı. Kolonyacılar parfümeri mağazalarına dönüştü. Oysa 70’lerde kolonyacılar sadece kolonya satarlardı. Çarşı içinde birkaç kolonyacı bulunur, bunların cam tezgâhlarının üstünde içi değişik kolonyalarla dolu, camdan yapılmış damacanalar dururdu. Kolonyacılarda ya boş kolonya şişeleri doldurtulur ya da hediyelik kolonya alınırdı. Kolonyacı boş şişenin ağzını, damacananın incecik metal borusuna yerleştirir, kolonya önce bir pompa yardımıyla damacananın ince bir silindir biçiminde olan ölçekli bölümüne dolar, buradan ölçülüp şişeye aktarılırdı. En çok kullanılan limon kolonyasıydı. Ama tütün, lavanta, beyaz zambak, portakal çiçeği gibi kolonyaların ayrı meraklıları vardı. Tütün kolonyasını erkekler kullanırdı. Bolu civarında hediyelik olarak çam ve tütün kolonyası satılırdı. Balıkesir bir kolonya şehriydi, çarşıdaki çok sayıda kolonyacıdan yayılan koku sokakları doldururdu. Parfümün henüz olmadığı küçük şehirlerde ve yıllarda, kolonyacılarda fantezi kolonyalar da bulunurdu. Bunlar minik, minyatür şişelere doldurulur, parfüm niyetine kullanılırdı. Çok ağır kokuları, erotik çağrışımlar yapan, “altın damla”, “kadın teni” gibi adları vardı.</p>

    <p>Hazır giyimin yaygınlaşmasıyla birlikte tüccar terziler de birer ikişer kapandı, günümüze o türden çok az sayıda terzi ulaştı. İki tür terzi vardı. Biri hemen her mahallede birkaç tane bulunan ve evlerinde dikiş diken terzi kadınlar, diğeri ise çarşı içinde dükkânları olan büyük terziler. Evlerinde sağa sola dikiş diken terzi kadınlar genellikle gündelik elbise veya çok pahalı olmayacak giysiler dikerlerdi. Kimileri çok meşhur olur, çarşıdaki büyük terzilere kafa tutarlardı. Çarşı içinde dükkânları olan, yanlarında çırak çalıştıran büyük terziler ise erkeklere takım elbise, palto, kadınlara tayyör, döpiyes, manto dikerlerdi. Terzilerin uzmanlık alanları ayrıydı. Kadın olması hiç de şart olmayan kadın terzisi erkek giysileri dikmez, mutlaka erkek olan erkek terzisi de kadınlara giysi dikmezdi. Şık ve önemsenen giysiler için çarşı içinde dükkânları bulunan terzilere gidilir, gündelik veya sıradan giysiler için mahalle terzilerine başvurulurdu.</p>

    <p>Terziler önemli bir zanaatkâr grubuydu. Bazıları büyük şöhret yapardı. Orta ve üst sınıf mensuplarının tümünün muhakkak belirli terzileri vardı. Düzenli aralıklarla gidilir, fikirleri alınır, ihtiyaçlar terziyle birlikte belirlenirdi. Terzi, mezurası boynunda, müşterisinin ölçüsünü alır, bir süre sonra ilk provaya gelmesini isterdi. Bir takım elbisenin dikilmesi bazen birkaç ay sürer, birkaç kez provaya gidilirdi. Bazı kadınlar terziye gitmeye bayılırken, bazıları provadan nefret ederlerdi. Bazı terziler, istenirse takım elbiseleri ters-yüz ederlerdi. Bu, yaka ve kol ağızları yıpranmış giysilerin sökülüp iç yüzlerinin dışa çevrilerek yeniden dikilmesi demekti ki, tutumluluk çağına ve orta sınıfa çok uygun düşen bir işlemdi. Bazı aileler de babaların takım elbise ve paltolarından çocuklarına pantolon, palto gibi giysiler diktirirlerdi. Böyle durumlarda kumaş parası verilmez, dikiş parasıyla bir giysi elde edilmiş olurdu. Zaman içinde terzilerin sayıları azaldı, nitelikleri ve işlevleri değişti. Hazır giyimin kalıplarına sıkışmak istemeyenlerin tercihi, kendilerine uygun buldukları giyim tarzının uygulayıcısı oldular.</p>

    <div class="figure html5_figure">
      <img alt="" src="../Images/p382.jpg" />

      <div class="figcaption html5_figcaption">
        Çelik yaygınlaşıp yıkmadan önce alüminyumun mutfaklarda sarsılmaz bir krallığı vardı. Alüminyum da bakırın krallığını yıkmıştı.
      </div>
    </div>

    <p>Kullanılan eşyalar hızla değişmeden önce, mutfaklar bakır tencereler, tavalar, sahanlar, siniler, cezveler, kepçeler, tepsilerle doluydu. Çaydanlıklar bile bakırdan yapılırdı. Kimi çok sade, dümdüz olur, kiminin üzerinde işlemeler bulunurdu. Bakırın yerini 70’lerde alüminyum, 80’lerden itibaren çelik aldı. Bakır yemeğin çok lezzetli olmasını sağlıyordu, ama zehirleyen bir maddeydi, düzenli olarak kalaylanması şarttı. Hayat bunun çaresini bulmuştu. Mahalleye kalaycı gelir, “Kalayciii, kalaycii geldiii!” diye bağırarak dolaşırdı. Kalaycıların çoğunluğu şehir dışına kurdukları çadırlarda yaşayan Çingenelerdi. Her istenen dakikada sokaktan kalaycı geçmez, bu yüzden yolu gözlenir, komşulara “aman görürseniz haber verin” diye tembih edilirdi. Kalay isteyen bakır kapları birikmiş olan kadınlar kapıya çıkarlar, uzun uzun pazarlık yaptıktan sonra kalaycının önüne tencereleri yığarlardı. Yeni kalaylanmış bakır tencerelerin görünümü çok güzel olurdu. Ama kalay ucuz bir şey değildi, orta sınıf aileler ucuz olsun diye, kapların sadece içini kalaylatırlardı. Bakır tencereler hayattan hızla çekildi. Alüminyum bakıra göre ucuz, hafif ve kullanışlıydı, üstelik kalaylatma derdi de yoktu.</p>

    <p>Tencerelerin bakır olduğu yıllarda tabaklar da porselendi. Her evde iyi-kötü porselen tabaklar ve kâseler bulunurdu. 70’lerde yaşanan melamin çılgınlığının zarif porselenleri tahttan indirdiği sanıldı. Melamin zaman içinde çatlasa ve kararsa da, porselen kadar kolay kırılmıyordu. Bu yüzden tutumluluk çağının kadınları melamine hemen ilgi göstermişlerdi. Önceleri uçuk pastel renklerde, tek tip melamin tabaklar çıkmış ve hızla yaygınlaşmıştı. Sonra buna desenli melaminler, kâseler, şekerlikler, çay tabakları, kayık tabaklar eklendi, ardından renkleri canlandı, parladı. Ancak bu malzemenin yeteri kadar zarif olmadığı orta ve üst sınıfa mensup olanlarca çok çabuk anlaşıldı, melamin pazarlara düştü, şık bir sofranın tahtına yine porselen çıktı, ama bu kez seramik ona eşlik ediyordu.</p>

    <p>Bıçak çok sıradan, basit bir aletti. Hemen hepsi tahta saplıydı, yıllarca kullanılırdı. Bursa’nın, Trabzon Sürmene’nin bıçakları ünlüydü. Ufacık olandan koca bir öküzü bile kesecek büyüklükte, çeşitli boy ve biçimlerde üretilir, züccaciyecilerde ve bıçakçılarda satılırdı. Bıçaklar bir süre sonra körelir, evde bir başka bıçağa ya da porselen bir tabağın arkasına sürtülerek keskinleştirilmeye çalışılır, ama bir süre sonra bileyiciye ihtiyaç duyulurdu. Bileyici de aynı kalaycı gibi zaman zaman sokaktan geçer, “bileyicii” diye seslenir, kadınlar evde ne kadar körelmiş bıçak ve makas varsa toplarlar, bileyiciler bunları ayak pedalıyla çevrilen kocaman bir zımpara taşına sürterek kılı kırk yaracak hale getirirlerdi.</p>
  </div>
</body>
</html>
