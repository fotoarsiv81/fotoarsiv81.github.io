<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter17-4">
  <div class="html5_section">
    <h1 class="subtitle">Acele telle stop, bekliyorum stop</h1>

    <p>Postacılar bir tür aile dostuydu. Gelen mektupları öyle kapı altından atıvermekle yetinmezler, kapıyı çalarlardı. Ev sahipleri de postacılara hatırlarını, çocukların okul durumunu, hanımı filan sorarlar, bayramlarda bahşişleri ihmal edilmezdi. Çok daireli apartmanlarla birlikte üzerinde daire numarası bulunan posta kutuları yaygınlaşırken, bu sıcak iletişim soğudu. Artık kimse kendine telefon, elektrik, su, doğalgaz, kredi kartı ekstreleri, banka dekontları, faturalar getiren postacısını tanımıyor. Gerçi her şeye rağmen hayatımızda bir ucundan da olsa mektup kaldı. Ama telgraf büsbütün kayboldu.</p>

    <p>Oysa eskiden telgraf vardı. Telgrafın normali, acelesi, yıldırımı, E.L.T.’si vardı. Telgraf duygularıyla, ürpertileriyle, heyecanlarıyla hayatımızda var olan; kimi zaman büyük mutluluklara, kimi zaman derin acılara bizi gömen kısacık cümlelerdi. Nasıl birçok durumda mektup yazılıyorduysa, birçok durumda da telgraf çekilirdi. Yeni doğan bebeği müjdelemek, düğünleri, nişanları kutlamak, ölümleri bildirmek, ziyaretleri haber vermek, bütün bunlar birer telgraf çekme sebebiydi.</p>

    <p>O zamanların postaneleri hayatımızda önemi olan yerlerdi. Postane deyip geçilemezdi. Herkes postanenin nerede olduğunu bilirdi. Adreslerin tarifleri postaneye göre yapılır, randevular postane önlerinde verilir, bir türlü bulunamayan adresler postaneye sorulurdu. İçleri de bir âlemdi. Bir kere pul alınırdı. Postanenin önünden geçerken girip pul almak, marketten alışveriş yapmak kadar doğal bir hareketti. Bazı düzenli babalar postaneye gittiklerinde bolca pul alırlar, evde her zaman pul bulundururlardı. Mektup, telgraf, telefon ve paket bölümleri ayrıydı. Üzerinde “mektup” yazan plakanın incecik metal bir zincirle sallandırıldığı bankoya gidilir, genellikle suratsız ve aksi oluşlarıyla ün salmış, el örgüsü kazaklarla dar etekler giyen şişmanca kadın memurelerden pul alınırdı. Mektuplar kalın görünürse memure aksi bir edayla “Ne var bunun içinde?” diye sorar, cevap verilmesine fırsat bırakmadan, yanında bulunan küçük, hassas teraziye mektubu atar, tartar, sonra alınması gereken pulun bedelini söylerdi. İtiraz etmenin yararsız olduğu bilinir, memureyle iyice kavga edip diğer mahalledeki postaneye gitmek zorunda kalmamak için, reva görülen muameleye sessizce boyun eğilirdi. Postanelerin çoğunluğunda zarflara adres yazmak, bayram tebriklerini kaleme almak, havale fişlerini doldurmak gibi işlerin yapılması için ince, uzun bir masa bulunur, burada zarfın eksikleri tamamlanır, pulu yapıştırılır, sonra üzerinde şehiriçi, yurtiçi ve yurtdışı yazıları bulunan, büyük kutuya mektup atılırdı. Büyük postanelerin çoğunluğunda hâlâ duran bu ahşap, kocaman kutuların postanenin neresinde olduğu herkesçe bilinirdi.</p>

    <p>Şimdiki gibi telefonla telgraf yazdırma servisi yoktu. Toplumda iki kelimeyi bir araya getirip kaleme alma kabiliyeti kıt olduğundan, metin evde uzun uğraşlardan sonra yazılırdı. Telgraf ailenin tümünü ilgilendiriyorsa, maaile masa başına geçilir, çocukların okulda yazılı sınavlarda kullandıkları çizgili dosya kâğıdına uzun uzun, karalaya karalaya saatlerce telgrafın metni yazılırdı. Az kelimeli olmalı, ama her şeyi anlatmalıydı. Böylece hem amaca ulaşılır, hem de ucuz olurdu. Telgraf yazmak da, tıpkı mektup ve dilekçe yazmak gibi Türkçe derslerinde öğretilir, en azından teorik olarak öğretilmiş olması gerekirdi. Az kelimeli telgraf en makbul telgraftı. Örneğin kutlama telgrafları alabildiğine klişe yazılır, üzerinde çok çalışılsa da yine klişe bir cümleye karar verilirdi. Gidilemeyen düğünlere telgraf çekilirdi. Düğün telgraflarında ne kadar yeni bir söylem aransa da, sonunda “Genç evlileri kutlular, ömür boyu, mutluluklar dileriz” şeklinde bir cümle yazılırdı. O yılların “telgraf söylem klasiği” her iki kelimeden sonra stop kelimesini içeriyordu. Her ne kadar ben gördüğüm hiçbir telgrafta “stop” kelimesine rastlamadımsa da, telgraf demek “geliyorum stop; karşılayın stop” demekti, stop!</p>

    <p>Telgraf yazıldıktan sonra, postaneye götürülür, o yıllarda toplam nüfusu birkaç bin olan küçük şehirlerde, günün her saatinde herkesin çekeceği bir telgraf olmadığı için, telgraf bankosunda kuyruk olmaz, ama buna karşılık memure örgü örüyor ya da gazete okuyor olur, telgraf çekmeye gelindiği için sinirlenir, temize çekilmiş telgraf metnini okur ve ağzının içinde sorardı: “Nasıl olacak?” Bu, normal mi, acele mi, E.L.T mi, yıldırım mı, anlamına gelirdi. Telgrafın türü seçilir, metin galiba matbu kâğıda geçirilir, kelimeleri bir daha sayılır, hesaplanır, parası ödenir ve böylece telgraf çekilmiş olurdu. Doğum haberi, düğün, doğum kutlaması, başsağlığı dileği, bir durumu bildirme gibi hallerde “normal”, durum biraz acilse “acele” telgraf çekilir, bir ölüm söz konusuysa ve cenaze telgraf çekilen kişinin gelişine kadar bekletilecekse “yıldırım” telgraf tercih edilirdi. Yıldırım telgraf diğerlerine göre çok pahalıydı.</p>

    <p>Geceleri beklenmedik saatlerde çalınan kapılar korku yaratırdı. Çünkü kötü haber taşıyan telgraflar hep münasebetsiz saatlerde gelirdi. Zaten bütün zaman dilimlerinin kendine göre bir “usul dairesinde” yaşandığı yıllarda ve şehirlerde, radyoda ajans haberlerinin ardından “Seyir hidrografi ve oşinografi dairesinden bildiril”dikten sonra kapılar çalmaz, küçük evlerin huzurları genellikle bozulmazdı. Bütün ev halkı yatmış ve tatlı uykulara dalmışken kapı acı acı çalınır, evin babası çizgili pijamalarıyla yataktan fırlardı. Kapıyı açmadan önce “Kim o?” diye sorulur, “Telgraf!” diyen postacının sesi duyulunca, ev halkını bir korku sarardı. Bu, beklenmedik bir durum işaretiydi. Herkes uyanır, kapının ağzında toplanırdı. Evin varsa yaşlıları “üç kul hüvallah bir elham” okumaya başlarlar, anneler “hayırdır inşallah” sözleriyle kapıya yönelirlerdi. Alınan telgraf açılırken eller titrerdi. “Annen ağır hasta, acele gel”, “Niyazi Amcamızı kaybettik, başımız sağ olsun” gibi bir cümle yerine, şöyle bir cümle de okunabilirdi yüksek sesle: “Çarşamba gecesi trene biniyorum, perşembe sabahı beni karşılayın. Halanız Mukadder.”</p>

    <p>Önce derin bir nefes alınır, kötü bir haber gelmediği için şükredilir, sonra durum değerlendirilirdi. Bu Mukadder Hala huysuz, geldi mi gitmek bilmeyen bir halaysa, ev halkını derin düşünceler alır; aksine tatlı, sevilen biri ise bu ziyaretten sevinç duyulurdu. Telgrafın zamanında gelip gelmemesi çok önemli bir konuydu. Mukadder Halanın, “Perşembe sabahı beni karşılayın” cümlesiyle çektiği telgraf, perşembe öğleüzeri alınmışsa, Mukadder Hala şehirde kaybolmuş demekti. Ama bunun için telaşlanmaya gerek olmazdı. Çünkü nasıl olsa az sonra kapı çalınır, Mukadder Hala arkasında hâlâ teşekkür etmekte olduğu birkaç kişi ile eve girer, bu iyi insanların kendisine yardımcı olduklarını, adresi sabahtan beri arayıp durduklarını anlatır ve ev sahiplerine sitem ederdi. Böyle durumlarda huysuz Mukadder Hala’nın kendisini eve getiren şahıslarla pek sıkı fıkı olduğu, adreslerini aldığı ve onların ziyaretine geleceğine dair söz verdiği de hayretle izlenirdi. Yani çoğu zaman “beni karşılayın” telgrafları misafirden sonra gelirdi. Telgraf hayatın bir parçasıydı, zamana yenildi. Telefon ise girdiği andan itibaren hayatımızı tümden değiştirdi.</p>
  </div>
</body>
</html>
