<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter10-5">
  <div class="html5_section">
    <h1 class="subtitle">“Evlenmeden olmaz”</h1>

    <p>O yıllarda âşık, sözlü ya da nişanlı gençler, aileler için potansiyel tehlikeydiler. Her an bir punduna getirip yatabilirler, namus gidebilir, oğlan kızı bırakır korkusu kızların anne babalarının uykusunu kaçırırdı. Oğulları olan ailelerin de rahat uyku uyudukları söylenemezdi. Oğlan bir kızla yatar da hamile bırakır, kızın ailesi kapıya dayanır korkusu, anne babaları dikkatli olmaya zorlardı. Her fırsatta oğlana bu tehlikeden söz edilir, gözü korkutulmaya çalışılırdı.</p>

    <p>Ama kızların eğitiminde alfabenin ilk harfi erkeklerin güvenilmez olduğuydu. Bu nedenle evlenmeyi kafaya koymuş olan genç kızların yatmak için ısrarlı olan sözlü veya nişanlılarına “evlenmeden olmaz” demeleri, 90’lı yıllarda özellikle şehirlerde yaşayan eğitimli gençler için eğlence konusu oldu. Kabul edilebilir bir evlilik için ilk şart kızın bakire olmasıydı. 70’lerde de daha önceleri olduğu gibi, evlenmeden önce cinsel ilişkide bulunmak asla hoş karşılanmıyor, erkeğin kızla bir kere yattıktan sonra kızı terk etmesine çok doğal, hatta hak olarak bakılıyordu. Kızlar erkeklere asla kanmamalıydılar. Çünkü dönemin yaygın anlayışına göre, bir erkeğin bir kızla birlikte olmak istemesindeki en büyük amaç, cinsel ilişkiydi ve bir kere yatmış olan kızlar artık evlenilecek kız olma niteliğini derhal kaybediyorlardı. Bu nedenle sözlü gençler bir araya geldiklerinde, erkekler çeşitli vesileler yaratarak birlikte olmaya çalışırlar, kızlar da “aman yatarsam beni terk eder, sonra evlenemem” korkusuyla “evlenmeden olmaz” derlerdi.</p>

    <p>Mümkün olduğunca kısa tutulan sözlülük sürecinin ardından nişan yapılırdı. Nişan tarihi aileler arasında belirlenir ve zaman yakınlaştıkça alışveriş telaşı başlardı. Nişanlılık döneminin en temel problemi, şehirlerde adına açıkça başlık parası denmese de, başlık parası niteliği taşıyan, geline takılacak takılar listesiydi. Evliliği bir tür ticaret, alışveriş olarak gören ve kasaba geleneklerinden kopamamış aileler arasında çok sık görülen bu istekler, çoğu zaman pazarlık konusu olur, kendini bilen, görgülü aileler arasında böyle bir şeyin konu edilmesi bile çok ayıp karşılanırdı.</p>

    <p>Nişanda ya da düğünde takılacak hediyeleri pazarlık konusu yapacak nitelikteki aileler, iyi niyetle sorulmuş “Gelinimize ne takalım?” sorusunu kötüye kullanırlar, oğlan tarafının eline “beş burma bilezik, bir tektaş pırlanta yüzük, bir pırlanta gerdanlık, iki metre altın zincir…” gibi maddelerden oluşan bir liste tutuşturur, oğlan tarafı da pazarlığa oturur, iki aile çatır çatır pazarlık yapar, pazarlığın bir noktasında anlaşılamazsa nişandan vazgeçildiği, söz yüzüklerinin atıldığı bile olurdu.</p>

    <p>70’lerin başlarında bu pazarlıklar, istek listeleri orta halli aileler arasında bile çok ayıp karşılanıyordu. Her ailenin gücüne göre takı takması bekleniyor, ama bu hediyelerin gücün altında kalması ve “biricik kıza” layık olmaması da eleştiri konusu yapılıyordu. Zamanla kızlar da kendilerini değerli bir mal olarak görmeye başladılar ve arzu ettikleri tektaş yüzük alınmadığı için oğlanlara dünyayı dar ettiler.</p>

    <p>Görgüden fazla nasibini almamış bazı aileler, hele kızları biraz güzelceyse ve çok isteyeni varsa, kapris yapmalarının en doğal hakları olduğunu düşünürlerdi. Nişana kısa bir süre kala yapılan nişan alışverişi sırasında büyük kavgalar, küsmeler yaşanırdı. Evliliği pazarlık konusu haline getirmiş aileler, beraberce alışverişe çıkarlardı. Alınanların tümünün parasını ödeyen damada kabir azabı çektirilirdi. Dükkân dükkân gezilir, bir türlü ayakkabı ya da elbise beğenilmez, gelin adayı kadar, kız kardeşleri de kapris yaparlar, fırsat bu fırsattır diye alışveriş yapan grubun peşine takılmış olan teyzeler, halalar, kuzenler de türlü isteklerde bulunurlar, dış kapının mandallarına bile ayakkabı ya da nişan elbisesi alınır, ama bir an gelir, alışverişin başından beri dayanmaya çalışan oğlanın veya annesinin canına tak eder, oracıkta büyük bir kavga kopar ve yüzükler karşılıklı olarak suratlara fırlatılırdı.</p>

    <p>Böyle durumlarda oğlan tarafı gerçekten sabır göstermiş, kız tarafı alışverişi abarttıkça abartmışsa, bozulan nişanı düzeltmek epeyce zor olur, çoğu zaman düzelmez, oğlanın annesi kapı kapı gezip kız tarafının ne kadar yüzsüz, açgözlü olduklarını anlatırken, kız tarafı da boş durmaz, kızın annesi önüne gelene oğlanın kötü huylarını sayıp döker ve kuruş harcamadan gül gibi kızlarını almaya kalktıklarını anlatırdı. Bu türden kaprislerin hakları olduğunu düşünen anneler pazarlıkta geri adım atmamayı marifet sayarlar, pazarlıktaki başarılarını kızlarına aldırdıkları mücevher miktarıyla ölçerlerdi. Bu tip kavgalar ve çekişmeler görgüsü kıt aileler arasında yaşanırdı. Şehrin yüksek tabakasında bu türden tatsızlıklar yaşanmaz, hatta birlikte alışverişe bile gidilmez, her iki taraf geline ve damada layık buldukları, seçkin hediyelerini alıp gönderirlerdi.</p>
  </div>
</body>
</html>
