<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter16-8">
  <div class="html5_section">
    <h1 class="subtitle">Eski yağlar, eski sigaralar, eski markalar</h1>

    <p>Bugün hayatımızda olan binlerce marka nasıl o zamanlar yoktuysa, o yıllarda herkesin bildiği tanıdığı markaların bazıları da tarihe karıştı. Tutumluluk çağı marka enflasyonu yaratmamıştı. Pek az marka vardı, ama var olanlar da iyi biliniyordu. Tereyağı, zeytinyağı ve ayçiçeği yağı kullanılan mutfaklara önce Vita yağları girdi. Teneke kutusu kendinden daha meşhur olan bu yağın pütürlü bir kıvamı vardı. Tereyağı veya zeytinyağına göre çok ucuzdu. Yağ bitince tenekesine mutlaka çiçek, tercihen fesleğen ekilirdi. Sonra paketlenmiş margarinler çıktı, Vita yağları ve onun o şirin sarı tenekeleri günlük hayattan çıktı. Edith Piaf’ın ünlü <em>Padam Padam…</em> adlı şarkısına yazılan sözlerle meşhur olan yağ Karam yağlarıydı. Radyo reklamlarıyla kendini tanıtmıştı: “Karam karam karam, karam yağların en güzeli.” Yağın kendisi bir süre sonra unutulduysa da, şarkısı unutulmadı. Mutfaklara giren yeni markalar radyo reklamlarıyla tanıtılıyor, bunun en iyi yolunun da iyi bir reklam müziği olduğu biliniyordu.</p>

    <div class="figure html5_figure">
      <img alt="" src="../Images/p371.jpg" />

      <div class="figcaption html5_figcaption">
        Dönemin ünlü çamaşır tozları arasında Persil, Tursil, Omo, Alo sayılabilirdi. Ancak Alo kutusunun üstündeki yazıyla ayrı bir yere sahipti. Kutuda aynen şöyle yazardı: “Mavi boncuklu Alo. Özlenen deterjan. Şükürler olsun!..” Şükürler olsundu gerçekten.
      </div>
    </div>

    <p>İçki kültüründe ilk sırayı rakı almasına rağmen, 70’li yıllar biranın da fena tüketilmediği yıllardı. Efes ve Tuborg biralarının yanında Tekel Birası da vardı. Teneke kutular yoktu, biraların tümü depozitolu şişelerde satılıyordu. Tekel Birası’nın üzerinde arpa başağı resmi vardı, diğerlerine göre ucuzdu. Tutumluluk çağı sigara markaları açısından pek zengin sayılmazdı. Filtreli sigara lüks sayılıyordu. Sabit gelirlilerle iflah olmaz tiryakiler tartışmasız filtresiz sigara içerlerdi. Filtresiz Birinci, İkinci ve Bafra sigaraları üstten açılan paketler halindeydiler. Bir de yatay kutuların içine iki sıra olarak dizilmiş, paketi adi kartondan yapılmış, kapağı üstten açılan Gelincik, Bahar, Yenice ve Harman gibi sigaralar vardı. Kutularının malzemesi çok adi olmasına rağmen çok zarif görünürlerdi. Genellikle Bahar ve Gelincik sigaralarını kadınlar, diğerlerini erkekler tercih ederdi. Maltepe ve Samsun filtreliydi. 70’ler ve 80’ler boyunca çoğunluğun içtiği bu sigaralar, genellikle kötü koşullarda saklandıkları için nemli olur, kışın kaloriferin üstüne ya da sobanın altına dizilerek kurutulurdu. İçinden çıkan “odun parçacıkları” ayıklanınca, sigarada doğru dürüst tütün kalmazdı. 80’lerde bunlara Tokat ve Yeni Harman eklendi. Hâlâ bulunan bu sigaraların biri de Meltem’di, mentollüydü. Silahlı Kuvvetler sigaraları askere giden asteğmenlerden gelen en büyük hediyeydi. Sigaraların üstünde “Yasal uyarı: Sigara sağlığa zararlıdır” ibaresi bulunmuyor, her yerde sigara içilebiliyordu. Zararlı olduğu bu kadar dillendirilmemişti. Siyasi partiler seçim dönemlerinde promosyon malzemesi olarak sigara ürettirip dağıtırlardı; ayrıca iktidara geldikleri dönemlerde, kendi görüşleri doğrultusunda ad verdikleri sigaralar ürettiler. Ecevit iktidarı toplumu Barış sigarasıyla tanıştırdı. Üzerinde beyaz bir güvercin olan mavi bir paketi vardı. Ecevit’in simgesi güvercindi, 70’lerin ikinci yarısında mavinin bir tonuna Ecevit mavisi deniyordu. Süleyman Demirel de iktidara gelince Sipahi sigarasını çıkarttı. Bunun üzerine de Adalet Partisi’ni çağrıştırmak üzere, “kır at” resmi konmuştu.</p>

    <div class="figure html5_figure">
      <img alt="" src="../Images/p372.jpg" />

      <div class="figcaption html5_figcaption">
        Tipik bir 70’ler mutfağı. Bulaşık makinesi yok. Duvara monte edilmiş batarya, koyu renkli perde, çelik henüz yaygın olmadığı için alüminyum tencereler, özellikle Almanyalıların yaygınlaştırdığı kahverengi cam tabak ve bardaklar, payreks kaplar. Mintax’ın reklam cıngılı o yılları yaşayanların hâlâ hatırlarındadır: “Nasıl becerdin? Mintax’la canım Mintax’la.”
      </div>
    </div>

    <p>Yabancı sigara satılmıyordu, Türk Parasını Koruma Kanunu işliyordu, serbest döviz piyasasına geçilmemişti. Ülkeye kaçak olarak giren yabancı sigaralar el altından satılıyordu. Kaçak sigaraların en sükselileri Kent ve Pall Mall idi. Her ikisinin de paketleri çok zarifti. Zengin de olsa hiçbir tiryaki sürekli Kent veya Pall Mall içemezdi, çünkü kolayca bulamazdı. Kırmızı paketli Marlborolar 70’lerde bulunmakla beraber, 80’lerde hayata girdi, ithalat rejiminin değişmesiyle birlikte bollaştı ve herkes Marlboro içer oldu.</p>

    <div class="figure html5_figure">
      <img alt="" src="../Images/p373.jpg" />

      <div class="figcaption html5_figcaption">
        Lavobo, musluk, tava, tencere gibi şeyleri ovmak için kullanılan bu tozun markası, neredeyse malzemenin de adı olmuştu. Fay da aynı işi gören bir marka olduğu halde, bu toza genellikle “vim” denirdi. Tozun kutusu kalın kartondan yapıldığı için ıslanmamasına dikkat etmek gerekirdi, aksi halde nem “vim”e geçer, topaklanan “vim” akmazdı.
      </div>
    </div>

    <p>Hayatı kolaylaştıran ürün grupları arasında en yoksul olanlar deterjanlardı. Birkaç cins krem bulaşık deterjanı, bolca arapsabunu ve çamaşır tozu vardı. 70’lerin ilk başlarında Güneş sabunları adıyla bir tür krem deterjan kullanılıyor ama neredeyse elleri parçalıyordu. Sonra Mintaks ve Çiti markaları mutfaklara girdi. Mintaks’ın reklam şarkısının “Mintaksla canım mintaksla” şeklinde sözleri vardı. Fay ve Vim ile kap kacak ovuluyordu, ama limonlu ve amonyaklı cinsleri yoktu. Çamaşırda Tursil, ev temizliğinde arapsabunu kullanılıyordu. Tuvaletleri dezenfekte etmek için tuzruhu dökülür, bu ağır asit bir süre sonra döküldüğü yüzeyi parçalardı. Çamaşır suyu basit imalathanelerde üretilir, çocuklar yanlışlıkla içip sık sık zehirlenirlerdi. “Bahar kokulu ace”ler filan yoktu. El yıkamak için her bütçeye uygun, her kokudan, binbir çeşit el sabunu hiç yoktu. Rexona ve Lux güzel kokan el sabunlarıydı. Banyolarda beyaz, kalıp sabun kullanılır, keselenmeden banyodan çıkılmazdı.</p>

    <div class="figure html5_figure">
      <img alt="" src="../Images/p374.jpg" />

      <div class="figcaption html5_figcaption">
        Günümüzde kullanılan tıraş kremleri 70’lerde tıraş sabunlarının tahtını sarsmaya başladı.
      </div>
    </div>

    <p>Erkeklerin tıraş takımları vardı. Birkaç kez kullanılıp atılan permatikler, tek bıçaklı, çift bıçaklı, oynar başlıklı, şunlu bunlu tıraş bıçakları yoktu. Tıraş köpükleri de yoktu. Arko’nun üzerinde tıraş olan bir adam resmi bulunan ve tıraş fırçasına sürtülerek köpürtülen katı bir tür sabunu tıraş kremlerinin ve köpüklerinin yerine kullanılıyor, jilet makinesine jilet takılıyordu. Permatik, değil paketle jilet alınıyordu. Hijyenik kadın pedleri yoktu. Bazı tutucu kadınlar regl halinde kullanmak için bez hazırlarlar, bunları kullandıktan sonra saatlerce kaynatırlar, bazıları pamuk kullanmayı tercih ederlerdi.</p>

    <div class="figure html5_figure">
      <img alt="" src="../Images/p375.jpg" />

      <div class="figcaption html5_figcaption">
        Günümüzde çift bıçaklı, oyma başlıklı gibi sınırsız çeşidi bulunan atılabilir tıraş bıçaklarından önce bir marka adı olduğu halde nesnenin adı haline gelen jilet (gilette) paketle alınıyor, makineye takılıyordu.
      </div>
    </div>
  </div>
</body>
</html>
