<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter11-2">
  <div class="html5_section">
    <h1 class="subtitle">Kız mı olacak oğlan mı?</h1>

    <p>Bebekler için de hazır giyim sınırlı ve dar bütçelere göre pahalıydı. Bu yüzden bebeğin ihtiyacı olan giyim eşyaları evlerde kadınlar tarafından hazırlanırdı. Hemen her anne ve anneanne adayının elinde bir çift şiş bulunur, hırkalar, patikler, battaniyeler örülür, yumuşak kumaşlardan zıbınlar, tulumlar dikilir, bez hazırlanırdı. Hazır çocuk bezleri yoktu. Yurtdışına gitmiş olanlar buralarda gördükleri hazır bezleri anlata anlata bitiremezler, tüketime değil, tasarrufa şartlanmış zihinler bir kere kullanılıp atılan bu çocuk bezlerini bir türlü anlayamazlardı. Havlu ve benzeri yumuşak kumaşlar topla alınır, özenle dikilir, hele doğacak olan ilk bebekse, bütün hazırlıklar aylar öncesinden bitirilmiş olurdu.</p>

    <p>Ultrason aleti olmadığı için bebeğin cinsiyetini doğmadan öğrenmek mümkün değildi. Hamilelik boyunca şiddetle merak edilirdi. Kızların rengi pembe, oğlanlarınki maviydi. Bebeğin cinsiyetini anladığını iddia eden bazı ihtiyarlar anne adayına bakarlar, “karnın sivri, oğlun olacak”, “yüzün şiş, kızın olacak” gibi neye dayandığı belli olmayan belirtilerle anne adayını yönlendirirler, oğlan isteyen ve böyle bilmiş bir ihtiyardan oğlu olacağı haberini alan anne adayı bütün eşyaları mavi yapar, kızı olunca şaşırır kalırdı. Aklı başında, cahil sayılmayacak ailelerde bile aile büyüklerinin oğlan çocuk beklediği olurdu. Soyun devamı fikrine bağlıydılar, ama yine de bu beklentilerini ve arzularını fazla dillendirmezlerdi. Bebeğin cinsiyeti ile ilgili sorulan sorulara klasik bir cümle ile cevap verilirdi: “Eli ayağı düzgün olsun da, ne olursa olsun.” Ailelerin büyük çoğunluğunun üç çocuklu olduğu yıllardı. Misafir ve oturma odasının olmazsa olmaz olduğu evlerde, her çocuğun bir odasının olması mümkün değildi. Kardeşler aynı odayı paylaşırlar, eğer evin genç kızı varsa, fazla oda ona verilirdi. Bebek odaları yaygın değildi. Bulutlu, kelebekli duvar kâğıtları, tavşanlı perdeler, ayıcıklı halılar, minicik giysi dolapları yoktu. 70’lerin sonuna doğru apartmanlaşma artınca, yeni evli çiftler doğacak bebeklerine oda ayırmaya ve bu tür bebeksi malzemeleri talep etmeye başladılar.</p>

    <p>Bebeğin odası olmasa bile karyolası olurdu. Ahşap karyola yaptırılır, yatak, yastık ve yorgan diktirilirdi. Bebek yorganları şimdiki gibi cicili bicili şeyler değil, büyüklerin yorganlarının minyatürüydüler. Onlara da fistolar, danteller dikilir, tülden cibinlikler yapılır, bebeğin karyolası mümkün olduğunca süslenirdi. Pusetler ve kangurular yoktu, kundaklanmış bebekler el örgüsü battaniyelere sarılarak kucakta taşınırdı. Kundak, bebeğin başı dahil sıkı sıkı sarıldığı, kare şeklinde, yumuşak, beyaz bir kumaştan dikilen bir eşyaydı. Etrafı oyalanır, bazen uçlarına nakış yapılırdı. Kundağın yararına inanılmıştı bir kere. Bu sıkı kundak yüzünden birçok bebek çarpık bacaklı olarak büyüdü. Bebekler 70’lerin ortalarından itibaren kundaktan kurtuldular ve bebek tulumları hayatın bir yeniliği olarak sahneye çıktı.</p>

    <p>Her şey bugüne göre daha azdı, ama ihtiyaçlar yine sınırsızdı. Bebek arabası pahalı bir eşyaydı, genellikle bebeğin dayısı veya amcası tarafından hediye edilirdi. Meraklı ailelerde mama iskemlesi, biberonlar, çıngıraklar, pudralar, pişik kremleri, bebe yağları ve daha bir yığın şey bebek doğmadan mutlaka temin edilir, anne eğer hastanede doğum yapacaksa valizi bile birkaç ay önceden hazırlanırdı.</p>

    <p>Batı’nın küçük şehirlerinde, hatta ilçelerin birçoğunda hastaneler, halk arasında kadın doktoru denilen jinekologlar bulunmasına rağmen, mahallelerde ebe ve sağlık memuru tabelalarına sık rastlanırdı. Hastanesiz doktorsuz bir hayatın yaşandığı kasaba gelenekleri tamamen terk edilmiş değildi. Ebeler ve sağlık memurları hayatın önemli bir parçasıydılar. Mahalle aralarında bile sağlık memuru ve ebeler bulunurdu. Genellikle şehrin sünnetçileri de olan sağlık memurları iğne yaparlar, yarılmış kafalara dikiş atarlar, ihtiyarların tansiyonlarını ölçerler ve kimileri kendilerini doktor zannederek fazla kurumlanırdı. Orta ve orta üst sınıflar doğum için doktorları seçerlerken, orta alt sınıflar ebelerin yardımına başvururlardı. Birçok doğum evde ebe nezaretinde yapılır, doğum sırasında ölen kadınlara da rastlanırdı. Bebek kendi zamanıyla doğardı. Randevulu doğum yoktu. Şu gün şu saatte annenin hastaneye yatması ve beş dakika içinde sezaryenle doğum yapması rastlanan bir durum değildi. Sezaryen doğal bulunmaz, bir tür ameliyat olduğu için riskinden çekinilir, doktorlar da tavsiye etmezlerdi.</p>
  </div>
</body>
</html>
