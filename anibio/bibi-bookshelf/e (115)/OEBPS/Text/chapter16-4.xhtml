<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter16-4">
  <div class="html5_section">
    <h1 class="subtitle">Hamamdan banyoya</h1>

    <p>Hayat kolaylaşırken, evlerin bazı bölümleri hızlı değişimlere uğradı. Küçük ve sıkış tıkış misafir odalarının yerini salonlar, L salonlar veya salon-salamanjeler almıştı. Mutfaklar, sonraki yıllarda hayal bile edilemeyecek kadar güzel ve fonksiyonel bir hale geldi. İçinde sadece bir baca deliği bulunan davlumbazların yerini, önce pencerelere takılan basit aspiratörler, derken gelişkin modeller aldı. Tabakların sıralandığı basit raflar kalktı, alt dolaplar, üst dolaplar mutfaklarda yer buldu.</p>

    <p>Evlerde en çok değişen bölümler banyolar ve tuvaletler oldu. 70’lerde küçük şehirlerde pek az banyoda termosifona, şofbene rastlanıyordu. Suyu, altında odun yakılan bakır kazanlar ısıtıyordu. Sıcak suyun mutfakta da akmasını sağlayan düzenek bazı apartmanlarda vardı. Bakır kazanların bulunduğu banyolarda küvet değil kurna bulunurdu. Kurna mermerden yapılır, çok ağır olur, yerinden oynatılamazdı. Hamam taburesine oturulur, kurnaya doldurulan su hamam tasıyla dökülerek yıkanılırdı. Bazı evlerde kurnaya eski usul bir duş eşlik ederdi. Bunlar genellikle bozuk olur, suyu püskürterek akıtmak yerine, tek bir noktadan indirirdi. Bugün en sıradan evlerde bile bulunan küvetler lüks eşya sınıfına giriyordu. 70’lerde hayata girmeye başlamış, girmesiyle birlikte çocuklar banyodan çıkmaz olmuşlardı. Bazı evlerde gömme banyolar efsaneydi.</p>

    <div class="figure html5_figure">
      <img alt="" src="../Images/p361.jpg" />

      <div class="figcaption html5_figcaption">
        Bu fayans reklamında görünen banyo 70’li yıllarda orta sınıf ailelerin hayallerini süsleyen, lüks, modern, harika bir banyoydu. Birçok kadın böyle bir banyonun hayaliyle yaşıyordu. Geçen yıllar içinde bu banyoda yer alan küvet, lavabo, klozet gibi unsurlar sıradanlaştı, hatta o kadar sıradanlaştı ki, fayanslar neredeyse umumi tuvalet fayanslarıyla özdeşleşti.
      </div>
    </div>

    <p>70’lerin daha başlarından itibaren termosifonlar yaygınlaşmaya başladı. Bunların bir kısmında yine katı yakıt yakılırdı. Hatta o yıllarda küçük, siyah naylon torbalar içinde “yak” veya benzer adlar taşıyan, sıkıştırılmış gazlı yongalardan oluşan katı yakıtlar piyasaya çıktı. Bunlar mahalle bakkallarında bile satılıyor, bir “yak”la bir kişinin yıkanmasının garanti edildiği, paketin üstünde yazıyordu. Gazyağı ile çalışan termosifonlar çok çabuk tutuldu. Bunların ısısı ayarlanabiliyordu. Uzun yıllar evlerin banyolarında genellikle gazlı termosifonlar bulundu. Sonra üretim ve tüketim artıp da şofbenler ve duvara monte edildiği için fazla yer kaplamayan elektrikli termosifonlar çıkınca; birçok evin geniş balkonlarında banyodan sökülmüş ama atılmaya bir türlü kıyılamamış, ne zaman, nerede işe yaracağı asla kestirilemeyen gazlı termosifonlar görüldü. Tutumluluk çağının insanları atamazlardı. Eskimiş kazakları söküp yünlerini çile yaparlar, yıkarlar ve yeniden örerlerdi. Eski ocaklarını, eski koltuklarını, eski çantalarını, eski giysilerini atamazlardı. Bu yüzden evler kıpırdanamayacak kadar kalabalık, dolapların üstü, yatakların altı, kapıların arkası eşyayla tıklım tıklım dolu olurdu.</p>

    <div class="figure html5_figure">
      <img alt="" src="../Images/p362.jpg" />

      <div class="figcaption html5_figcaption">
        Santrifüjlü bir çamaşır makinesi, sol haznede yıkanan çamaşırlar sağ hazneye dolduruluyor, hortumla durulanıp sıkılıyordu.
      </div>
    </div>

    <p>Küçük şehirlerin halkı banyo ve mutfaklardaki gelişimi ilgi ve sevinçle karşıladı, ama apartmana geçişle birlikte hayata giren alafranga tuvaletleri alaturka tuvaletlere tercih etme konusunda çok tutucu davrandı. Günümüzde giderek az rastlanan alaturka tuvaletler 70’lerde hayata neredeyse tümüyle hâkimdi. Geleneksel evlerde sadece alaturka tuvalet bulunurken, dönemin apartmanlarında alafranga tuvalet anlamına gelen klozetler banyoya ilave ediliyordu. Ev halkı önceleri bu alafranga tuvaletleri çok sıkışmadıkça kullanmıyordu. Çocuklar büyüdükçe ve tuvalet alışkanlığı değiştikçe alaturka tuvaletler evlerde depo olarak kullanılmaya başlandı.</p>

    <p>Alafranga tuvalete burun kıvrıldığı yıllarda tuvalet kâğıdı da yok denecek kadar azdı. Orta ve alt sınıfın ihtiyaç listesinde tuvalet kâğıdı bulunmuyor, zaten çoğunluk böyle bir şeyi bilmiyordu. Taharet bezleri dönemin pek sevimli olmayan bir eşyasıydı. Alaturka tuvaletlerde, tuvalet taşının yanındaki duvarda bir musluk, musluğun altında plastik bir maşrapa bulunur, arka köşeye iki çivi çakılıp ip gerilir, ipe taharet bezleri dizilirdi. Her aile bireyinin kendine ait bir taharet bezi vardı, eve misafir geldiği zaman hemen ayrı bir taharet bezi ilave edilirdi. Hoş bir şey olmadığı biliniyor, ama çaresiz kullanılıyordu. Bu yüzden alafranga tuvalet sevinçle karşılanmadıysa da, tuvalet kâğıdı hızla yaygınlaştı.</p>
  </div>
</body>
</html>
