<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter10-12">
  <div class="html5_section">
    <h1 class="subtitle">Her düğünün bir “koordinatörü” vardır</h1>

    <p>Düğün yapılacaksa, ki yapılırdı, fotoğrafçıdan çıkmış olan düğün konvoyu korna çala çala şehrin sokaklarında tur atarken, her iki ailenin de yakın akrabaları düğün salonuna gitmiş, salonun kapısında misafirlere “hoş geldiniz” demek üzere yerlerini almış olurlardı. Her düğün salonunda, kapısında gelin odası yazan bir oda bulunurdu. Gelinle damat salona gelince bu odaya alınırlar, öğütçü yenge ya da damadın kız kardeşi gibi yakınlar odada onlara eşlik ederlerdi. Salonda çocuklar koşuşur, birbirini uzun süredir görmemiş, düğün vesilesiyle karşılaşmış ahbaplar öpüşürler, konuşurlar, gelen misafirler oturacak masa beğenmezler, düğün sahibi olanlar gelenleri uygun yerlere oturtmaya çalışırlarken orkestra –cazbant– sahnede yerini alırdı. Bu aşamada düğün sahibi niteliğini taşıyan genç kızlar eteklerini ya da saçlarını uçurarak önemli birtakım sorunları çözüyorlarmış edasıyla ortalıkta dolaşırlar, orkestra üyeleri de akort yapmaya başlarlardı.</p>

    <p>Çıstak çıstak sesleriyle ün yapmış olan orgların ve benzeri elektronik müzik aletlerinin olmadığı yıllarda, düğün salonu orkestrasında bir bateri, bir ya da iki gitar bulunur, gruba bir de mutlaka yakışıklı bir genç olan solist eşlik ederdi. Şehrin kendi küçük dünyasına, dar ölçülerine göre marjinal yaşayan bu grup üyeleri, genellikle birörnek giyinirlerdi. Bazı ciddi cazbant üyeleri aynı renkte takım elbise giyerler, kravat ve mendil takarlarken, 70’lerin uzun saç ve uzun favori modasına gönülden katılan bazı orkestra üyeleri ise birbirinin eşi, iri çiçekli gömlekler giyerler, gömlek düğmelerinin üstten iki-üç tanesini çözerler, kimileri altın kolye takarlardı; hemen hepsi bir yandan müzik yaparlarken, bir yandan da salonda dolaşan genç kızları keserler, göz göze gelme ve gülümseme çabası içinde olurlar, ara verdiklerinde tuvaletin kapısının önünde kızları yakalarlar, birkaç cümleyle konuşmayı başarırlar, kimi zaman bu yolla bir aşk başlardı. Orkestra üyeleri hem sahnede olmanın yarattığı bir karizmayla, hem de yaptıkları işin onlara verdiği marjinal hava nedeniyle, çok sayıda kızla çıkmayı başarırlardı. Kimi zaman platonik kalan aşklar kimi zaman kısa gönül maceralarına dönüşür, yakışıklı gitarcının adı şehrin kızlarının dillerinde dolaşırdı. Ama o yıllarda çalgıcıya kız verilmezdi. Çünkü tutucu ailelerin gözünde niyeti ciddi kişiler olmadıkları gibi, tanımlanmış bir yuvanın babası olacak yapıda da olamazlardı. Bu yüzden gitarcıya ya da bateriste âşık olan kızlara dair hüzünlü hikâyelere her zaman rastlanırdı.</p>

    <p>Gelinle damat gelin odasında misafirlerin yerleşmelerini ve nikâh memurunun gelmesini beklerken, orkestra o can sıkıcı akordu bitirir, dönemin moda şarkılarından biriyle müziğe başlardı. Ama henüz kimse havaya girmemiş olur, pistte yeni yürümeye başlamış, altları bezli, ağızlarında emzikle koşuşan miniklerden, papyon takılıp bedenine büyük gelen takım elbise giydirilmiş oğlan çocuklarından, kuaförde saçlarına kızgın maşayla lüle yapılmış, laftan anlayacak yaşta olduğu halde, safça bir edayla ortalarda dönüp duran “tuvalet” giydirilmiş kız çocuklarından başka kimse olmaz, çocuklar koşuşup ağlarlar, uğultulu bir gürültü üretirlerdi.</p>

    <p>Bu arada düğünün “koordinatörleri” son hazırlıkları yaparlar, nikâh memurunun oturacağı masaya çiçek koyarlar, sağa sola emirler yağdırırlar, durmaksızın ve sebebini hiçbir zaman anlayamadığım bir şekilde koşuşurlar, herkes birilerini sorar, bir telaştır giderdi.</p>

    <p>Koordinatörler gelinle damadın salona hangi biçimde gireceklerini karara bağlarlar ve çifte tebliğ ederlerdi. Gelinle damat birkaç şekilde salona girebilirlerdi. Gelin damadın koluna girer, arkalarında kendilerini gülümsemekten alamayan bir akraba kalabalığıyla birlikte doğrudan nikâh masasına doğru yürürlerdi. Ama bu giriş tarzı yaratıcı koordinatörler tarafından pek sıradan bulunurdu. Eğer atraksiyonlara gelinle damadın itirazı olmazsa, koordinatörler son derece yaratıcı “salona giriş mizansenleri” hazırlarlardı.</p>

    <p>Bu mizansenlerden en yaygın olanı, düğündeki genç kızlara ve genç erkeklere birer mum dağıtmaktı. Bu mumlar yakılır, kızlar bir tarafa, oğlanlar karşılarına dizilirler, mumları havada birleştirirler, böylece alev alev bir koridor oluşturulur, gelinle damat biraz eğilerek bu koridordan geçip salona girebilirlerdi. Mesleği askerlik olan bazı damatların düğünlerinde mumların yerini kılıçların aldığı ve damadın asker arkadaşlarının kılıçlarından oluşan bu koridordan geçerek salona girildiği de görülmemiş şey değildi. Ancak gösteriden hoşlanmayan birçok çift, bu yaratıcı fikirleri kabul etmez ve doğrudan salona girmeyi tercih ederdi. Gelinle damadın salona girişi sırasında, daha önceden alınıp yakın akrabalara ve genç kızlara dağıtılmış olan konfeti paketleri açılır, gelinle damadın üstüne dökülürdü. Pek sık rastlanmamakla birlikte salona giren gelinle damada şeker ya da bozuk para atıldığı da olur, çocuklar yerlerde bu şekerleri ve bozuk paraları kapışmaya çalışırlardı.</p>

    <p>Gelinle damadın salona girişi sırasında, muhakkak “Komparsita” çalınırdı. Eğer nikâh önceden yapılmışsa gelinle damat piste gelip dansa başlar, yapılmamışsa nikâh masasına geçip otururlardı. Davetliler bu önemli sahneyi görmek için masanın etrafına doluşur, itişmeler yaşanır, göremeyenlerin sandalyelere, hatta masalara çıktığına şahit olunurdu. Hep aynı sorularla kıyılması hukuken zorunlu olan nikâhtan sonra dans başlardı.</p>

    <p>İlk dansın gelinle damat tarafından yapılması âdetti. Bir süre onların pistte yalnız kalmaları ve misafirlerin yeni evli çifte bakıp “Maşallah!” diyerek tahtalara vurmaları sağlandıktan sonra, orta yaşlı evli çiftler dansa başlarlardı. Dans fikrine uzak yetiştirilmiş 70 gençliği düğünlerindeki danslarda pek başarılı olamazlardı. Damat kıpkırmızı kesilir, terler, gelin ikide bir eteğine basıp düşme tehlikesi geçirir, herkes onlara bakardı. Baştan boş olan pist giderek dolmaya başlardı.</p>

    <p>İlk danstan sonra tercih edilen müzik, misafirlerin düğün coşkusuna katılmaları, düğün programı gibi faktörler, ailelerin sosyal yapıları hakkında önemli fikirler verirdi. Aslında küçük şehirlerin en üst tabakası ile en alt tabakası ayrı tutulacak olursa, 70’lerde küçük şehirlerde düğünler üç aşağı beş yukarı birbirine benziyordu. Aileler modernliğe eğilimliyse giysilerde dekolteler dikkat çeker, genç kızlar nispeten daha rahat hareket ederler; tutucu ailelerin düğünlerinde kadınların ve erkeklerin, tam bir harem selamlık durumu yaratmasalar da, öbekleştikleri dikkat çeker, giysilerde fazla açık saçık olanına rastlanmazdı. İster modern ister tutucu olsun, küçük şehirlerin orta sınıf ailelerinin düğünlerinde genç kızlar aile büyükleri tarafından göz hapsine alınırlardı. Dans etmek için can atan genç kızlar önce babaları, abileri ve yakın akrabalarıyla dans ederler, sonra ortalık dumanlanıp göz gözü görmez olunca hoşlandıkları gençlerin dans tekliflerini kabul ederlerdi. Çoğu kez bu kaçamaklar bazı aile büyüklerinin gözünden kaçmaz, yakın olmayan bir gençle dans eden kıza haber yollanır ve o gençten uzak durması istenir, bu ve benzeri sahneler hemen her düğünde yaşanırdı.</p>

    <p>Giyim kuşamda aşırıya kaçmış bir özen görülür, ortalıkta kimi rüküş kimi şık bir yığın kadın dolanır, dans etmekten yorulan erkekler kravatlarını çıkarırlar, terlerini silerler, karıları ikide bir gelip yakalarını paçalarını düzeltirlerdi. Şallara, tüllere, parlak kumaştan gece mantolarına rastlamak olağandı, kadınların birçoğu takılarının neredeyse hepsini takarlar, genellikle dore ya da siyah kadifeden minicik gece çantalarını taşırlar, ama taşımaya alışık olmadıkları bu çantaları bir masada unuturlar, sonra bütün gece ararlardı.</p>

    <p>İlk parti danstan sonra, sıra takı takmaya gelirdi. Ailelerin daha görgülü oldukları ve gösterişin ayıp sayıldığı 70’lerin başlarında, bu işlem sessiz sedasız yapılırdı. Gelinle damat masaları dolaşırlarken yakın akrabalar geline bilezik takarlardı. Bilezik bir yatırım aracıydı, bilezik takmak çifte maddi bir destek vermek anlamına gelirdi. Yine görgünün önemli olduğu o yıllarda paralar zarf içinde gelinle damada verilir, üzerlerine iğnelenmezdi. Yakın akrabalar bilezik takarlarken, kayınvalide ve kayınpeder, geline hatıra olarak mücevher takarlardı. Genel eğilim oğlan tarafının kıza gerdanlık, küpe ve tektaş yüzük; kız tarafının da damada iyi cins bir saat takmasıydı. 70’lerin başlarında sessiz sedasız yaşanan bu takı takma töreni, 80’lerde mikrofondan ilan edilen bir tören haline geldi, birçok ailede gösteriş ayıp olmaktan çıktı. Bu tür ailelerin düğünlerinde geline ve damada kimin ne taktığı, mikrofondan dünya âleme duyuruldu. Gösterişin ayıp olmaktan çıkması, tutumluluk ve adabı muaşeret çağından, tüketim ve gösteriş çağına geçilmekte olduğunun habercisi oldu. Daha da ileri gidildi, müzisyenlerin, dansözlerin, gelinle damadın başından aşağı dolarlar saçıldı, hediye edilen mücevherler alenen çantalara dolduruldu.</p>
  </div>
</body>
</html>
