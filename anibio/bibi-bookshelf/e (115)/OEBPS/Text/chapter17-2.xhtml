<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter17-2">
  <div class="html5_section">
    <h1 class="subtitle">Al mektuplarını, ver mektuplarımı</h1>

    <p>Aşk mektupları neredeyse kayboldu. Oysa mektup aşkı belgeliyor, aynı zamanda yüz yüze iken yüzün kızarmasından bir türlü söylenemeyen aşk sözcüklerinin sevgiliye iletilmesini de sağlıyordu. Artık yüz yüze iken yüz kızarmalar da kaybolduğu için, var olan aşk mektuplarının tadı kaçtı. Cep telefonlarının mesaj servisleri aracılığıyla birtakım aşk sözleri ulaştırılıyorsa da, el yazısının ve aşk mektubunun tamamlayıcı unsurları olan kurutulmuş çiçek, gözyaşı lekesi ve parfümün yerini tutmuyor.</p>

    <p>Oysa daha eskiden olduğu gibi 70’lerde de aşk mektupları önemliydi. Kaynağını doğadan alan benzetmeler, sevgilinin adının baş harflerinden oluşturulmuş akrostişler, dönemin ünlü aşk şarkılarının sözleri, küçük kırgınlıkları anlatan kırık cümleler ve daha bir yığın aşka dair ayrıntı bu mektupları süsler, zarfların içine bir tutam saç ya da kurutulmuş gül konur, daha ileri gidilip mektubun ucu yakılırdı. Ama aşkı yaşamak o kadar kolay değildi. Sıkı babaların kontrolündeki evlere öyle istendiği gibi mektup gelemezdi. Bu yüzden nispeten serbest kız arkadaşların ya da gönül işlerinde anlayışlı, hafif “serbest” bir ablanın ev adresi sevgiliye verilir, mektuplar bu adrese postalanır, oradan alınırdı.</p>

    <p>Tabii boş yere çekilen aşk acılarına da yine mektuplar neden olurdu. Postada gecikir, bir türlü gelmez, “abla”nın evine mektup gelmesini bekleyen kız sevdiğinin gönlünden çıktığını zannederek kahırlanırken, ansızın mektup geliverir ve bu coşkulu sevinci söz konusu abla da paylaşırdı. Tabii postada geciktiği sanılan, aslında yazılmamış mektuplar da vardı. Mektup beklenen sevgili başkasıyla nişanlanmış olur, ama yine de buna ihtimal verilmek istenmez ve postacının yolu gözlenir dururdu.</p>

    <p>70’lerde aşk demek biraz da mektup demekti. Aşklar mektupla başlar, mektupla alevlenir ve yine mektupla biterdi. Dönemin en meşhur şarkılarından biri de <em>Son Mektup</em>’tu. “<em>Biliyorum ayıracak bu son mektup ikimizi/Bu son mektup koparacak yıllar süren sevgimizi.”</em> Âşıklar kapı komşu değillerse, aşk ve mektup ayrılmaz ikiliydi.</p>
  </div>
</body>
</html>
