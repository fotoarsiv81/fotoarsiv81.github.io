<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter15-2">
  <div class="html5_section">
    <h1 class="subtitle">Kabul günü, altın günü, dolar günü</h1>

    <p>Çeşit çeşit misafirlik vardı. Kadınlar arasında yapılan kabul günleri, akşam oturmaları, yatılı misafirlikler, yemek misafirlikleri… Hepsinin kendine göre bir adabı, uyulması gereken kuralları vardı. Kabul günlerinin kendine özgü kuralları daha belirgindi, ama yıllarla birlikte niteliği en çok değişen misafirlik türü oldu. 70’lerde kabul günleri kadınlar arasında herhangi bir özel amaç taşımadan yapılan ziyaretlerdi. Ancak zamanla dehşetli değişimlere uğradı, ticari bir nitelik kazandı, klasik misafirlik ve ev sahipliği anlayışını yıkarak önce altın gününe, sonra dövizin daha kârlı bir yatırım aracı olmasıyla birlikte dolar ve mark gününe dönüştü.</p>

    <p>Oysa 70’lerde sıradan ve yaygın bir küçük burjuva âdetiydi. Bir grup kadın düzenli olarak birbirlerini ziyaret ederlerdi. Her kadının tarihi belli olan bir kabul günü olur, herkese ayrı ayrı haber gönderilmez, kadının eşi dostu o tarihte kabul gününe gelirlerdi. Kabul gününe giden kadınlar giyimlerine başlangıçta abartılmamış bir özen gösterirlerdi. Gösteriş merakının hayata girmesiyle birlikte abartmaya başladılar. Hatta bir ara öyle abarttılar ki, misafirliğe gittikleri evde, ev sahibinin vereceği terliği giymek yerine, yanlarına yılan derisi ayakkabılarını bile alır ve gittikleri evde bunları giyer oldular.</p>

    <p>Kabul günlerinde kibarca sohbet edilir, aşırıya kaçmayan bir ikram yapılır, nazik olmak esas kabul edilirdi. Elbette dedikodu yapılır, ama dedikodunun bile nazik ve düzeyli olmasına dikkat edilir, yakın tanıdıkların arkasından konuşmak hoş karşılanmazdı. Ev kadınları arasında yapılan kabul günleri, zamanla parayı kazanan koca olduğu için, “benim kocam senin kocanı yer” gösterisine dönüştü. İkramın dozu kaçtı, her kabul gününde ev sahibini değişik görünme, ilginç yiyecekler ikram etme derdi aldı.</p>

    <p>70’lerin ortalarından itibaren nezaket ortadan kalkmaya, dedikodunun tadı kaçmaya başladı. Adı önce paralı gündü. Her ay düzenlenen kabul gününe katılan diyelim on kadın, toplandıkları eve gelirken yanlarında, diyelim biner lira getiriyorlar, o ay sıra kimdeyse ona veriyorlardı. İlk toplantıda kura çekiliyor, hangi sırayla parayı kimin alacağı belirleniyordu. Böylece her ay sırası gelen kadın toplanan parayı alıyor, katılan on kadınsa, onu da onar bin liralarını aldıktan sonra, tur yeniden başlıyordu. Ancak enflasyon kurada ilk çıkan kadınla son çıkan kadın arasında bir haksızlığa neden oluyordu. Çare bulundu, Türk lirası yerine altın gününe geçildi. Toplanan kadınlar maddi güçlerine göre çeyrek altından tam cumhuriyet altınına kadar değişen miktarlar belirlediler. Kabul günleri birer ziyaret olmaktan çıkıp para biriktirme vesilesine dönüşünce, kadınların bir kısmı sadece altınlarını gönderip kendileri katılmaz oldular. 90’larda artık hayat değişmiş, her köşe başında bir döviz büfesi açılmış, dolar ya da mark almak, çeyrek cumhuriyet altını almaktan daha kolay bir hale gelmişti. Üstelik doların artış hızı, altından daha yüksekti ve tüm orta sınıf kadınları iyi birer yatırımcı kesilmişlerdi. Böylece altın gününden dolar gününe geçildi.</p>

    <div class="figure html5_figure">
      <img alt="" src="../Images/p336.jpg" />

      <div class="figcaption html5_figcaption">
        Türk lirasından altı sıfır atılmasından önce, %80’lere varan enflasyondan da önce 70’li yılların değerli paralarından 500 ve 100 liralar.
      </div>
    </div>

    <p>Enflasyon orta sınıfın belini büküyor, ama kadınlar kabul günlerinden vazgeçmek istemiyorlardı. Oysa bazen yirmiye yakın kadının katıldığı kabul günlerinde yapılan ikramlar orta sınıf aileye ağır bir yük getiriyordu. Bazı kadınlar buna da bir çare buldular. Kabul gününe katılan her kadın, gelirken bir çeşit yiyecek getirmeye başladı. Ev sahibi sadece çay demliyor, gelen kadınların kimi pasta, kimi börek, kimi zeytinyağlı dolma, kimi mercimek köftesi getiriyor, böylece gayet çeşitli ve zengin bir mönü hazırlanmış oluyor, ev sahibine de yük olunmuyordu. Orta sınıf Türk kadınları kabul günlerinden vazgeçmiyor ve aynı hızla şişmanlamaya devam ediyorlardı, hâlâ ediyorlar.</p>

    <p>Gündelik oturmalar kabul günlerinden farklı bir misafirlik türüydü. Teklifsiz gidilmeyen bir komşuya ve uzun zamandır ziyaret edilmemiş bir ahbaba gitmek üzere birkaç kadın sözleşirler, ev sahibine haber vermek üzere bir çocuk gönderirlerdi. Çocuğa ne diyeceği iyice belletilirdi. Çocuk annesinin ve diğer “teyzelerin” gitmek istedikleri kadının kapısını çalar, tam öğretildiği şekilde “Bir mâniniz yoksa annemler size gelecek,” derdi. Böyle durumlarda ev sahibinin misafiri kabul etmemek için, çok sıkı bir mazeret beyan etmesi gerekirdi. “Canım istemiyor”, “başım ağrıyor”, “ikram için kim uğraşacak”, “çok lazımdınız”, “bir siz eksiktiniz” türünden mazeretler söz konusu bile olamazdı. Ancak “ah canım, ne iyi olurdu ama benim de falancaya sözüm var, tam da onlara gidiyordum” ya da “görümcemin kayınpederinin kırk mevlidine gidiyorum, ama olsun, gitmem, buyursunlar” gibi mazeretler ileri sürebilirdi. Aslolan ev sahibinin çocuğa “Buyursunlar!” demesiydi.</p>

    <p>Nazik bir misafirin dikkat etmesi gereken şey, yemek saatlerinde gitmemekti. Öğle veya akşam yemeklerinin yenmiş, ortalığın toplanmış olacağı saatler tercih edilir, öğleden sonra gidilen misafirliklerde kalkmak için akşam yemeği saatinin gelmesi beklenmez, ev sahibine yemeği hazırlayacak bir zaman bırakmaya dikkat edilirdi. “Geçiyordum uğradım”, “ay vallahi özledik” türü ziyaretlerin bir adı yoktu. Ama kadınlar arasında bir misafirlik jargonu vardı. Oğlu ya da kızı evlenmiş ya da nişanlanmış bir kadına Allah mesut etsine, oğlu askere veya uzak bir yere giden kadına Allah kavuştursuna, doğum yapmış kadına veya annesine göz aydınına, ziyaret edilecek olan kadın yeni bir ev almış da taşınmışsa güle güle oturuna gidilir, bu ziyaretlerin adı, hasta ziyaret edilecekse geçmiş olsuna, gidilecek kişi bir yakınını kaybetmişse başsağlığına gitmek olurdu.</p>
  </div>
</body>
</html>
