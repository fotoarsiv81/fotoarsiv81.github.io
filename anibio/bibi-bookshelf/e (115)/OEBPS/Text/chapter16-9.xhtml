<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter16-9">
  <div class="html5_section">
    <h1 class="subtitle">Beşi beş kuruştan beş yumurta</h1>

    <p>Enflasyonun insanların günlük hayatına etkisi çok dramatik oldu. 70’lerde en küçük para birimi beş kuruştu. Beş ve on kuruşlarla bir şey alınamıyordu. Ama yirmi beş kuruşlar bir simit ve bir gazoz almaya yetiyordu. Bir liralar çocuklar için değerli ise de, arkasında 2 ½ yazan iki buçuk liralar iyi paraydı. Okullarda aritmetik derslerinde bir liranın yüz kuruş olduğu öğretilirdi. Dönemin sinir bozan iki sorusu vardı. Bazı ukala büyükler akıllarınca çocukların zekâlarını bu iki aptal soruyla ölçmeye çalışırlardı. Biri “Beşi beş kuruştan beş yumurta kaç kuruş eder?”, diğeri de “Bir kilo pamuk mu ağırdır, bir kilo demir mi?” sorularıydı ki, hiçbir akıllı çocuk bu sorulara cevap vermeye tenezzül etmezdi. Ama bir yumurta bir kuruştu, babalar üç yüz elli lira falan maaş alırlardı. 70’lerin sonlarına gelmeden aile bütçeleri birkaç bin lirayla dönebilir hale geldi.</p>

    <p>Hayatın ufku dardı. Küçük şehirlerin geniş zamanlarında yaşayanları oyalayacak kadar büyük hazır eğlenceler, oyuncaklar yoktu. Herkes kendi oyuncağını kendi yaratırdı. Kadınlar ve erkekler için hayatın tarifi daha önceden yapılmıştı. Hayatı erkekler kazanır, kadınlar kurardı. Erkekler dışarıya, kadınlar içeriye aittiler. Bu katı tarifi kabul etmeyen ve kızlarını okutmaktan yana olan ilerici ailelerin genç ve güzel kızları için hayat daha zengin ve geniş ufukluysa da, böyle ileri adımları atmayı göze alamayan ailelerin kızları, evin içinde büyürlerdi. Kızların büyük çoğunluğu sokakların ve erkeklerin tehlikeli olduğuna inandırılmışlardı. Evden dışarıya izinsiz olarak çıkmaları düşünülemezdi. Bir kadının akrabası olmayan bir erkekle yan yana yürümesi bile hoş görülmez, kadınlar etrafın şüpheyle bakmayacağından yüzde yüz emin olmadıkça hiçbir erkeğin arabasına binmezlerdi. Kadınların ve genç kızların hayatı evde geçerdi. Birçok ailenin en büyük emeli, saffetini evden çıkarmayarak korudukları kızlarına iyi bir kısmet çıkması, bu kısmetle evlenmesi ve mutlu yuvasını yürütmesiydi. Evlenmek için eğitilen kızlar, hele kendileri de bunu hayatlarının amacı olarak görüyorlarsa, pek marifetli olurlardı. Dikiş, nakış, örgü, dantel, bilirler; çok güzel pasta yaparlar, halk eğitim merkezinin dikiş, nakış, yapma çiçek kurslarına giderlerdi.</p>

    <p>70’li yıllarda çeşitli süs eşyaları yapma modası yaşandı. Bunların en bilinenleri kanaviçeye benzeyen, sık dokunmuş bir kumaşın üstüne, deli pösteki sayar gibi binbir emek vererek, renkli ipliklerle ünlü tabloları işlemek ve çerçeveletip duvara asmaktı. Bu ünlü tabloların başında elbette “ağlayan çocuk” geliyordu. Bir ara tahta yakarak tablo yapma modası marifetli genç kızlar arasında hızla yayıldı. Marangozdan rendeden geçirilmiş, pürüzsüz hale getirilmiş bir tahta parçası temin ediliyordu. Nakış ve el işi malzemesi satan dükkânlardan ucunda topluiğne başından nohuda kadar değişen büyüklüklerde topçuklar bulunan tahta saplı metal sopalar alınıyordu. Topçuklar tahta sapından tutularak piknik tüpünün ateşinde kızdırılıyor, tahtaya bastırılarak yüzeyin yanması sağlanıyordu. Bu yanık izleri ile bir resim yapılıyor, ardından tahta yüzey vernikleniyordu. Bazı cumhuriyetçi öğretmenler de bu işe merak sarmışlardı, onlar en çok Atatürk portresi yaparlardı.</p>

    <p>Tahta yakma modası çabuk geçti, çünkü yapılan resimler bir şeye benzemiyordu. Ardından boncuklu çerçeve modası baş gösterdi. Dükkânlardan çeşitli renk ve boylarda plastik boncuklar alınıyor, bunlar da ateşe tutularak bir kısmı eritildikten sonra, soğuyup katılaşmadan tahta zemine yapıştırılıyordu. Bunlardan tablo yapmak gülünç kaçtığı için, genellikle resim çerçevesi üretiliyordu. Bazı kızlar bunlardan o kadar çok yaptılar ki, evlerdeki tüm fotoğraflar çerçevelendi, gene de bir miktar çerçeve arttı. Onları da sağa sola hediye ettiler. Makreme de böyle bir çılgınlık halinde yaşandı; makreme yapmayı öğrenmiş kızların ve genç kadınların evlerinde duvarlardan uçlarında boncuk bulunan örülmüş ipler sarktı, neredeyse tüm çiçekler makreme bir kılıfa oturtularak tavana asıldı.</p>

    <p>Bazıları daha zevkli olurlar ve doğal malzemeyi tercih ederlerdi. Onlar aylarca evdeki bütün ansiklopedilerin, kitapların arasında yaprak ve çiçek kuruturlar, sonra bunları kartonlara yapıştırırlardı. Arasında yaprak ve çiçek kurutulan ansiklopedilerden ve kitaplardan hayır gelmez, yaprağın nemiyle sayfalar küflenir, evde kitapların hamisi olan küçük kız kıyametleri koparırdı. Yaratıcılık sınır tanımıyordu, duvara asılacak bir nesne için her şey kullanılabilirdi. Baklagiller ne güne duruyordu? Bir dönem birçok evde baklagillerle yapılmış ayçiçeği resmine rastlandı. Kırmızı mercimekle göbeği, kuru fasulyeyle taçyaprakları, yeşil mercimekle yaprakları ve pirinçle sapı yapılır, üzerine mutlaka vernik sürülürdü. Tahıllar ve sapları, başaklar, malzemenin doğasından olsa gerek, en çok köylü kızı resmi yapmakta kullanılırdı. Sapsarı başakların ve tahıl saplarının siyah üzerinde iyi durduğu düşünülür, siyah kartonlara kurşunkalemle omzunda testi taşıyan köylü kızı resmi çizilir, sonra üzerine arpa, buğday ve koparılmış sapları yapıştırılırdı.</p>
  </div>
</body>
</html>
