<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter17-3">
  <div class="html5_section">
    <h1 class="subtitle">Sağ üst köşeye tarih ve yer</h1>

    <p>Mektup o kadar önemliydi ki, ortaokullarda okutulan Türkçe derslerinde mektup başlı başına bir konuydu. Bu derste mektuplar önce sınıflara ayrılırdı. Arkadaş mektubu, dost mektubu, aile mektubu, iş mektubu… Aşk mektubu bu sınıflamanın içinde yer almazdı. Belki aşk mektuplarının çok özel olduğu ve serbestçe yazılabileceği düşünülürdü. Ama sanırım asıl neden, tutucu öğretmenlerin gencecik insanların aklına aşk fikrini sokmaktan hoşlanmamaları, hatta bunu tehlikeli bulmalarıydı. Ama iş mektuplarının nasıl yazılacağı çok sıkı öğretilirdi.</p>

    <p>Tüm mektuplarda tarih sağ üst köşeye atılmalı, yanına mektubun kaleme alındığı yer yazılmalıydı. Ardından mektuba hitapla başlanabilirdi. Kâğıdın tepesinden mektubu yazmaya başlamak doğru değildi, yarısının biraz üstünden başlamak en doğrusuydu. Hitap cümlesi paragraf başından bir parmak daha içeride olmalı, sonuna mutlaka noktalı virgül konulmalıydı. Okullardaki mektup derslerinde klişelerden kaçınılması hararetle tavsiye edilirdi. Bu da herkesin hatırını teker teker sormamak demekti. Ama çoğunlukla öğretmenler, adı mektupta geçmeyen akrabanın “Beni niye anmadı?” diye kahırlanacağını bilmezlerdi.</p>

    <p>Mektuplarda asıl dikkat edilmesi gereken şeyin samimiyetin derecesi olduğu da özenle vurgulanırdı. Samimi bir arkadaşa yazılacak mektup ile mesafeli bir dosta yazılacak mektubun aynı olmaması gerekiyordu. Başlangıç ve bitiş arasında mektuba yazılacak olanlar mektubun yazılma nedeniyle ilgiliydi. Bu bölümde de mektubu okuyacak olanın anlama kabiliyetine uygun olacak şekilde, uzun veya kısa cümleler kurulması, mektubun mutlaka açık ve anlaşılır, yazının kesinlikle okunaklı bir el yazısı olması tavsiye edilirdi.</p>

    <p>Ders kitaplarında mektup örnekleri bulunurdu. Bunlarda tarih ve yer sağ üst köşeye yazılır, sağ alt köşeye imza atılırdı. Mektubun sol alt köşesine açık ve okunaklı bir şekilde adresin yazılması gerektiği sıkı sıkı tembih edilirdi. Çünkü öğretmenlere göre, birçok kişi zarfa ya da mektuba adresini yazmaz, sonra da niye cevabı gelmiyor diye bekler dururdu.</p>

    <p>İş hayatı zayıftı, özellikle küçük şehirlerde iş hayatının kuralları belirgin değildi. Hele mektup aracılığıyla iş iletişimi kuranlar çok sınırlıydı. Bu yüzden iş mektupları önemsenirdi. Eğer iş mektubu adı bilinmeyen bir kişiye yazılıyorsa “Sayın Bay” diye başlamalı, adı biliniyorsa yazılan şahsın soyadını da içerecek şekilde resmi ve ciddi bir hitap bulunmalıydı. Mektuplar çizgisiz dosya kâğıdına, el yazısıyla, mümkünse dolmakalemle yazılmalı, satırların alıp başını gitmesine ve eğri büğrü olmasına izin verilmemeliydi. Bunun için –küçük bir hile– çizgisiz dosya kâğıdının altına, çizgili bir dosya kâğıdı konması tavsiye edilirdi.</p>

    <p>Okullarda böyle öğretilirdi öğretilmesine de, yokluk yılları, tutumluluk çağıydı. Ha deyince her yerde dosya kâğıdı bulunmazdı. Hem işi bitmiş matematik defterlerinin boş kalmış yaprakları ne işe yarardı ki? O yıllarda kâğıt parçalarına, çizgili, çizgisiz dosya kâğıtlarına, kareli defter yapraklarına ve hatta açık renk kesekâğıtlarına bile, ne el yazısı ne de kitap harfi olan, okunaksız yazılarla, kimi zaman içten, kimi zaman kavgacı mektuplar yazıldı, gönderildi.</p>

    <p>Okullarda okutulan, ama bir türlü öğretilemeyen İngilizce’yi “ilerletmek” amacıyla birtakım yabancı mektup arkadaşları edinmek çok yaygındı. Dönem dönem okullarda, dünyanın dört bir tarafından mektup arkadaşı arayan gençlerin listeleri ve adresleri elden ele dolaşır, mektup arkadaşı arayanlar ülkelere veya adlara göre kendilerine bir mektup arkadaşı seçerlerdi. Mektup arkadaşlarına, ilkel denecek kadar basit cümlelerle çoğu zaman toplu halde mektup yazılırdı. Bazen mektup arkadaşlarına mektup yazan üç-dört genç otururlar, “Benim ülkem çok güzel, senin ülken de güzel mi?” cümlesini İngilizce olarak nasıl yazacaklarını bir saat düşünürlerdi. Gerçi bu grup halinde hareket etme eğilimi zamanla tavsar, sınıfın İngilizcesi en iyi olan çocuğu tost veya gazoz karşılığında, oturup bütün arkadaşlarının mektuplarını yazar ve gelenleri tercüme ederdi. Mektup arkadaşına yazılan ilk mektupta resim istenmez ve gönderilmezdi, ama ikincide istenir ve hararetle resmin gelmesi beklenirdi. Resmin gelmesiyle birlikte ya hayaller yerle bir olur ya da beklendiğinden bile müthiş çıkardı. Türkler için acıklı olan taraf, Avrupalı mektup arkadaşlarından gelen resimlerin tümü renkli iken, bizim siyah-beyaz göndermek zorunda oluşumuzdu. Mektubun kalıcı ve etkileyici olduğu tecrübeyle sabit olduğu için, tutucu aileler kızlarının mektuplaştıkları kişilere çok dikkat ederler, erkeklerle mektuplaşmalarını hiç hoş karşılamazlardı. Bu yüzden erkekler dünyanın dört bir tarafından kızlarla mektuplaşırlarken, kızların büyük çoğunluğu mektup arkadaşı olarak yine kızları seçerlerdi.</p>

    <p>Yabancılarla mektup arkadaşlığıyla başlayan aşk hikâyeleri kâğıt üstünde kalmak şartıyla çok yaygındı. Avrupalılar da tuhaftı, aralarından âşık olduğu genci görmek için kalkıp gelenler binde bir de olsa çıkıyordu.</p>

    <p>Tabii 70’lerde, saçları saman sarısı İsveçli ya da Danimarkalı kızlara âşık olan delikanlılar o kızların sadece kendilerine mektup yazmadığını, aynı zamanda Yunanlı, İtalyan, Avustralyalı mektup arkadaşları da olduğunu öğrenince yıkıldılar.</p>
  </div>
</body>
</html>
