<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter19-4">
  <div class="html5_section">
    <h1 class="subtitle">Hayırlı işler!</h1>

    <p>Şehirler küçüktü, özel sektör yok denecek kadar azdı. Şehirlerde işyerlerini genellikle dükkânlar, küçük bürolar, atölyeler, fabrikalar, bankalar ve devlet daireleri oluşturuyordu. Devlet memurları küçük şehirlerin kalabalık bir grubuydu. Kadın çalışanların büyük çoğunluğu da bu gruba dahildi, onlara memure denirdi. Birçok memurun işyerinin adı “daire” idi. Sabah daireye giderler, akşam daireden gelirlerdi. Hemen hepsinin, üstüne cam kestirilmiş çelik masaları, kâtip olanlarının masalarında dev büyüklükte daktiloları olurdu. Bilgisayar da neydi? Daktilo ve siyah bir telefonla her bir iş, –biraz zaman alsa da– yapılırdı. Devlet dairelerinin işleyişinde köklü ve olumlu değişmeler olmadı. “Ağır ol molla desinler” ve “Bugün git yarın gel” anlayışı hiç değişmedi. Ama bankalar, bankacılık işlemleri 90’lardan sonra inanılmaz bir değişim yaşadı.</p>

    <p>Halkın bir kısmı bankalara kuşkuyla yaklaşır ve parasını yastık altında ya da altın olarak karısının kolunda saklamayı tercih ederdi. Ama eğitimli ve kuşkucu olmayan insanlar paralarını bankaya yatırırlardı. Bankacılık işlemleri ne bugünkü kadar çeşitli ne de hızlıydı. Elektronik bankacılık olmadığı için, vezne sistemi uygulanıyordu. Para çekmek, para yatırmak, havale göndermek öyle hemencecik yapılıverecek işler değildi. Bir kere her bankada vezne olurdu. Banka memurlarının çoğu kadın, veznedarların neredeyse tamamı erkekti. İnsanın kendi hesabından para çekmesi bile, bugüne göre neredeyse bir eziyetti.</p>

    <p>Önce bankaya gidilir, memureye para çekmek istendiği söylenirdi. Banka cüzdanı yanında olmayan parasını biraz zor çekerdi. Banka cüzdanına bakılır, dev daktiloya matbu kâğıt takılır, memure bu kâğıdı yazar allah yazar; sonra, hesap başka bir şubedeyse provizyon isteneceğini söylerdi. Provizyon, parasını çekmek isteyen müşterinin var olduğunu iddia ettiği hesabında, yine var olduğunu iddia ettiği miktarda parasının olup olmadığını öğrenmek için telefonla, ilgili şubeye sorulması demekti ve şehirlerarası telefonlar otomatik olmadığı için, memure önce telefonu bağlatırdı. Bu işlem haliyle epeyce zaman alır, telefonun bağlanmasını ve memurenin karşı taraftan onay almasını beklemek gerekirdi.</p>

    <p>Provizyon alınınca iş biter miydi? Hayır. Memurenin doldurduğu kâğıt önce kendisi, sonra şef, sonra gerekiyorsa müdür yardımcısı tarafından imzalanmak üzere masa masa dolaşır, bu arada şef hanım ağır müşterisiyle yaptığı sohbeti kesmek istemez, imzalanacak dekont masasında bekler, bir an önce parasını alıp gitmek isteyen müşterinin gözü şefin masasında bekleyen kâğıda takılı olurdu. Şef nihayet kâğıdı imzalar, kâğıt yine aynı yoldan memurenin masasına gelir, bu defa arada başka bir iş yapayım diyen memure elindeki işi bırakmak istemez, imzaları tamam olan kâğıt memurenin önünde de biraz durur, müşteri bekler, memure araya aldığı işi nihayet bitirdikten sonra, ortadan yırttığı bir pulun yarısını matbu kâğıda yapıştırıp diğer parçayı müşteriye verirdi. Bu, yeni bir kuyruğa girmek demekti. Müşteri bu defa elinde yarım bir pulla veznenin önünde beklerdi. Veznedar sırayla, işlemini yaptığı dekontta yazılı olan adı okur, sırası gelen müşteri elindeki yarım pulu veznedara verir, veznedar pulu alır, evraka yapıştırır, ödemeyi yapardı. O yıllarda bankalarda çok fazla zaman geçerdi. Ama aralarında müthiş bir rekabet vardı. Çekiliş yaparlar, ikramiye dağıtırlardı. Bu ikramiyeler arasında ev, otomobil ve çeşitli miktarlarda para olur, bunlar dönemin gazetelerinde yayımlanırdı. Bankaların ikramiye dağıtması sonraki yıllarda yasaklandı.</p>

    <p>ATM’ler yoktu. Telefonla bankacılık, internet bankacılığı, alo hatları, şunlar bunlar yoktu. Elektrik ve su faturaları bankaya değil, ilgili kurumların veznelerine yatırılır ya da tahsildarlar kapı kapı dolaşıp faturaları tahsil ederlerdi. Zaten onlara fatura değil su makbuzu, elektrik makbuzu denirdi. Faturalar postayla gelmezdi. Amerikan filmlerinde posta kutularından bir yığın fatura çıkması hiç anlaşılamıyordu. Fatura neydi ve niye postayla gönderilirdi? Kredi kartı kullanılmıyordu, çünkü yoktu. Bonuslar, hedef puanlar söz konusu bile değildi. Hatta Katma Değer Vergisi (KDV) bile yoktu. Kasa fişi kesilmez, alışveriş hiçbir evrakla belgelenmezdi. 80’li yıllarda uygulamaya konan KDV için televizyonlarda tanıtım kampanyaları düzenlenmiş, Ayşegül Atik-Ali Atik ikilisi “Bir alışveriş, bir fiş” sloganıyla biten bir yığın skeçte rol almışlardı. KDV uygulaması başlayınca işyerlerine yazarkasa fişi kesilmesi zorunluluğu getirildi. Alışveriş yapıldığı zaman ödenen KDV’nin bize “yol, su elektrik olarak” geleceği televizyondan anlatıldı.</p>

    <p>70’lerin başlarında elektronik hesap makineleri bile yoktu. Kollu, Facit marka mekanik makinelerle hesap yapılırdı. 70’lerin çocukları bunların nasıl çalıştığına, o kolun niye defalarca öne, sonra defalarca arkaya çevrildiğine tam kafa yoracaktı ki, elektronik hesap makineleri çıktı. Muhasebecilerde kasa defteri, yevmiye defteri ve defteri kebir tutulur, yazısı güzel muhasebeciler makbul olurdu. İşleri birtakım defterleri doldurmak olanlar, elbiselerinin kolları kirlenmesin diye, iki ucu lastikli siyah kolluklar takarlardı.</p>

    <p>Özel sektörde değil, devlet dairesinde çalışmak makbuldü. Devlet memuru olmak hayat boyu garanti demekti. Bütün anne babalar çocuklarının doktor, mühendis, avukat, subay olamıyorlarsa, küçük de olsa devlet memuru olmalarını isterlerdi. O yıllarda günümüzün tersine devlet memurları kolayca evlenirlerdi, memura kız verilirdi. Sosyal sigorta yaygın değildi. Özel sektörün birkaç büyük kuruluşu vardı. Onların “devlet gibi” oldukları kanısı yaygındı, ama küçük işletmelerde bir işte çalışmanın bir garantisi olmadığı düşünülürdü. Özel bir şirkette çalışmak “birinin yanına girmek” olarak algılanırdı. İş hayatında azimli, sebatkâr olmak gerektiğine inanılırdı. Fazla işyeri değiştiren bir gence iyi gözle bakılmaz, ilk başladığı işten emekli olması beklenirdi. Hayat istikrar üzerine kuruluydu, maceracıların sonu hep kötü olmuştu.</p>
  </div>
</body>
</html>
