<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter15-3">
  <div class="html5_section">
    <h1 class="subtitle">Gece oturmaları, yatıya kalan misafir</h1>

    <p>Televizyonun hayata girişiyle birlikte tüm kuralları ve adabıyla birlikte kaybolan misafirlik türü akşam/gece oturmaları oldu. Bunlar ailece yapılan ziyaretlerdi. 70’li yıllarda muhafazakâr ailelerin büyük kısmında bile kadınlı erkekli oturmalardan kaçınılmaz, küçük şehirlerde hemen her akşam, aileler birbirlerine gider gelirlerdi. Bu tür ziyaretler genellikle aile dostları arasında yapılırdı. Özellikle orta sınıf ve memur aileler arasında daha yaygındı. Bir aile bir aile dostuna gitmek istiyorsa, ya babalar gündüz dairede sözleşirler ya da gündüzden çocuk gönderilip “bir mânileri olup olmadığı” sorulurdu. Akşam yemeğinden sonra gidilir, adına akşam oturmasına veya gece oturmasına gitmek denirdi. Bu türden her ziyaretin bir de iade-i ziyareti vardı, buna çok dikkat edilirdi. Bir aile bir başka aileye en fazla iki kere üst üste gider, iade-i ziyaret gerçekleşmezse bir daha gitmezdi.</p>

    <p>Mecbur kalmadıkça çocuklar götürülmez, küçük çocuklar evde yalnız başına kalabilen abla veya abiye emanet edilirdi. Çocuk evde tek başına kalacak yaşta değilse veya sobayla, kibritle oynar da yangın çıkarır diye korkuluyorsa mecburen götürülürdü. Misafirlikte çocuk dövmek ayıptı, ama çocuk arsızlık, şımarıklık, yaramazlık yaparsa annesinden sık sık çimdik yerdi. Kadınlarla erkekler bir arada otururlar, sohbet edilir, ikram yapılır, görüşen aileler çok samimi iseler kadınlı erkekli olarak iskambil veya benzer oyunlar oynarlardı. Bazen birkaç ailenin bir araya geldiği de olurdu. Televizyonla birlikte gece oturmaları tamamen ortadan kalktı. Tutumluluk çağı sona erip tüketim yılları başlayınca, orta ve alt sınıf için misafir pahalıya gelir oldu. Gelir durumu iyi olanlar ise, yemekli davetleri veya ailece dışarıda yemek yemeyi tercih eder oldular.</p>

    <p>Her evde yatıya gelecek misafir için yatak, yorgan, havlu bulunur, hemen her eve sık sık yatıya misafir gelirdi. 70’lerin çocukları televizyonun henüz hayata girmediği ve uzun gecelerin çok sıkıcı geçtiği yıllarda, eve yatıya gelen misafirler gitmesin isterlerdi. Sürekli yenip içilir, misafir çocuklarla oynanır, gülüşülür, evde bir hareket ve neşe hüküm sürer, bu da çocukları çok eğlendirirdi. Yatıya gelen misafir yakın akraba ise uzun kalabilirdi. Evde fazla divan yoksa yere yatak serilirdi. Evde birbiriyle akraba birkaç çocuk bulunuyorsa, bu yer yataklarına çocuklar yatırılır, onlar bu yeni durumdan çok hoşlanırlar, bir türlü uyumazlar, gülüşürler, bazen kavga ederler, “bir iki üç tıp” oynarlar, ya büyüklerinden azar işiterek susarlar veya uyuyakalırlardı.</p>

    <p>Misafirin kutsal ve bereket getiren sayıldığı yıllarda, hemen her evde pamuk ya da yün doldurularak yapılmış, katlanarak önce yüklüklere, evlerin küçülüp gardıropların artmasıyla birlikte gardıropların üstlerine konan şilteler bulunurdu. Misafir gelince yüklükten çıkarılır, yere serilirdi. Bazı evlerde oturma odalarındaki divanlara iki kat şilte konur, misafir geldiğinde şiltelerin biri yere serilerek yer yatağı yapılırdı.</p>

    <p>İster akraba, ister ahbap olsun, yatıya gelen misafiri ağırlamakta kusur edilmez, yemek öğünlerinin sayısı artırılırdı. Başka bir şehirden yatıya gelmiş olan misafir, o şehre ilk defa gelmişse, mutlaka gezdirilirdi. Şehrin görülmesi gereken yerlerine götürülür, yazsa birlikte piknik yapılır, hemen her şehirde bulunan çay bahçesine, yakın ahbaplara, akrabalara gidilirdi.</p>

    <p>Misafirliğe eli boş gitmek olmazdı. Günlük misafirlikte genellikle şeker veya tatlı götürülürken, yatıya gidilecekse ev halkının gönlünü almak üzere mendil, çorap, havlu, kumaş, nakışlı örtü, vazo, biblo, çocuklara oyuncak, çikolata, terlik gibi hediyeler götürülürdü. Yatıya gelmiş ve başka bir şehre dönecek olan misafir mutlaka yolcu edilir, trene veya otobüse bindirilir, eğer almamışsa bileti bütün itirazlara rağmen ev sahibi tarafından alınır, yolculuk uzun sürecekse misafirin yanına börek, ekmek arası kuru köfte gibi yolluk verilirdi.</p>

    <p>Yakın görüşen aile dostları, uzak akrabalar birbirlerini sık sık yemeğe davet ederler, küçük şehirlerin görgülü aileleri özel bir neden olmaksızın da aile dostlarını yemeğe çağırırlardı. Küçük şehirlerde ailelerin bir kısmı bu tür davetlere yemeğe almak derlerdi. Yakın akrabaların yemek davetlerinde ağır kurallar yoktu. Ama mesafeli aile dostları arasında görgü ve nezaket kuralları işler, bunların uygulanmasına çok dikkat edilirdi. Misafirlerin yemeğe tam saatinde gelmeleri gerekirdi. Ne erkenden gelip bütün hazırlıklara tanık olmalı ne de geç kalıp ev sahibini bekletmeliydiler. Zamanında gelen misafirler hemen sofraya buyur edilmez, ailenin anlayışı uygunsa misafirlere bir içki teklif edilir, ardından fazla beklemeden masaya oturulurdu.</p>

    <p>Yemek davetleri içkili veya içkisiz olabilirdi. Her iki durumda da mönü üç aşağı beş yukarı birbirine benzer, ancak içkili masalara bol miktarda meze eşlik ederdi. Küçük şehir sofralarında çoğunlukla rakı içilir, ama rakı içen kadına az rastlanırdı. Bir kadının evde veya dışarıda rakı içmesi çok dikkat çekerdi. Rakı içen kadın güvenilirliğini ispat etmiş bir aile kadınıysa takdirle karşılanır, ama az da olsa bir hafifmeşreplik eğilimi seziliyorsa kadın ve kocası hakkındaki görüşler gözden geçirilirdi. İçkili masalarda en sık görülen erkeklerin rakı, kadınların su içmeleriydi. Erkeklerin rakı, kadınların bira içtiği masalara da sıklıkla rastlamak mümkündü.</p>

    <p>Eğer yöresel bir mutfak veya özel bir yemek vaat edilmemişse, klasik mönü çorbayla başlardı. Masada birkaç çeşit salata, birkaç çeşit zeytinyağlı yemek ve kızartmalar bulunurdu. İçkisiz bir yemek daveti söz konusuysa, yemekte su, kola, ayran veya limonata içilirdi. Misafir önemseniyorsa sıcak bir sebze yemeği ve etli ana yemekten sonra, pilav ikram edilirdi. Bazı kadınlar buna börek de eklerlerdi. Tavuk pişirmek misafire itibar etmenin bir yoluydu. Genellikle masada bulunan zeytinyağlı yemeklerin şahı, yine gerektirdiği zahmetten dolayı yaprak sarma idi. Ardından tatlı faslına geçilir, burada hazır alınmış tatlı –tercih edilmese de– ikram edilebilirdi. Ev baklavası ise misafire yapılan büyük bir jestti. Bütün bunlar ortalama bir mönünün gerektirdiği yemeklerdi. Bazı davetlerde sayı artırılır, birkaç çeşit et yemeği, birkaç çeşit tatlı, hatta birkaç çeşit börek yapıldığı olurdu. Yemek bittikten sonra misafir kadınlar veya genç kızlar da sofranın toplanmasına yardım ederler, yardım eden genç kız ise itiraz edilmekle beraber ses çıkarılmaz, ama misafir kadına “Allah aşkına, bırak”, “bak ant verdim” gibi cümleler söylenirdi. Ama misafir kadının bütün bu cümlelerin nezaketen söylendiğini bilmesi ve ev sahibi kadına yardım etmesi gerekirdi.</p>
  </div>
</body>
</html>
