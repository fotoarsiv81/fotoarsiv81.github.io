<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter3-13">
  <div class="html5_section">
    <h1 class="subtitle">Zafer Cilasun, Aytaç Kardüz, kele bakış</h1>

    <p>Dünyada pek çok şey olurdu, Türkiye’de de. Ama pek azını televizyondaki haberlerden öğrenmek mümkündü. Televizyon haberleri devletin sesiydi. Ülkeyi yönetenlere kanunlarla belirlenmiş sürelerin ayrılması zorunlu olduğu için, haberler devlet protokolünün resmi geçidine benzerdi. Cumhurbaşkanı “ağır makam”dı, onunla ilgili haberlere gerektikçe, bir de resmi ve dini bayramlarda yer verilir, Cumhurbaşkanı köşkten yaptığı uzun ve sıkıcı konuşma ile halkın bayramını kutlardı. Ama haberlerde her gün başbakanı, muhalefet liderini, bakanlar kurulu üyelerini ve “mecliste grubu bulunan siyasi partilerin” mühim adamlarını görmek mümkündü. 70’ler boyunca genç bir Süleyman Demirel ve Karaoğlan Ecevit hemen her gece televizyona çıktılar. 80’lerin başında 12 Eylül’ün paşası Kenan Evren şehir şehir gezdi ve her gece “Sevgili Kayserili hemşehrilerim…” “Sevgili Niğdeliler, netekim biz…” diye başladığı konuşmaları televizyondan yayınlandı. Süleyman Demirel muhalefette kaldığı zamanlarda Ecevit’e “Hökümatın başı” demeyi tercih etti, Ecevit ise en büyük rakibinden hep “Sayın Demirel” diye söz ederek ün kazandı. Görüntü azdı, spikerlerin karşısında bugün metnin aktığı ve seyircinin görmediği aletler olmadığı için, haberler kâğıttan okunurdu. Haberlerden önce ekranda bir saat görüntüsü belirir, akrep sekize, yelkovan on ikiye gelince spiker görünür ve haberler başlardı. “İyi akşamlar sayın seyirciler, TRT Haber Merkezi’nin hazırladığı haber bültenini sunuyoruz…”</p>

    <p>Bazen çift, bazen tek spiker haber okudular. Bazıları çok ünlü oldu. Diğer değil, “diiger” diyen Aytaç Kardüz, kalın camlı gözlükleriyle hatırladığımız ve genç yaşta ölen Zafer Cilasun, sonraları masal kasetleri dolduran Ülkü İmset, düzgün Türkçesiyle hep dikkat çekmiş olan Jülide Gülizar, Tuna Huş, Erkan Oyal, Çetin Çeki tanınmış spikerlerdi. Telaffuz yanlışı yapmazlar, okurken teklemezler, kâğıtları karıştırmazlardı, disiplinliydiler. Haberlere canlı yayın konuğu filan alınmaz, konuklara başı sonu belli olmayan cümlelerle sorular sorulmazdı. Konuklar açıkoturum programlarına katılırlar, orada soru yağmuruna tutulurlardı. Can Akbel dönemin önemli bir spikeriydi, saçları dökülmüştü. Bir ara, haberlere yorum kattığı bir program sunuyordu. Gecenin son programıydı, adı Güne Bakış’tı. Ama Türk halkı programa başka bir ad koymuştu: Kele Bakış.</p>

    <p>Evden çıkmak için gücü de, sebebi de olmayan yaşlıların en çok merak ettikleri program Hava Durumu’ydu. Yedi bölgeye ayrılmış olan ülkemiz haritasının önünde hava durumu spikeri dikilir, kartonlara elle çizilmiş bulut ya da kar resimlerini göstererek havanın nasıl olacağını anlatırdı. O yıllarda teknolojik donanım az olduğu, “uydudan alınan görüntüler” hiç olmadığı için meteoroloji hava durumunu nadiren bilirdi.</p>
  </div>
</body>
</html>
