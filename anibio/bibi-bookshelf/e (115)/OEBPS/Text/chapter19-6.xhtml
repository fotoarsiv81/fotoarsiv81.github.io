<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter19-6">
  <div class="html5_section">
    <h1 class="subtitle">Gökkonutsal avrat, tozşeker kesmeşekere ne demiş?</h1>

    <p>Aydınlar arasında bir dil problemi vardı: Öztürkçe ya da Osmanlıca konuşma ve yazma. Solcuların gazetesi <em>Cumhuriyet</em> ağır bir Öztürkçe kullanırken, sağcıların gazetesi <em>Tercüman</em> ağır bir Eski Türkçe kullanıyordu. Bu konuda kendini taraf gören bir yazarın siyasi görüşü, kullandığı dile bakılarak kolayca anlaşılabiliyordu. Bu mesele halk katına da inmişti, sağcılar eski bir dil kullanmayı tercih ederlerken, solcular da Öztürkçe kelimeler kullanmaya özen gösteriyorlardı. Yaşayan dil meselesi, halk arasında günlük, sıradan tartışmaların bir konusu haline gelmişti. Bir kısmı her iki görüşe itibar etmiyor, ama Öztürkçe kelimelerle eğlenmeyi seviyordu. Öztürkçecilerin üretmediği, bu eğilimin karşıtlarınca, karşı tarafla alay etmek için hostes yerine uydurulmuş bir kelime olan “gökkonutsal avrat” bu tartışmanın simgesi olmuştu. 12 Eylül darbesi birçok tartışmayı çözmediği gibi dil tartışmasını da çözmedi, ama kapattı. Bunun için Türk Dil Kurumu’nu kapatması gerekti. Türk Dil Kurumu’nun yerini, dilin sorunlarına uzak ve yaşamayan, ne olduğu, ne iş gördüğü bir türlü anlaşılamayan Atatürk Dil ve Tarih Yüksek Kurumu gibi, fazla yüksekte olduğu için ne yaptığını kimsenin görmediği kurum alınca, Türkçe günümüzdeki hale geldi. Kuralsız, başıbozuk ve can çekişerek ölüme doğru giden bir dil.</p>

    <p>Bir yandan Öztürkçe, Eski Türkçe tartışmaları yapılırken, bir yandan günlük dil hızla değişiyordu. Her dönem dilde nasıl yeni deyimler, kelimeler, tanımlar türüyorsa; 70’li yıllarda da birçok kelime ve deyim türedi, kullanıldı, bir kısmı dile mal oldu, bir kısmı unutulup gitti. Örneğin geri zekâlının kısaltması olan gerzek, ilk defa, o yılların televizyonunda “domates güzeli” olarak ün yapan Ayşen Gruda’nın ağzından çıkmıştı. Gırgır geçmek dalga geçmek, eğlenmek anlamında kullanılıyordu. Batı da bakılacak bir yön olarak, Cumhuriyet’in ilk yıllarından farklı bir biçimde hayata girmişti. Dönemin blucinli gençleri “Selamünhello” yu çok sevmişlerdi.</p>

    <p>Çocuklar arasında “Merhaba/Sen eşşek ben araba/Eşşeğe yazık arabaya kazık” tekerlemesi sıkça söylenirdi. Bir çocuk diğerine biraz kinayeli bir ifade ile “Yok canııım!” dediğinde, diğeri hemen “Canın yoksa motor tak!” derdi. Birine anlaşılmayan bir cümle söylemek, karşı taraf söyleneni anlamayıp “Hı?” dediğinde “Zzzt Erenköy!” demek hâlâ modaydı. O yıllarda kötü esprinin modası çabuk geçmiyordu. Kızlar aşağılayıcı kalıpları çok seviyorlar, ama oğlanlar da kızlara bir türlü yaratıcı bir şekilde laf atamıyorlardı. Binlerce genç sokakta yürüyen güzel kızlara “Yavrum, baban şekerci mi?” diyordu. Kızlar da yanlışlıkla çarpınca “Pardon!” diyen oğlanlara “Pardon çıkalı eşekler çoğaldı!” demekten tuhaf bir zevk alıyorlardı.</p>

    <p>Kötü Amerikan bilmecelerinin zirve yılları 70’ler oldu. Öyle moda olmuştu ki, gazetelerin bazıları her gün bir-iki tane Amerikan bilmecesi yayımlıyordu. Vasatın altında bir zekâya seslenen bu bilmeceler yeni bir söylem olduğu için çok çabuk kabul görmüştü. “Tozşeker kesmeşekere ne demiş?” “Ooo, bakıyorum zevkten dörtköşe olmuşsun” “İki domates yolda yürüyorlarmış, biri ezilince ne olmuş?” “Salça olmuş”; “Beş fil bir Volkswagen’e nasıl sığar?” “İkisi öne, üçü arkaya” şeklinde olan bu espriler, bazen dönemin siyasilerini de hedef alıyordu. Siyasi söylemin fenomeni ve efsanesi Süleyman Demirel’di. Benzin yokluğunu kendisine hatırlatan gazetecilere, “Benzin vardı da içtik mi?” demişti. Siyasi literatüre çok vecize bıraktı. “Yollar yürümekle aşınmaz” ve “Dün dündür, bugün bugündür” diyen de oydu.</p>
  </div>
</body>
</html>
