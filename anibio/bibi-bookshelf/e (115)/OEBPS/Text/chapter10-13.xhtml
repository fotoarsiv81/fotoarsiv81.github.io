<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter10-13">
  <div class="html5_section">
    <h1 class="subtitle">Telgraflar, çelenkler, düğün pastası</h1>

    <p>Oysa 70’lerde aileler takılan takılarla değil, gelen kutlama telgraflarıyla övünüyorlardı. Takı takma faslı bittikten sonra, bir süre dans devam eder, ardından bir aile büyüğünün elinde birikmiş olan telgrafların okunmasına sıra gelirdi. Bu telgraflar, ailelerin maddi varlığını değil, dost çevresi varlığını simgelerdi. Parayla değil, önemli şahısların dostluklarıyla övünülürdü. Saygı ve terbiyenin önemsendiği mütevazı yıllarda, düğünlerin bir başka övünme vesilesi de gelen çiçekler ve çelenklerdi. Üzerinde gönderenin adı yazılı bir bant bulunan çelenklerin hepsi birbirine benzerdi. Şimdiki gibi iki metre boyunda değildiler. Hasırdan yapılmış bir çemberin ortası beyaz ve kırmızı karanfillerle doldurulur, bu çelenk yine hasırdan yapılmış bir ayağın üstünde dururdu. Boyları yüksek değildi. Çelenkler orkestranın bulunduğu sahnenin önüne dizilir, düğündeki çocukların en büyük zevki de bu çelenklerin çiçeklerini yolmak olurdu.</p>

    <p>Gelinle damat ilk dansı yaptıktan, takılarını taktıktan, anne babaların, çok yakın akrabaların ellerini öptükten sonra bütün salonu dolaşmak, misafirlere hoş geldiniz demek ve her masada biraz oturmak zorundaydılar. Masa atlamak, misafire hoş geldiniz dememek çok ayıptı. Gelinle damat biraz şaşkın ve mahcup oldukları için, “düğün koordinatörleri”nden biri onlara eşlik eder, doğru bir sırayı takip etmelerini sağlardı.</p>

    <p>Gelin ve damatla birlikte düğün salonunun kadrolu fotoğrafçısı da dolaşır, hemen her masada bir fotoğraf çekerdi. 70’ler video yılları değildi. Yeni evlilerin evlerine gidip düğünün video kasetini izleme âdeti 80’lerde çıktı.</p>

    <p>Düğünlerde hoş karşılanan ve karşılanmayan hareketler vardı. Yeni evli çiftin anne babalarının fazla dolaşmamaları, ağırbaşlı ve vakur bir edayla oturmaları beklenirdi. Her iki tarafın da genç kızlarının aynı ağırbaşlılık içerisinde, ama put gibi de durmadan, ölçülü bir hareketlilik içinde olmaları takdire şayan davranışlardı. Yakın akrabalarla bir-iki dans makbul, sürekli onunla bununla dans edip oturmayı bilmemek hoş olmayan davranışlar arasındaydı. Kız kıza danslara da tutucu ailelerin düğünlerinde sıkça rastlanırdı. Bu arada salonun arka tarafında bulunan, dikkat çekmeyen masalarda damadın genç arkadaşları toplanmış ve masa altından votka içiyor olurlardı. Bu arkadaşların hadise çıkarmaları da hiç hoş karşılanmazdı. Damadın gözü bu arkadaşlarda olur, bir punduna getirip onların votkalarından birkaç yudum içerdi.</p>

    <p>Düğünün en hareketli ve canlı dakikalarına düğün pastasının kesilmesiyle ara verilirdi. Düğün pastası ortaya gelir, gelinle damat pastanın yanında dururlar, bir yığın fotoğraf çekildikten sonra, gelinle damat döner bıçağı kadar uzun bir bıçağı birlikte tutarak pastayı keserler ve mutlaka birbirlerine yedirirlerdi. Pasta kesilirken salonun görevlileri gazozları ve kuru pastaları dağıtırlardı. Büyük tabaklar içinde her masaya misafirlerin dişinin kovuğuna gitmeyecek kadar kuru pasta dağıtılır, çoğu misafir düğün pastasının tadına bile bakamazdı. Bu arada arsız çocuklar salonun mutfak bölümüne girip çıkarlar, çatlayıncaya kadar gazoz içerler, pipetleri ısırırlar, gazozları dökerler, kavga ederlerdi. Düğün sahipleri ikramın eksiksiz yapılması için çaba sarf ederler, bir kısım misafir masalarına yeterince pasta ve gazoz gelmediği için surat asar, bu arada pistte dönemin moda dansları bitmiş, çiftetelliye geçilmiş olurdu. Çiftetelliye geçilince gelinle damat da piste alınır, ortada bir dans kargaşası sürer gider, küçük karıkoca kavgaları, “Bu herif sana ne dedi?”, “Niye o kızın gözünün içine bakıyorsun?” türünden atışmalar yaşanır, tuvaletler çişi gelmiş çocuklarını işeten annelerle dolup taşar, düğünün hızını almasıyla birlikte, salonun kapısının önünde uçan baloncular ve çekirdekçiler mesaiye başlarlardı.</p>

    <p>Düğünlerin olmazsa olmaz unsurlarından biri uçan balonlardı. Baloncu bir yolunu bulup salona girer, balon diye tutturup ağlayan çocukları susturmak için balon alınır, bileklerine incecik bir iple uçan balonları bağlanmış çocuklar kurumlu kurumlu ortalıkta gezinir, bazıları balonlarını ellerinden kaçırırlar, düğün salonunun tavanı balonlarla dolardı. Kuru pasta ve gazozla yetinemeyen birtakım şişman kadınlar kapı önündeki çekirdekçiden çocuklarını gönderip kabak çekirdeği ya da ayçiçeği aldırırlar, genellikle kabuklarını yerlere atarlardı.</p>

    <p>Aileler ne kadar nezih yapıda olsalar da, düğün sahiplerinin statüsüne uygun düşmeyen misafirler mutlaka gelirler, düğün sahipleri bunları çağırmamayı ayıp saydıkları için katlanırlardı. Bu arada bazı düğünlerde güzel sesli olduğu bilinen birkaç misafir olur, bunu bilen biri orkestraya gider, mikrofondan, “aramızda bulunan güzel sesli kardeşimizi” ilan eder, utanan kardeşimiz bir-iki direnmeden sonra mikrofonu eline alır ve kolay kolay bırakmazdı. Bazısı gerçekten güzel sesli ve sahne hâkimiyetine sahip olur, düğünü adeta yönetir, bazısı da misafirleri sıkardı. Böyle durumlarda orkestra hemen devreye girer ve bu çileye bir son verirdi.</p>

    <p>Düğünlerde olmazsa olmaz bir çekişme de çocuklar ile baterist arasında yaşanırdı. Orkestra yorulup ara verdiğinde birkaç haylaz çocuk bateristin ortalıkta bıraktığı bagetleri alıp bateri çalmaya kalkarlar, yaptıkları gürültü baterist tarafından duyulur ve adam gelip bagetlerini zorla çocukların ellerinden alırdı. Bu, çocukların rahat durması anlamına gelir miydi? Hayır. Bu kez elle bateri çalmaya kalkarlar, zillere vururlar, gitarın tellerini tıngırdatırlar, yapacak hiçbir şey bulamazlarsa çelenklerin çiçeklerini yolarlardı.</p>

    <p>Çiftetelliden sonra kasap havasına geçmek de dönemin düğün âdetlerindendi. Vaktin geldiğine karar veren bir misafir ya da düğün sahiplerinden biri eline bir mendil alıp grubu oluşturur, serçeparmaklarından el ele tutuşan misafirler orkestranın feryatları arasında kasap havası oynamaya başlarlar, halka olunur, bu halkalar iç içe geçer, kimi zaman salonu dolaşır, dolaşma esnasında içi geçmiş misafirler dürtülür ve konvoya katılırdı. Bu artık eğlencenin finaline gelindiğini gösterirdi ki, birleştirilmiş sandalyelerde ya da masa üstlerinde çocukların uyuduğu saatlerdi. Salon gürültüden inlerken bu çocuklar mışıl mışıl uyumayı başarırlardı.</p>

    <p>Düğünler orkestranın pes etmesiyle biterdi. Genellikle orkestra tamam olduğuna kanaat getirir, birkaç cümleyle düğünün bittiğini ilan eder, yeni evlileri kutlar, herkese teşekkür eder, üyeler çalgılarını alıp giderlerdi. Onların gitmesi, gece boyunca yorulmuş misafirlerin de yavaş yavaş gitmesi demekti. Düğün sahipleri bu defa da misafirleri uğurlamak için kapıya dizilirler, uyuyan çocuklarını kucaklamış misafirler iyi dileklerde bulunduktan sonra birer ikişer giderler ve salonda düğün sahipleri, onların yakın buldukları kimseler ile çekilecek düğün fotoğraflarına girmezse rahat edemeyecek olanlar kalırdı.</p>

    <p>Salon fotoğrafçısının işi asıl burada başlardı. Çeşitli kombinasyonlar oluşturulur ve fotoğrafçı çekmeye başlardı. Bunu da organize eden bir akraba mutlaka çıkardı. O, kombinasyonları kuran kişi idi. Fotoğrafçı ile konuşur, onun yanında dikilir ve seslenirdi. “Gelin, damat ve anne babalar!”, “Şimdi gelin, damat ve kardeşler!” Ardından gelinin ve damadın aileleri tam kadro olarak birlikte fotoğraf çektirirler, aynı organizatör yine seslenirdi: “Şimdi de sadece kız tarafı!” İnanılmayacak çoklukta kombinasyonlar oluşturulup fotoğraf çektirilirken, fotoğrafa girmek arzusuyla yanıp tutuşanlar ya sessizce oturup çağrılmayı beklerler ya da hiç davet beklemeden her fotoğrafa başlarını uzatırlardı. Böyle tipler birkaç fotoğrafa girmeyi başardıktan sonra mutlaka azarlanırlar ya da gelin ve damatla fotoğraf çektirmeleri sağlanıp ortamdan uzaklaştırılırlardı. Saat gecenin ikisi olduğu için bu fotoğraflarda bütün yüzler yorgun çıkardı. Gelinle damadın gülecek halleri kalmaz, bu işkencenin bir an önce bitmesini diledikleri yüzlerinden okunurdu. Gelinin ya da damadın anne veya babası hayatta değilse, fotoğraf çekilirken, merhum şahsın varsa büyük boy portresi kucaklanır, fotoğrafta onun da hiç olmazsa suretiyle çıkması sağlanırdı.</p>

    <p>Bu işlem de bitip evlere dönme saati gelince, şaşkın ve yorgun gelinle damat arabaya bindirilir ve evlerine gönderilirken, gelinin annesi yine bir ağlama tutturur, damadın annesi de aşağı kalmazdı. Damadın yakın arkadaşları ve akrabaları yeni evli çifti evlerine götürürlerdi. 70’lerde bu eve dönüşler sessiz sedasız yapılırken, 80’lerde klakson çalınarak dünya âleme ilan edilir oldu. O yıllarda Batı’nın küçük şehirlerinde de, yeni evli çiftlerin evlerinde yalnız bırakılmaları doğru bulunuyordu ve yeni evlilerin yatak odalarının kapısında çarşaf bekleyen yengeler figürü hayatın içinde giderek daha az yer almaya başlamıştı. Zaten bu işlem yapılıyorsa da fazla ilan edilmiyor, meselenin –varsa– gelinle damat arasında kalmasına ve gerekiyorsa damadın çözmesine dikkat ediliyordu.</p>

    <p>Ertesi gün bazı aileler evlerinde yeni evli çiftin gelip ellerini öpmelerini beklerler, bazı aileler de “çocukları rahat bırakalım da balayına gitsinler” fikrini benimserlerdi. Genel eğilim, düğünün ertesi günü anne babaların ellerini öptükten sonra balayına çıkmaktı.</p>
  </div>
</body>
</html>
