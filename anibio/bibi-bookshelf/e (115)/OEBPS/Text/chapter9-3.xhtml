<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter9-3">
  <div class="html5_section">
    <h1 class="subtitle">Arkadaşlık teklif etme</h1>

    <p>70’ler arkadaşlık teklif etme yıllarıydı. Bu, karşı cinsler arasında bir gönül ilişkisi talebinin dile getirilmesi demekti. Ortaokul, lise öğrencileri arasındaki aşklar kendiliğinden gelişmez, genellikle bir aracı vasıtasıyla arkadaşlık teklif edilirdi. Küçük şehirlerde teklifi yapan erkek, kabul veya reddeden kız olurken, büyük şehirlerde kızlar da erkeklere arkadaşlık teklif edebiliyorlardı. Bir genç erkek arkadaşlık teklif etmek istediği kıza, bir arkadaşıyla haber gönderirdi. Bu tür gönül meselelerinde aracılık yapmaktan hoşlanan, çöpçatan ruhlu, pek de alımlı olmayan kızlar kendilerini bu mevkide bulurlar ve bundan şikâyetçi görünmezlerdi. Arkadaşlık teklif edilecek olan kıza giderler, “Filanca sana arkadaşlık teklif ediyor,” derlerdi. Bir seferde “evet” diyen kız, teklif eden oğlanın gözünden düşerdi. Bazı kızlar da gönülden demedikleri “hayır”ın tadını kaçırırlar, fazla naz âşık usandırırdı. İdeal olanı üçüncüde “evet” demekti. Bazı erkekler bir kıza bir kere arkadaşlık teklif etmekle övünürler, bazıları da aynı anda üç dört kıza birden arkadaşlık teklif ederlerdi.</p>

    <p>Arkadaşlık teklifi kabul edilip bir ilişki başlayınca oğlanın adı kız için konuştuğu çocuk olurdu. 70’li yıllarda küçük şehirlerde gönül ilişkisi yaşayan tarafların adı konuştuğu çocuk/konuştuğu kız idi. Böyle denmesinde şaşılacak bir şey yoktu, çünkü aşk konuşmakla sınırlıydı. 80’li yıllarda çıktığı çocuk/çıktığı kız oldu. Artık konuşmanın ötesine geçiliyor, baş başa kalınıyordu. 90’lı yıllara gelindiğinde erkek arkadaş/kız arkadaş oldu. Sınırlar aşılmış, dünyayla kültürel bütünleşmenin de adımları atılmış, bazı kesimlerde sevgiliye <em>boy friend/girl friend</em> denmeye başlanmıştı. 2000’li yıllara doğru giderken sevgili kelimesi otuz yıl öncesinin o tehlikeli ve ürpertici tanımını kaybetti. Evlenmeden birlikte yaşayan gençlere rastlamak olağan hale geldi.</p>

    <p>70’lerde arkadaşlık teklif etme, daha çok ilkgençliğini yaşayanlar arasında görülürdü. Oysa yaşını başını almış, yetişkin insanlar arasında da bir gönül ilişkisini başlatmak meseleydi. Duygularını belli etmek doğru bulunmazdı. Erkeklerin bazıları çok cesaretsizdiler. Ağızları laf yapamayanlar arkadaşlarından yardım isterler, dert köşelerine mektup yazıp akıl danışırlardı. Hoşlandıkları kızı takip etmek en büyük zevkleriydi. Kızın peşinden yürür dururlardı. Bazıları arkadaşlık teklifi kartları bastırırlardı. O yıllarda, üzerinde “Bayan, arkadaşlık teklifimi kabul ediyorsanız ‘evet’, etmiyorsanız ‘hayır’ kısmını yırtıp veriniz” yazan kartlara, mahcup gençlere akıl verip kızları kendilerine nasıl âşık edeceklerini anlatan kitaplara rastlanırdı.</p>
  </div>
</body>
</html>
