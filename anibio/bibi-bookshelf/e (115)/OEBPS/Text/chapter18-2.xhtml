<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter18-2">
  <div class="html5_section">
    <h1 class="subtitle">Tren gelir hoş gelir</h1>

    <p>70’li yıllarda elektrikli trenler sefere başlamıştı, ama hâlâ kara trenler kurum yüklü dumanları ve durunca boşalttıkları buharlarıyla önemli bir figürdüler. Buharlı trenlere kurum saçtığı ve lokomotifi bu kurumdan simsiyah kesildiği için olsa gerek, kara tren denirdi. Kara trenler kömürle çalıştığı için, istasyonun yakınlarında kömür yığınlarına rastlanırdı. Büyük istasyonlar çocuklar için muhteşem bir oyun alanıydı. Tamir bekleyen vagonlara saklanarak saklambaç oynamanın tadına doyulmazdı. Şehrin içinden geçen demiryollarında hemzemin geçitlere rastlanırdı, tren geçide yaklaşırken geçidi kapatan kol otomatik değildi. Kulübede oturan görevli çan çalarak kolu indirir, ardından trenin düdüğü duyulurdu. Tren geçip gittikten sonra, geçidi kapatan kol yine çan çalarak kaldırılır, geçit açılırdı. Kara trenlerde birinci ve ikinci mevki uygulaması vardı. Elektrikli tren seferlerinin artmasıyla birlikte, yavaş giden ve kurum saçan kara trenler seferden kaldırıldı, birinci-ikinci mevki uygulaması da son buldu. Yük trenlerinin vagon sayıları çok fazla olur, çocuklar gece yataklarında, uyku tutmadığı sırada geçen trenlerin vagonlarını, seslerine dikkat ederek sayarlardı. Yük trenleri hüzün verirdi. Başka şehre tayin olan memurlar ev eşyalarını yük trenleriyle gönderirler, şehirler arasında büyük taşıma işleri trenlerle yapılırdı.</p>

    <p>Ülkenin bir ucundan öbür ucuna gitmek için otobüs vardı, ama kıttı, sefer sayısı çok azdı, üstelik pahalıydı da. Oysa trenler çok ucuzdu. Ama yolculuk çok uzun sürerdi. İstanbul’dan Kars’a en az üç günde gidilir, trende yatılıp kalkılır, diğer yolcularla ahbap olunur, yolluklar birleştirilir, büyük istasyonlarda tren durduğunda inilir, istasyon çeşmelerinden şişelere su doldurulurdu. Uzun yol trenlerinin çoğu konforlu değildi. Restoranı bulunmazdı.</p>

    <p>Şimdi özel araçla bir buçuk saatte gidilen Adapazarı-İstanbul arası, otobüsle dört saat tutar, şoför bir kere mola vermek zorunda kalırdı. Tehlikeli, tek şeritli, çift yönlü bir yoldu. Çok sık büyük trafik kazaları olurdu. Kınalı-Sakarya otoyolu yapılmamıştı. Otoyol, paralı yol, OGS (Otomatik Geçiş Sistemi), otoyol gişesi, viyadük, otoyol çıkışı gibi kelimeler günlük hayatın sözlüğünde yer almıyordu. Aradan uzun yıllar geçti, hayal kırıklığına uğramamak için yapılabileceğine bir türlü inanılmayan otoyollar yapıldı, otoyol ve birlikte getirdiği kavramlar hayatımıza girdi.</p>

    <p>Ulaşımdaki yenilikler yolculuk kültürünü değiştirdi. Bazı kavramlar ve durumlar kayboldu. Eskiden otobüs terminallerine halk arasında garaj denirdi. Garajların yerini çoğunluğu altıgen şeklinde inşa edilen, eskiye göre çok daha düzenli “Otogar”lar aldı. Oysa Topkapı otobüs terminalinin adı bile halk arasında Topkapı Garajı’ydı. Yerini Esenler Otogarı’nın aldığı Topkapı Garajı İstanbul’u tanımlayan unsurlar arasında önemli bir yer tutardı. Gerçek bir keşmekeş yaşanır, değnekçiler yolcuları kollarından çekiştirirler, seyyar satıcılara ve değnekçilere karşı ciddi bir mücadele verilir, ama sonuçta bir şehre oradan gidilir, başka bir şehirden İstanbul’a gelindiğinde orada inilirdi.</p>

    <p>Küçük şehirlerin otobüs garajları Topkapı’nın birer minyatür modeliydiler. Hepsinde birkaç ucuz çorbacı veya lokanta, bir-iki kahvehane, bolca seyyar satıcı, insanı canından bezdiren değnekçiler ve otobüs firmalarının yazıhaneleri bulunurdu. İlçelere giden minibüslerin üstüne bile bagaj yerleştirilirdi. O yıllarda özellikle ilçelere giden minibüsler saatinde değil, dolunca kalkardı. Öyle her yarım saatte bir sefer yoktu. Bir saatlik ilçelere bile günde en fazla iki-üç sefer yapılırdı.</p>

    <p>Uzun yola çıkmak öyle hemencecik karar verilecek bir şey değildi. Günler öncesinden planları yapılır, kararlar verilir bozulur, sonunda karar kesinleşince gidip bilet alınırdı. Birçok şehre doğrudan sefer yoktu, çoğu kez uzak şehirlere aktarma yapılarak gidilirdi. Uzun yola giden otobüsler genellikle saatini biraz geçirerek kalkar, yolcusuyla da yetinmezdi. Yoldan kısa mesafeler için yolcu toplamaya “ördek toplama” denirdi.</p>

    <p>Uzun yola gidecek yolcuların otobüse yerleşmeleri de uzun sürerdi. Bavulların, valizlerin yanı sıra sepetler, denkler, torbalar, hurçlar bagaja sığmıyorsa otobüsün üstüne, hatta koridora yerleştirilir, pencere kenarı ile koridor tarafı arasında kararsızlıklar geçirilir, mütemadiyen bir hareket yaşanır, sonunda herkes yerine oturur, otobüs kalkardı. Yollar kötüydü, taşıtlar ağırdı. Yol uzadıkça uzardı. Otobüsün cızırtılı radyosu açılır, Orhan Boran’ın sesi otobüsü doldurur, kaset yıllarından önce kırkbeşlik plaklar otobüsün pikabına atılır, yol boyunca şoförün üç plağı varsa üç plak, beş plağı varsa beş plak dinlenirdi.</p>

    <p>Kolektif hayat hemen kendini gösterir, yan yana düşmüş ama birbirini tanımayan kişiler arasında “Yolculuk nereye?” sorusuyla derin muhabbetler başlar ve bitmezdi. Bazı görgüsüz yolcular ayakkabılarını çıkarır, geğirir, horlayarak uyurlardı. Otobüslerde şimdiki gibi poşet çay, poşet kahve, kek, kraker, bisküvi ikramı yapılmazdı. Muavin bolca su katılarak çoğaltılmış kolonya ikram eder, bir de isteyenlere söylenerek şişe suyu getirirdi. Ama çaylar şirkettendi. Otobüs mola vermek üzere bir tesise girdiğinde muavin, “Çaylar şirketten!” diye bağırırdı. Bazı yolcular bedava diye üç-dört bardak çay içerler, inmeyenler için otobüse tepsiyle çay getirilir, yolculara dağıtılırdı.</p>

    <p>Mola verilen tesislerde yapılan anonslarda tek kelime bile anlaşılamazdı. Hoparlörden cızırtılı bir ses “İstanbul’dan gelip İzmir’e gitmekte olan Çayırağası turizmin sayın yolcuları, otobüsünüz yarım saat çay ve ihtiyaç molası vermiştir” olduğu tahmin edilen bir cümle söylerdi. İhtiyaç molasından anlaşılması gereken tuvalet ihtiyacıydı. Ama kapısı kırık, su basmış ya da tek damla su akmayan bu tuvaletler öylesine pis olurdu ki, bunlara girip ihtiyaç gidermek bir işkenceydi. Tuvalet meselesi yıllarca gazetelere yansıdı, bazıları buna ciddi şekilde kafa yordu. 80’lerde hem tesisler, hem de tesis tuvaletleri düzeldi, lokantalarda self servis uygulamasına başlandı. Hatta bir adım daha ileri gidildi, McDonald’s gibi firmalar şube açtılar, Anadolu yollarının mütevazı tesisleri Amerikan yol filmlerinin setlerine benzedi.</p>
  </div>
</body>
</html>
