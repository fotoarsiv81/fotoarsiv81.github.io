<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter16-12">
  <div class="html5_section">
    <h1 class="subtitle">Marangozlar, hallaçlar, kundura tamircileri</h1>

    <p>Hazır mobilya var sayılmazdı. Olanlar da çok pahalıydı. Bu yüzden hemen her mahallede birkaç marangoz bulunur, sipariş verilerek karyola, gardırop, vitrin, yemek masası, sehpa, konsol gibi eşyalar yaptırılırdı. Marangozlar sadece ev mobilyaları yapmıyorlardı. Arsa alındığı ve üzerine yavaş yavaş ev yaptırıldığı yıllarda, babalar yaptırdıkları evlerinin pencere çerçevelerini, oda kapılarını, mutfak dolaplarını, müsait yerlere yüklüklerini hep marangozlara yaptırırlardı. Sunta, kontrplak gibi malzemeler artık hayata girmiş, 70’lerde eski mobilyacıların yaptığı masif mobilyaların sonu gelmişti. Formika, lake gibi bayağı bir görünüşü olan kaplama malzemeleri kullanılıyor, ehliyetsiz marangozların ellerinde kötü görünüşlü mobilyalar haline geliyordu.</p>

    <p>Her köşe başında hazır yorgan satılmadığı için, evlerin temel ihtiyaçlarından biri olan yorganlar yorgancılara diktirilirdi. Her mahallede en az bir yorgancı bulunurdu. Yorgancıların kocaman bir vitrini olur, bazıları yorganlarını vitrine yayıp dikerler, en beğendikleri dikiş desenleriyle dikilmiş yorganları vitrinin sağına soluna asarlardı. Yorgancılar hayatımızdan sessizce çıktılar, tıpkı hallaçlar gibi. Somyaların ya da karyolaların üzerine şilte serilirdi. Şiltelere yün, pamuk, nadiren de kuştüyü doldurulurdu. Kuştüyü şöyle bir didiklendiğinde kabarır, ama yün veya pamuk yataklar bir süre sonra sertleşirdi. Hallaçlar bu yataklardaki yün veya pamukları atıp didiklerler, yeniden doldururlardı.</p>

    <p>Varlıklı aileler her mevsim ayakkabı alırlar, sabit gelirliler ayakkabılarını birkaç mevsim giymeye gayret ederlerdi. Ayakkabı eskirdi, ama eskiyince atılmaz, tamir edilirdi. Kaba görünüşlü ayakkabılara genellikle kundura, zarif kadın ayakkabılarına pabuç veya iskarpin deme eğilimi yaygındı. Ayakkabıya potin diyen kalmamıştı, ama tamircilerin çoğunun kapısında “kundura tamircisi” yazardı. Sokakların çoğu asfalt değildi, toplu taşıma araçları çok azdı. Hemen herkes yürür, ayakkabılar da çok çabuk eskirdi. Ya su alıp burunları açılır ya da topukları aşınırdı. Kadınlar sık sık topuklarını kırarlardı. Birçok Türk filminde “topuğu kırılma” trüğü vardı. Çok giyilen ayakkabıların tabanının delindiği bile olurdu. Kışın başında ayakkabı tamircilerinin işleri başlarından aşardı. Kırılan topukları çakarlar, açılan burunları dikerler veya yapıştırırlar, en çok da pençe yaparlardı. Topuğun yıpranan arka ucuna çakılan demir parçası olan pençe, yürürken o kadar dikkat çekici bir ses çıkarırdı ki, birçok çocuk okula pençe yaptırılmış ayakkabılarla gitmek istemezdi.</p>
  </div>
</body>
</html>
