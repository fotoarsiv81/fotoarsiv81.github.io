<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter6-2">
  <div class="html5_section">
    <h1 class="subtitle">Orlon ve jarse</h1>

    <p>Giyim denince akla orlon ve jarse gelirdi. Orlon dokununca gıcır gıcır bir ses çıkarır, jarse terletirdi. Yazlık bluzlar, çocuk şortları, hırkalar evlerde anneler tarafından orlondan örülürdü. Yaprak, kirpik, baklava gibi adlarla anılan motifler ve diş diş boşluklardan oluşan çeşitli ajurlar, bu orlon hırka ve bluzları birbirinden ayırırdı. Orlonlar şal örmek için de çok elverişliydiler. Şal çok kadınca bir aksesuardı, hemen her kadının gardırobunda biri beyaz, biri siyah ve mutlaka uzun püsküllü iki şal bulunurdu. Ancak kadınlar bu aksesuarı gündüz saatlerinden çok, gece giyimlerinde dekoltelerini örtmek için kullanırlardı.</p>

    <div class="figure html5_figure">
      <img alt="" src="../Images/p169.jpg" />

      <div class="figcaption html5_figcaption">
        50’lerin 60’ların zarif ayakkabılarından mantar topuklu, o eski zerafetle ilgisi olmayan ayakkabılar çağına geçildiğinde, seri üretim de başlamış, ayakkabı ilanlarına rastlanır olmuştu.
      </div>
    </div>

    <p>Birkaç yıldır özellikle genç giyiminde yaygın bir şekilde rastlanan jarseler o yıllar için büyük yenilikti. Jarse esnek bir kumaştı. Deseni iyi gösteriyor, vücuda oturuyordu. Diğer kumaş çeşitlerine göre daha ucuzdu. O yılların japone veya karpuz kollu elbiseleri için genellikle jarse tercih ediliyordu. Jarse özellikle Almanların çok kullandığı, dolayısıyla Almanya’da yaşayan Türklerin de her geldiklerinde top top getirdikleri bir kumaştı. Ama terziler dikerken toplanan bu kumaşı pek sevmezler, esnek olmayan, tok kumaşları tercih ederlerdi.</p>

    <p>70’lerin modası 80 ve 90’lı yıllarda çok gülünç bulunuyordu. Ama vaktiyle çok gülünmüş olan bu moda, 2000’li yıllara yaklaşırken bir anda yaygınlaştı. Aynı 70’lerde olduğu gibi favoriler uzadı, dizlerin altından itibaren anormal genişleyen ve İspanyol paça olarak bilinen pantolon paçaları ve apartman topuklar görüldü. Paçalara gülünç işlemeler yapıldı, yakalar genişledi, ama yine de, yeniden uygulanan bu modada hafif bir “milenyum” çizgisi fark ediliyordu.</p>

    <p>“Ciddi” kadınlar tayyör giyerler, genç ve havai olanlar elbise tercih ederlerdi. <em>Burda</em> dergisi yayımladığı elbise modellerinin patronlarını da verir, giysilerini kendi diken birçok kadın bu dergiyi yakından takip ederdi. Böylece hem modaya uygun giyinmiş, hem de meseleyi ucuza halletmiş olurlardı. Evli barklı, çoluk çocuk sahibi kadınların pantolon giymesi alışılmış bir şey değildi, genellikle etek ve ceketten oluşan döpiyesler, tayyörler giyerler, boyunlarına ağırbaşlı bir fular bağlarlardı. Tayyörlerin yakasına ille bir şey takılırdı. Üzerinde sahibinin adının baş harfleri bulunan altın veya gümüş yaka iğneleri kuyumcuda yaptırılır, yaka iğneleri, rozetler, yapma çiçekler kullanılırdı.</p>

    <p>Döpiyes ve tayyör klasik bir giyim tarzıydı. Moda olan ise vücuda sımsıkı oturan, dar jarse gömlekler, dar süveterlerdi. Bunların altına mini etekler giyilir, diz altına kadar uzanan dar çizmelerle görünüm tamamlanırdı. Seçilen renklerde sınır yoktu. Çingene pembesinden fıstık yeşiline, gece mavisinden koyu mora kadar hemen her renk kullanılıyordu. Giyilen dar kazaklar bol renkli, çizgili veya işliydi. Bu renk bolluğuna rağmen, aksesuar olarak bir de renkli boncuklar takılır, giysileri kalın veya ince bir kemer süslerdi. Verev çizgilere, geniş yakalara, iri desenlere 70’li yıllarda çok sık rastlanırdı. Dekolte küçük şehirlerin mazbut hayatına pek uygun düşmediği için çıplak omuzlara, açık sırt ve göğüslere pek rağbet edilmezdi. Ancak düğün, nişan gibi çok özel günlerde yakası açık elbiseler hoş görülür, diğer zamanlarda incecik askılı giysiler, derin dekolteli elbiseler, hele göbeği açıkta bırakan bluzlar hiç giyilmezdi.</p>

    <p>60’lı yıllarda ayakkabıların burunları iğne gibi sivri, topukları akıl almayacak kadar inceydi. Bütün bu ince hatlar, zarif görünüm 70’lerde tamamen ortadan kalktı. Apartman topuk modası çıktı. Özellikle genç kız ve genç kadınlarda çok kaba görünüşlü bu ayakkabılara rastlamak olağan hale geldi. Yere tamamen oturan ayakkabıların altına bazen bir karışa varan yükseklikte, yumuşak bir maddeden topuk ekleniyor ve bu garip ayakkabıları giyen kadınlar bir karış yükselmiş oluyorlardı. 90’ların sonunda yeniden hortlayan kaba hatlı ayakkabı modası, 80’li yıllarda ortadan kalkmış, kadın ayağını daha zarif gösteren, klasiğe yakın modellere dönülmüştü.</p>

    <p>Sırt çantası pratiğe ilişkin kaygıların estetiğin önüne geçmesinin ürünü oldu. Çanta ihtiyaçtan çok bir aksesuar, giysiyi tamamlayan bir unsur olarak görülür, hızlı ve koşuşturmalı bir hayatın ihtiyacı olan bir yığın nesneyi bir arada tutması beklenmezdi. 70’lerde giysiyi tamamlayan çantalar ufak ve fazla zarifti. Omza çanta asılmaz, sırta hiç takılmazdı. Zarif bir şekilde elde taşınırdı. Ama yine aynı 70’ler, özellikle genç kızlarda giyim anlayışını değiştiriyor, onları özgürlüğe çağırıyordu. Pratik ve yararlı olan, estetikten önce gelmeye başlayınca, hafif ve dayanıklı malzemeden, kolay taşınır çantalar üretilmeye başlandı.</p>

    <p>İnsanoğlunun –bence– bugüne kadar bulduğu en anlamsız giysi olan tulumlar ise, 80’lerin ürünüydü. Tulum iş hayatına ait bir giysi çeşidiydi, ihtiyaçtan doğmuştu, iş esnasında kullanılırken pratik yararlar sağlıyordu. Ama sadece iş hayatında anlamlı olan bu giysi modaya taşınınca, bir garabet doğdu. Beline ucuz görünümlü, kalın kemerlerin takıldığı, özellikle Ahu Tuğba’nın, oynadığı bütün filmlerde itibar ettiği o kullanışsız ve sakil giysi, bir moda fantezisi olarak bir dönem varlığını sürdürdükten sonra, kalktı.</p>

    <p>Küçük şehirlerin evli kadınları denize girerken, bikini yerine mayo giymeyi tercih ederler, bikinileri daha çok genç kızlara bırakırlardı. Mayolar günümüze göre çok kapalı sayılabilirdi. Bikinilerin büyük çoğunluğu da mazbuttu. Göbeğe kadar çıkar, karnın çok az bir bölümünü açıkta bırakırdı. Derin kesimleri yoktu. Kalçaları neredeyse tamamen örterdi. Genç kızların giydikleri ve modaya uygun bikiniler, her yıl biraz daha açıldılar. 70’lerin sonuna doğru “mazbut” olmaktan çıktılar. Ama en gülüncü örgü bikini ve mayolardı. Bazı kadınlar orlondan örülmüş bikini veya mayolar giyerler, bu tuhaf şeyler suya uygun malzemeden üretilmedikleri için kurumak bilmezdi.</p>

    <p>90’ların sonunda, andığımız yılların modasının birçok unsuruna dönüldü. Saçlar uzadı, etekler kısaldı, pantolon paçaları genişledi, ucuz ve parlak süsler yeniden görünür oldu. Ama 70’lerin erkek modasını belirleyen bazı çizgilere dönülmedi. Kocaman düğümlü ve kısa tutulan kravatlar moda sahnesine çıkamadılar. Ekose takım elbiseler ve geniş gömlek yakaları da öyle. İş dünyası giyimde klasik çizgiden ve biraz da kendi tarzını yaratmaktan yana tavır koydu.</p>

    <p>Oysa 70’lerde erkek modası bugünden bakıldığında çok gülünçtü. Takım elbiselerde gömleklerin ve ceketlerin yakaları çok genişti. Ağırbaşlı renkler değil, tütün, hardal, mavi, hatta acı yeşil bile giyiliyordu. Resmi ortamlar söz konusu değilse, yeni şehirlileşmiş ve para kazanmakta olan erkekler, yakaları geniş, parlak ve dar gömleklerini göbeklerine kadar açıyorlardı. Spor giyimden anlaşılan kravatsız gömlek giymek ve yakaları açmak, cepsiz pantolonları tercih etmekti. Cepsiz pantolonların kemer bölümleri olmazdı. Vücuda sımsıkı oturur, dizlerden aşağısında paçalar alabildiğine bollaşırdı. Bunlar düşük belli ve iddialı renklerde dikilmiş pantolonlardı. Şehirlileşmenin ilk adımında bulunan ve klasik giyimi bir tür geri kalma olarak gören bir grup erkek, bu cepsiz, kimi zaman süt beyaz renginde olan dar pantolonları giyerler, gömlekler de cepsiz üretildiği için, sigara paketlerini çoraplarının içine sokarlardı. Oysa taşınması gereken sadece sigara paketi değildi. Cüzdan, anahtarlık, çakmak, tarak da taşımak gerekirdi. Bunun için sapından bileğe geçirilen portföyler kullanırlardı. Cepsiz pantolon giyen bazı ticaret erbabı, suni deriden yapılan bu portföylerde senetlerini, çek defterlerini de taşırlardı.</p>

    <p>50’li-60’lı yılların fotoğraflarına bakıldığında, ceket yakaları dar, kravatlar incecikmiş, papyona da daha sık rastlanıyormuş. 70’lere gelindiğinde küçük şehirlerde papyon çocuk ve damat aksesuarı haline gelmişti. 7-8 yaşlarındaki oğlan çocuklarına papyon takılır, halk arasında kelebek kravat da denilen papyonu takan yetişkinlere küçük şehirlerde nadiren rastlanırdı. Onlar da zaten şehrin köklü ailelerine mensup doktorlar veya avukatlar olurlar, bütün şehir halkı tarafından papyonlarından tanınırlardı. Günlük hayatta gülünç bulunan papyonlar, düğünlerde damatlıkların en temel aksesuarıydı. Üstelik öyle 60’lı yıllardaki gibi sade ve zarif değildiler. Damatlıkların papyonları koskocaman şeylerdi, ama özel bir günün giysisi olarak kabul edildiklerinden olsa gerek, hiç gülünç bulunmazlardı.</p>

    <div class="figure html5_figure">
      <img alt="" src="../Images/p173.jpg" />

      <div class="figcaption html5_figcaption">
        Siyasi rakibi Bülent Ecevit’ten “hökümatın başı” şeklinde söz eden fötr şapkalı Süleyman Demirel bir temel atma töreninde, yorgun ve düşünceli görünüyor.
      </div>
    </div>

    <p>Zevki incelmemiş ve gösterişi seven erkekler bir dönem papyon ve kravatla birlikte altın kolye taktılar. Altından yapılmış kalın bir zincirin ucunda, üzerinde sahibinin adı yazan veya burcunun simgesi bulunan dikdörtgen, altın bir plaka bulunurdu. Cepsiz pantolon giyen erkeklerin bazıları da altın zincir takarlar, göbeklerine kadar açtıkları yakalarının içinde, altın zincirli kolye göğüs kıllarına karışırdı. Neyse ki altın kolyeyi göstermenin maddi varlığı yeterince ortaya koyamadığı belli oldu, gösteriş amaçlı bu moda çabuk geçti.</p>

    <p>50’lerde öğrencilerin şapka giymesi zorunluymuş. 60’larda ciddi erkekler mutlaka fötr şapkalıymış, ama 70’lere gelindiğinde fötr şapka hâkimiyet alanını neredeyse tümüyle kaybetmişti. Şapka devrimine ve diğer Atatürk devrimlerine bağlı yaşlılar, cumhuriyet tutkunları 70’lerde de fötr şapka giymeye devam ettiler. Şapka devrimini cumhuriyet kuşağı kadar ruhunda hissetmeyen genç ve orta yaşlılar arasında fötr şapka giyene pek rastlanmıyordu. Kadın giyiminde tümüyle kalkmış olan şapka, erkekler için kışın bir zorunluluk halini alıyor, ama küçük şehirli erkeklerin çoğu kasketi tercih ediyordu. Şapkanın 70’li yıllarda simgesel anlamı tuhaf bir paradoks taşıyordu. Bir şehirli ve kolejli olan, genellikle şehirlilerin partisi Cumhuriyet Halk Partisi’nin genel başkanı Bülent Ecevit bir köylü aksesuarı olan kasket takıyor; buna karşılık köylü olan ve genellikle köylülerin partisi Adalet Partisi’nin genel başkanı Süleyman Demirel, şehirli aksesuarı olan fötr şapkayı tercih ediyordu.</p>
  </div>
</body>
</html>
