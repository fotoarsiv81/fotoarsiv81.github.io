<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter17-5">
  <div class="html5_section">
    <h1 class="subtitle">Telefona yazılmak, kadranlı telefonlar</h1>

    <p>Telefon, ayrıcalıklı olmanın bir göstergesi, uzun yıllar sonra sahip olunacak bir hazine, kısacası bir mucizeydi. 70’li yıllarda küçük şehirlerde oturanların çok azı bu mucizevi alete sahip olduğu gibi, hayatında hiç telefon görmemiş bir yığın insan vardı. Okullarda hayat bilgisi dersinin bir yerinde öğretmen sınıfı toplayıp müdürün odasına götürür ve telefon denen “garip” aleti öğrencilere gösterir, nasıl kullanılacağını uzun uzun anlatır, bir yere telefon edilir ve ahizeden gelen ses birçok çocuğu büyülerdi.</p>

    <p>Bugün yaşları müsait olanlar bilirler, bir çocuk ilkokula başladığı sıralarda, birçok “ileri görüşlü” anne baba çocuklarının adına telefona yazılırdı. “Telefona yazılmak” diye bir deyim vardı. Telefona yazılmak şu demekti: Bir telefon sahibi olmak için postaneye dilekçe verilir, cüzi miktarda bir para ödenir, kayıt yaptırılır ve telefona yazılanın önünde onyıllar sürecek bir bekleme dönemi böylece başlamış olurdu. Ortaokula başladığım yıl 1976’da annem “her ileri görüşlü anne” gibi benim adıma telefona yazılmıştı. 1987 yılında sıram geldi ve telefonum çıktı. Ama sevinemedim, çünkü telefon artık yaygınlaşmıştı, 1986 yılında yazılanlar telefon sahibi olmak için sadece altı ay bekliyorlardı.</p>

    <p>Aslında parası olanlar o yıllarda da çabucak –yani birkaç yıl bekleyerek– telefon sahibi olabiliyorlardı. Ama o kadar çok evde telefon yoktu ki, dünyanın parasını ödeyip “çabucak” telefon sahibi olmanın da bir anlamı yoktu. Bu yüzden ağır akan hayatın ritmine uygun olarak herkes normal telefona yazılır ve yazıldığını uzun vadeli bir yatırım yapmış gibi unutmayı tercih ederdi. Doktorlar, hemşireler, avukatlar ve benzeri meslekleri icra edenler tercihli telefon sahibi olabiliyorlardı. Onların bekleme süreleri daha kısaydı. İşyerlerine nispeten daha kolay telefon bağlanırdı. O yıllarda İstanbul’da telefon numaraları altı haneli, Adapazarı, İzmit gibi tüm küçük şehirlerde dört haneliydi.</p>

    <p>Aylık bütçesini ucu ucuna denk getirebilen memur aileler için lüzumsuz yere telefonla konuşmak, parayı sokağa atmak demekti. Her aybaşı bütçe yaparken doluya koyup aldıramayan, boşa koyup dolduramayan babalar telefonda kısa konuşulması için tembih üstüne tembihte bulunurlar; kısa konuşma örneği sergileyeceğim derken, telefonu neredeyse karşı tarafın yüzüne kapatarak saygısızlık sınırlarına girecek şeyler bile yaparlardı. Telefonun pahalı ve ayrıcalıklı bir alet olduğunu, misafir odalarının baş köşelerine konulmasından ve üstüne kıymetli dantel örtüler örtülmesinden anlamak mümkündü. Oysa o yıllarda oturma odaları vardı, kış kıyamette telefon çaldığında, o da telefonun sesi duyulursa, misafir odalarına gitmek, buz gibi odada titreyerek konuşmak gerekirdi. Ama olsun, telefon dokunulmazlığı olan bir aletti, özeldi, ona yakışan yer misafir odasıydı. Eve gelenler misafir odasında bir telefon bulunduğunu görmeli ve ev halkını “Karamürsel sepeti” sanmamalıydılar.</p>

    <p>Telefonu olan kalabalık evlerde, “sen açıcan, ben açıcam” kavgası yaşanırdı. Hatta çok çocuklu ailelerde çalan telefonu açmanın sıraya bindirildiği görülmüştü. Ama birçok evde sesi o kadar nadir duyulurdu ki, telefonu açma sırası gelen çocuk, çalsa da açsam diye beklemekten usanırdı.</p>

    <p>Aparatlar tek tipti. Şimdiki gibi fıstık yeşilinden mora, telsizlisinden şeffafına kadar öyle çeşit çeşit telefon yoktu. Bordo, siyah, uçuk yeşil ve bej olmak üzere birkaç renkte, görünümü üç aşağı beş yukarı aynı olan telefonlar PTT’den alınırdı. Yazıldığı telefon çıkmış olan aile sevinçten deliye döndüğü için rengine hiç aldırmaz, ne gelirse kabul ederdi. 70’lerin başlarında daha kaba görünüşlü siyah telefonlar vardı, sonra hiç değilse renkleri açıldı. Kadranlı ve ağır aletlerdi. Tuşlu telefon yoktu, dijital santral yoktu. Kaç dakika konuşulduğunu görmek, hafıza, telesekreter filan söz konusu bile değildi. Numaralar kadrana parmak sokularak çevrilirdi. Ağır ve hantal makineler oldukları için kadranı çoğu zaman parmaktan kaçar, bütün numaraları yeni baştan çevirmek gerekirdi. Telefonlar tuşlu değil, kadranlı olduğu için telefon çevirmek, numara çevirmek gibi deyimler günlük dilde yer alır, baba kızına, “halanların numarasını bir çevir de konuşalım” diyebilirlerdi. Uzun tırnaklı sekreterler bu kadranlı telefonları parmaklarıyla değil, numara boşluklarına kalem sokarak çevirirler, karşı tarafı dinlerken kalemi ağızlarına götürüp işlerine bir cins hava katarlar ve çok mühim bir iş yapıyormuş edası takınırlardı.</p>

    <p>80’lerin ikinci yarısından itibaren bu mucizevi alet yaygınlaştı, sıradanlaştı, her evde birden fazla telefon bulunur oldu. Yaygınlık kazanmasıyla birlikte o eski tip telefonlar da kayboldu, bir yığın marifetli alet onların yerini aldı. Artık ayrıcalıklı, pahalı bir alet değildi. Misafir odalarındaki seçkin yerini kaybetti, mutfak duvarlarına, yerlere, koltuk diplerine, sıradan sehpalara kadar düştü. Bu düşüş sırasında dantel örtüsünden de oldu. Derken, arayan numarayı ekranında gösteren, mesaj çekebilen, internete bağlanan, maç sonuçlarını anında bildiren, çalar saat işlevi gören, çağrı alan, meşgulken karşı tarafı bekletebilen, kiminle kaç dakika konuşulduğunu aklında tutan, aynı zamanda telefon defteri olan, zilleri melodili cep telefonları, kablolu telefonların tahtını fena halde sarstı. 90’lara gelindiğinde artık bir arayışta dünyanın dört bir köşesiyle konuşmak mümkündü.</p>
  </div>
</body>
</html>
