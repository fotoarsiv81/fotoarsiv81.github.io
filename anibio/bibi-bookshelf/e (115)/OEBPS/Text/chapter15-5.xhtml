<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter15-5">
  <div class="html5_section">
    <h1 class="subtitle">Çam sakızı çoban armağanı</h1>

    <p>Bayramlarda, sünnetlerde, yaş günlerinde, düğünlerde, doğumlarda, ev kutlamalarda, mezuniyetlerde ve benzeri durumlarda hediye almak âdetti. Hediye alma anlayışı “yararlılık” prensibi üstüne kuruluydu, alınan hediyenin bir işe yaraması tercih edilirdi. Hediyelik eşya sektörü bugünkü kadar gelişmiş olmadığı için, çoğu zaman standart hediyeler alınır, bazı durumların standart hediyeleri olurdu. Örneğin kol saati ve dolmakalem sünnet hediyesi, nazarlık yeni doğmuş bir bebek için verilen standart hediyelerdi. Sevgililer günü ve Noel henüz “ithal” edilmediği için, bu günlere özel hediyeler yoktu. Herkese her hediye alınmaz, her durumda her hediye uygun düşmezdi. Yaratıcı hediyelere rastlamak neredeyse olanaksızdı. Yok denecek kadar az olan hediyelik eşya dükkânlarında da zengin bir çeşit bulmak mümkün değildi.</p>

    <p>Evlenecek çiftlere, altın takmayı gerektiren bir yakınlık söz konusu değilse, yeni kurulan bir evin ihtiyacı dikkate alınarak, düdüklü tencere, ütü, pasta tenceresi, battaniye, kahve fincanı takımı gibi hediyeler alınıyor, bu nedenle yeni evlenen çiftlerin çoğunun dört ütüsü, üç düdüklü tenceresi, iki pasta tenceresi oluyordu. Ama tutumluluk çağında bunun doğru olmadığı görülmüştü. Kullanılmayan bir eşyanın evde kalabalık yapması hediye alanı da, vereni de rahatsız ediyordu. Bunun üzerine ince bir nezaket geliştirildi ve gelin adayının eksiği sorulur oldu. Ama öyle bir cümle kuruluyordu ki, bu cümle alınacak hediyenin büyüklüğünü de ima ediyordu. Örneğin “Düdüklü tencere alayım dedim ama… ” cümlesi, istenecek hediyenin bedelinin bir düdüklü tencereye eşit olması gerektiğini de belli ediyordu. Böyle bir durumda gelin adayı “Sağolsun Nuran yengem almış,” derse, o hediyeden vazgeçiliyordu. Ama ne kadar incelikle sorulmuş da olsa, bazı aileler böyle bir soruya cevap vermeyi ayıp bulurlardı. Böyle durumlarda yine standart hediyeler alındığı için, 70’lerde evlenen birçok çiftin vitrinleri, kesme su bardağı takımları, şekerlikler, hayat boyu kullanılmayacak porselen çay takımları, tuhaf sürahiler, anlamsız biblolarla dolup taştı.</p>

    <p>Genç kızlar yeni başlayan yaş günü partilerine giderken arkadaşlarına imitasyon küpe, bilezik, moda olmuş bir bluz, hatıra defteri ve benzeri şeyler götürürlerdi. Günümüzde zarif bir hediye olarak değerlendirilen kesme çiçek, üç günde solup atılacağı için hem israf olarak algılanıyor, hem de kalıcı bulunmadığı için pek az kişi tarafından tercih ediliyordu. Kesme çiçek anneler gününde anneye, öğretmenler gününde öğretmene götürülür, ev ziyaretlerinde pek az kişi saksı çiçeği götürmeyi tercih ederdi. Saksı çiçeği satın alınmaz, komşudan veya ahbaptan alınan bir kökten, çelikten, tohumdan üretilir, bedava üretmek varken, dünyanın parasını verip saksı çiçeği almayı akıllar kabul edemezdi. Hasta ziyaretlerine giderken kesme çiçek götürülebilirse de, kolonya tercih edilirdi. Kolonya evlerin temel ihtiyaçlarından olduğu için on tane de gelse sakıncası yoktu. Hasta evinde yatıyorsa meyve götürülebilir, hastanın yiyemeyeceği ağır tatlıları götürmek doğru bulunmazdı. Mendil ve çorap standart bayram hediyeleriydi.</p>

    <p>Almanyalılar izne geldiklerinde, yakınlarına siparişlerin yanında, hediye de getirirlerdi. Bunlar çikolata, Alman şampuanları, Nivea kremler, Nescafe, jarse kumaşlar, tuhaf ve gereksiz düğmeleri olan pilili etekler, etrafı kırmızı püsküllü, büyük kırmızı çiçekleri olan eşarplar ve benzeri hediyelerdi. HB sigarası içiyorlar, yakınlarına da getiriyorlardı. Türkiye’de bu sigaraya Hayri Bey veya Hasan Bey sigarası deniyordu. Değer verdikleri erkeklere Johnnie Walker marka viski de getirdiler.</p>

    <p>Hediye iyi kötü alınabiliyor, kimi zaman yaratıcı bir hediye üretmek mümkün oluyordu. Ama hediyeyi şık bir şekilde paketlemek neredeyse imkânsızdı. Ambalaj sektörü yok denecek kadar zayıftı. Bu nedenle paket yapmaya uygun kâğıtlar düzgünce katlanıp saklanır, gerektiğinde çıkartılıp kullanılırdı. Hediyeyi paketleyecek kâğıdı evde saklamak önemliydi, çünkü gelen birçok hediye kullanılmadan başkasına verilirdi. Bir yere eli boş gitmemek isteyen anneler, hediye alacak vakitleri yoksa veya maddi durum biraz sıkışıksa evlerdeki sandıklarda dikilmeyi bekleyen kumaşları çıkarırlar, uygun gördükleri birini halının altında sakladıkları paket kâğıdına sararak götürürlerdi. Kumaş kurtarıcı bir hediyeydi, işe yarardı. Özel bir hediyenin gerekli olmadığı her yere götürülebilirdi. Dünürler bayramlarda birbirlerine kumaş gönderirlerdi. Sünnete, doğuma, tebrike, Allah kavuştursuna, göz aydınına giderken kumaş götürmekte bir sakınca yoktu. Bazıları kumaş yerine havlu tercih ederler, birine götürmek icap eder diye düşünerek, düzineyle alıp sandığa attıkları havlulara bir “hususiyet” katmak için, boş zamanlarında etrafını oyalarlardı.</p>

    <p>Hediye gelen kumaşlar çok ev gezerdi. Ayşe Hanım Fatma Hanım’a götürür, Fatma Hanım Melahat Hanım’a, o da bir başkasına götürür, hatta bazen zincir tamamlanır ve götürdüğü kumaşı çok iyi hatırlayan Ayşe Hanım, aynı kumaş kendisine gelince, bunun hangi yolu izlemiş olduğunu bulmaya çalışırdı. Darlık, kıtlık, tutumluluk çağıydı. Anneler birçok şeyi düşünmek zorundaydılar. Bazı evlerde hediyelerin bir kısmı açılmadan saklanırdı. Bu delirtici bir şeydi. Paket sallanır, ellenir, içinde ne olduğu tahmin edilmeye çalışılır, açmak için anneye yalvarılır, ama anne paketi bozulacak gerekçesiyle hediyeyi açtırmaz, olduğu gibi, üzerinde fiyonguyla dolaba kaldırıp saklar, kendisi bir yere hediye götürmek zorunda kaldığında, bu paketi alıp giderdi. Yokluktan doğan bu âdet bazen çok gülünç, bir o kadar da dargınlık yaratan olaylara neden olurdu. Çünkü hiç açılmamış bir vazo paketinin kimden geldiğinin unutulup aynı kişiye hediye olarak götürülmesi sık rastlanan olaylardandı.</p>

    <p>Hediyeler zevklerle birlikte çeşitlendi, hediyelik eşya satan dükkânların sayısı hızla arttı. Hediye verilecek kişinin zevki, eğilimi, merakı gözetilir oldu. Bütün bu gelişme içinde, kesin bir kural da, kesin olarak değişti: 70’lerde misafirin yanında hediyeyi açmak çok ayıptı. Paket “size layık değil ama, çam sakızı çoban armağanı” sözleriyle verilir, “niye zahmet ettiniz, ne lüzum vardı” ve benzeri cümlelerle alınır, teşekkür edilip kaldırılır, kesinlikle açılmazdı. Burada iyi niyetli bir yorum yapmak gerekirse, gelen hediyelerin arasında nitelik farkı olabileceğini ve zayıf bir hediye getirenin, iyi bir hediye getirenin yanında küçük düşeceğini düşünen “hediye alan” böyle bir incelik gösteriyor olabilirdi. Belki de gelen hediyenin beğenilmediği yüz ifadesinden belli olur da, hediyeyi veren kendini aşağılanmış hissedebilir endişesi taşınıyordu. Bu kuralı, getirenin gözünün önünde paketin açıldığını gösteren filmlerden seyreden gençlik yıktı. 70’lerin sonlarında genç kızlar vermeye başladıkları doğum günü partilerinde gelen hediyeleri herkesin içinde açarlarken, anneler utançlarından renkten renge giriyorlardı.</p>

    <p>Hediyeyi göstere göstere vermek de ayıptı. Bu, “bakın, biz size hediye getirdik” şeklinde bir gösteriş yapmak anlamı taşırdı. Hediyeyi getiren eğilir, bükülür, ne diyeceğini bilemez ve binbir güçlükle uzatırdı. Misafir gidilen eve götürülen pastanın nasıl verileceği bile tartışma konusuydu. Pasta paketinin usulca portmantoya bırakılması âdet olmuştu. Ev sahibi kendi de öyle yaptığı için misafirlerini misafir odasına aldıktan sonra paketi arar, genellikle portmantoda ya da misafir odasına giden yolun üzerinde bir masada bulurdu. Ev sahibinin bulduğu pasta paketini sessiz sedasız açması da doğru değildi. Misafir pastasını sessizce getirebilirdi, ama ev sahibinin elinde paketle misafir odasına girmesi ve “Niye zahmet ettiniz?” demesi gerekirdi. Getirilen hediye yiyecek ise misafire ikram edilirdi. Ancak bazı ailelerde bu da ayıp karşılanır, pasta veya tatlı paketleri de açılmazdı. Eğer birkaç misafir gelmiş de, bunlardan sadece biri hediye getirmişse, getirmemiş olanları küçük düşürmemek için sanki pasta masta gelmemiş gibi davranılırdı.</p>
  </div>
</body>
</html>
