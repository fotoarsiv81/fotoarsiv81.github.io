<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter3-12">
  <div class="html5_section">
    <h1 class="subtitle">Tolgahan Dans Grubu, Raffaella Carra Show</h1>

    <p>Pazar günleri börek açılır, çamaşır yıkanır, ütü yapılır, pazartesi günleri yeni bir hafta başlar ve cumartesi geceleri eğlenilirdi. Televizyon hayatımıza girdikten sonra, eğlencenin adı televizyon olmuştu. Programlar hafta içi günlerde olduğu gibi erkenden bitmez, Türk halkı, cumartesi geceleri on ikiye kadar otururdu. Televizyon cumartesi geceleri “taa on ikilere kadar” oturan seyirciyi eğlendirmeyi vazife bilmişti. Haberlerden sonra eğlence programları yayına girer, üstüne bir de yabancı film yayınlanır ve gece bazen “bire kadar” sarkardı.</p>

    <p>Cumartesi geceleri yayınlanan eğlence programlarının bir şablonu vardı. Bunun dışına çıkıldığı pek görülmemişti. Sunucusuz bir eğlence programı düşünülemezdi. Sunucu “Bir cumartesi gecesi daha sizlerle birlikteyiz…” türünden klişe bir cümleyle programı açar, ardından üç-beş kişilik bir dans grubunun gösterisi sunulurdu. Bu dans grubu uzun yıllar boyunca Tolgahan Dans Grubu, sunucu da uzun süre Cemile Kutgün oldu. Dans grubunun üyeleri bir örnek giyinirler ve müziğe uygun düşen birtakım senkronize hareketler yaparlardı.</p>

    <div class="figure html5_figure">
      <img alt="" src="../Images/p115.jpg" />

      <div class="figcaption html5_figcaption">
        O yıllarda İtalyan şov sanatçısı Raffaella Carra TRT’de de hüküm sürüyor, izleyicileri büyülüyordu.
      </div>
    </div>

    <p>Ardından bir türkücü, bir Türkçe sözlü hafif müzik sanatçısı, ardından bir Türk sanat müziği sanatçısı çıkardı. Bu en klasik şablondu. Aralarda skeçler de olursa eğlence programları tadından yenmezdi. Programın sonunda dans grubu bir daha, bu sefer başka giysilerle çıkar, sunucu “İçinizden neşe, gönlünüzden sevgi eksik olmasın sayın seyirciler, haftaya aynı saatte buluşmak üzere, hepinize iyi geceler diliyorum,” diyerek programı kapatırdı. Müzik türlerinin değerleri, sanatçıların itibarları farklıydı. Eğlence programlarının assolisti daima Türk sanat müziği sanatçısıydı. Skeçli eğlence programlarının da neredeyse kadrolu sanatçıları vardı. Ateş Böcekleri, Uğur Böcekleri, Bal Arıları gibi ikili komiklerin yanında, Celal Şahin de televizyonun güldürücülerindendi. “Kırmızı yanınca dur, sarı yanınca bekle, yeşil yanınca geç, geç hanım teyze” şeklinde sözleri olan bir trafik şarkısı vardı, birçok programda akordeon çalarak bu şarkıyı söylerdi.</p>

    <p>Bazen ara doldurmak için, bazen program olsun diye yayınlanan Raffaella Carra Show’u İtalya’da bile hatırlayan kalmamış olabilir, ama 70’lerin çocukları unutmadılar. Sarışın, güzel, lastik gibi bir kadındı Raffaella Carra. Şovunun büyük bir stüdyoda çekildiği belliydi, kırk elli kişilik bir dans grubu ona eşlik ederdi. Bazen sirklerdeki trapezcilerin pullu tulumlarına benzer tulumlar, bazen kadınların dizkapağından yukarısını görmemiş genç erkeklerin yüreğini hoplatan şortlar, bazen de tüylü, payetli elbiseler giyerek, başına kocaman tüyler, abartılı taçlar takarak şarkı söyler, dans ederdi. Programının bir özelliği yoktu, ama Tolgahan Dans Grubu’nun oturma odası büyüklüğündeki bir stüdyoda çekilmiş şovunu seyrettikten sonra, Raffaella Carra seyirciye “ağır” geliyordu.</p>

    <p>Televizyonda öpüşme, sevişme görüntüleri yayınlanamazdı. Dünya sinemasının en önemli örneklerinden biri bile olsa, denetçiler filmi önceden seyretmiş, öpüşme sahnelerini kestirmiş olurlar; seyirci de birbirine yaklaşan iki dudaktan sonra alakasız bir sahnenin gelmesini yadırgamazdı. Repertuar, denetim, kara liste, magazin gazetelerinde sık sık konu edilir, kara listeye alınan şarkıcılar ağır konuşur, repertuara alınmayan şarkıların sahipleri demeçler verirlerdi. Arabesk kesinlikle yasaktı, TRT için Orhan Gencebay diye bir müzisyen yaşamıyordu. Öylesine yasaktı ki, herhangi bir yerli filmde ezkaza bir arabesk şarkı varsa, o bile kesilirdi. “Yerli Drama” diye tanıtılan filmlerde eşşek bile denemez, argo kullanılamaz, ağızdan ulan çıkamazdı. Yayınlanacak olan dramaların Türk örf ve âdetlerine aykırı olmaması, ar ve haya duygularımızı incitmemesi, milli gururumuzu zedelememesi gerekirdi.</p>
  </div>
</body>
</html>
