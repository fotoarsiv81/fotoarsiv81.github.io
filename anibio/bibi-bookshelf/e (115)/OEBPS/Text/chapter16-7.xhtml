<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter16-7">
  <div class="html5_section">
    <h1 class="subtitle">Yorgan kaplamak</h1>

    <p>Nevresimler hayata girmek için hazırlık yapsalar da, asaletin ve masumiyetin renginin hata kabul etmeyen beyaz olduğuna inanmış tutucu anneler yorganları beyaz yorgan çarşaflarıyla kaplıyorlardı. Evlerde düzenli aralıklarla yorgan çarşafları sökülür, yıkanırdı. Yıkanmış çarşaflar kuruduktan sonra ütüsü kolay olsun diye çekiştirilirdi. Bunun için ev halkından iki kişi yeni kurumuş çarşafları uçlarından tutarlar, kendilerine doğru çekerek gererler, uçlarını büzgü haline getirip bir daha çekerler, ötesini berisini düzeltirler, sonra uçlarını bir araya getirerek birkaç kez katlarlardı. Böyle çekiştirilen çarşaflar çoğu zaman ütüye gerek kalmayacak kadar düzgün olur, katlanıp kondukları yerde iyice düzleşirlerdi.</p>

    <p>Üstü parlak saten ya da sıradan desenli bir kumaş olan yorganların kaplanması eğlenceli bir işti. Her evde yorgan iğnesi ve yorgan ipliği bulunurdu. Evin en geniş alanına yorgan çarşafı serilir, üzerine yorgan konurdu. Yorgandan daha büyük olan çarşafın kenarları yorganın üzerinde katlanır, sonra bu katlar yorgan ipliğiyle, basit bir dikişle dikilirdi. Bu işi eğlenceli bulan kız çocukları “Ben kapliyim mi anne?” diye yalvarırlar, bu tür işleri kızlarının öğrenmesi gerektiğine inanan ve gelecekte yorgan kaplama işinin tarihe karışacağını akıllarına bile getirmeyen anneler bu istekten sevinç duyarlardı.</p>

    <div class="figure html5_figure">
      <img alt="" src="../Images/p369.jpg" />

      <div class="figcaption html5_figcaption">
        Kolla çevrilen bu dikiş makineleri günümüzde dekoratif bir malzeme.
      </div>
    </div>

    <p>Nevresimler daha 80’lere varmadan yatak odalarında beyazın imparatorluğunu yıktılar. Renkli, desenli ve neşeliydiler. Yastık kılıfı ve yatak çarşaflarıyla takım oluşturuyorlardı. Yorgan nevresimin içine sokuluyor, en fazlası uçlarına birer çengelli iğne takılıyordu. Fakat nevresim rahat değildi. Yatakta sağa sola döndükçe yorgan toplanıyor, nevresimin içinde dönüyor, birkaç kat oluyor, uyurken yorganla mücadele etmek gerekiyordu. 90’larda çamaşır makinelerinde yıkanabilen, yeni keşfedilmiş sentetik malzemeyle doldurulan, nevresim gerektirmeyen yorganlar çıkınca, gece uykularındaki mücadele de bitti.</p>

    <p>Nevresim büyük bir yenilik olarak girmişti hayata. Ümit veriyordu. Hatta Ajda Pekkan ilk ticari yatırımlarından birini piyasaya kendi adını taşıyan bir nevresim çıkararak yapmıştı. Büyük bir reklam kampanyasıyla tanıtılan, çok da şık olan Ajda Pekkan marka nevresim takımları hiç tutmadı. Reklamcılar bunu araştırdılar, üzerine tez yazmaya kalkanlar bile oldu. Varılan sonuç çok akla yatkındı. Bu konuyu araştıranlara göre, kadınlar kocalarının Ajda Pekkan adını taşıyan çarşaflarda yatmalarını, rüyalarında Ajda Pekkan’ı görerek, “Ajdaa, Ajdaa!” diye sayıklamalarını istemiyorlardı. Oysa Eros çamaşırları kadınların bu yönünü gıdıklayan bir reklam sloganı üretmiş ve yıllarca başarıyla kullanmıştı: “Kıskanç bayanlar! Eşinize Eros giydirmeyin!” Kadınlar bu slogandaki şakacı tutumu benimsedikleri halde, televizyon reklamlarında Ajda Pekkan’ın şuh gözlerle göründüğü nevresimlere itibar etmediler.</p>
  </div>
</body>
</html>
