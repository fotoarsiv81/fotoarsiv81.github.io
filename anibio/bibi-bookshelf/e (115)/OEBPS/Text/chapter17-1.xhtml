<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter17-1">
  <div class="html5_section">
    <h1 class="subtitle">Muhterem Kardeşim ya da Sayın Bay</h1>

    <p>Hayatımızda iletişim, komünikasyon, telekomünikasyon gibi kelimeler yoktu. Buna karşılık hayatımızdan şimdi neredeyse tümüyle çıkmış olan telgraf vardı. Mektup ise hayatın bazen ağır ve şiirli, bazen gergin ve tehlikeli, bazen sıradan bir unsuruydu. Hayatın içindeydi, çoğunlukla aile içi havadis, kimi zaman görev ve sorumluluk, kimi zaman merak ve duygu aktarımıydı. Her ne olursa olsun, 70’li yıllarda hayatımızda mutlaka ve kesinlikle mektup vardı. Telefonun lüks, telgrafın kısa olduğu, internetin, faksın, cep telefonunun ve diğer iletişim araçlarının hiçbirinin olmadığı yıllarda, uzaktaki ile görüşmenin tek yolu mektuptu. Mektubun yerini telefonun almasıyla birlikte hayatımızda çok şey değişti. Her an ulaşılabilmenin ve sesini duyabilmenin yeterli olması, mektubu ve ince, nazik ilişkileri hayatımızdan çıkardığı gibi belgeleri de sildi. Oysa mektup belgeydi ve her biten aşktan sonra “al mektuplarını, ver mektuplarımı” dönemi yaşanırdı. Artık aşklar cep telefonlarının meşgul sinyali vermesiyle bittiği için, alınıp verilecek mektuplar da kalmadı.</p>

    <p>Mektup uzakta olana yazılırdı. Hatır sormak için, borç istemek için, verilmiş borcu istemek için, kendine çekidüzen ver diye, hastaydın iyileştin mi diye, hastayım geleceğim beni tedavi ettir diye, merak ettik öldün mü kaldın mı diye yazılırdı. Mesafe nedeniyle konuşulamayan her şey yazılırdı. O kadar çok yazılıyor olmasına rağmen, birçok kişi için zor işti mektup yazmak. Cümleler kırık dökük, yarım olur, başına ve sonuna bolca klişe cümle eklenir, anlatacak önemli bir şey yoksa, bir sayfayı dolduracak kadar bir şeyler zorla karalanırdı. Uzaktaki evlattan ya da yakın akrabadan gelen mektuplar aile içinde yüksek sesle okunurdu. Ailenin yapısına göre hitap cümleleri seçilirdi. “Muhterem Beybabacığım”, “Aziz dostum Nevzat”, “Canımdan çok kıymetli arkadaşım Pakize” sık rastlanan hitaplardandı.</p>

    <p>70’lerde yüz binlerce mektup yazıldı. Bu mektupların büyük çoğunluğunda hitaptan sonra, “Mektubuma başlamadan evvel, büyüklerin ellerinden, küçüklerin gözlerinden öperim” cümlesi geldi, sonra “büyükler ve küçükler parantezi”, “Kardeşim Nurten nasıl, dayım Hamdi nasıl, yengem Nuriye nasıl, amcam İhsan, amcamın oğlu Erkan ve Ersin, kızı Elif nasıllar, iyiler mi? Karnelerini aldılar mı? Zayıfları var mı? Hamiyet halam iyileşti mi?” gibi bir yığın cümle ile açılıyor, bunu “beni soracak olursanız hamdolsun iyiyim” cümlesi izliyordu.</p>

    <p>Mektupların başı ve sonu belliydi. Önemli olan ortasıydı. Ortada anlatılacak olan anlatılır, söylenecek bir şey varsa söylenir, ardından başlangıç cümlesi tekrar edilirdi. “Mektubuma son vermeden evvel büyüklerin ellerinden, küçüklerin gözlerinden öperim. Oğlunuz Mustafa.” Burada büyükler ve küçükler parantezi açılmayabilir, ancak mektubu yazan, mektubuna başlamadan evvel adını anmayı unuttuğu bir şahıs varsa, burada adını geçirirdi. Bir başka klasik bitirme cümlesi de, “Mektubuma son vermeden evvel, Yüce Allah’tan hepinize sıhhat ve afiyet vermesini niyaz eder, büyüklerimin ellerinden, küçüklerimin gözlerinden öperim” idi.</p>

    <p>Mektup eğer hatır sorma dışında bir amaç içermiyorsa, neredeyse tümü birbirine benzerdi. Ama gençler veya çok yakın arkadaşlar arasında bir mektuplaşma söz konusuysa değişiklikler daha hitaptan başlardı. 70’lerde klişeye baş kaldıran gençler uzun süre mektuplarına “Selam!” ya da “Merhaba!” diye başladılar. Dönemin en berbat esprilerini mektuplarına sıkıştırdılar, araya resimler yaptılar, şiirler karaladılar. Bir ara zarfların üzerine mektubun kalanını yazma modası vardı. Zarfın üzerine gönderen köşesine, “bil bakalım ben kimim” türünden cümlelerin yazıldığı oldu. 70’lerin solcularının mektupları da başkaydı. “Can dost” ya da sadece “Dost”, en çok tutulan hitap şekliydi. Solcuların mektuplarında bir-iki dize de bulunurdu.</p>
  </div>
</body>
</html>
