<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter10-11">
  <div class="html5_section">
    <h1 class="subtitle">Kına gecesi, gelin arabası, gelin başı</h1>

    <p>70’lerde sosyal hayatın içinde modern bir kimlikle yer almak isteyen gelin adayları, parmakları ve avuçları kınalı bir halde dolaşmak istemiyorlar, geline kına yakılmayınca da kına gecesinin anlamı olmuyordu. Evlilik töreninin bütün aşamalarına hâkim olmak isteyen kızlar kına gecesi yaptırmadılar. Ama bu tür törenleri önemseyen kızlar parmaklarına, avuçlarına yakılan kınayı bir nişane gibi gördükleri kına gecelerinden çok hoşlandılar. Kına gecesi sadece kadınların katıldığı, düğüne göre çok daha içten bir törendi. Daha eski yıllarda, kasaba ve köylerde renkli ritüelleri olan kına gecesinde, o gece için giyinmiş olan gelin başköşeye oturtulur, başına kırmızı bir örtü örtülürdü. Bu esnada yenilir, içilir, eğlenilirdi. Gelinin ve arkadaşları başta olmak üzere her isteyenin avucuna, parmaklarına kına yakılır, eller bezlerle sıkı sıkı sarılır, bir yandan şarkı türkü söylenirdi. Damadın kadın akrabaları da bu törene katılırlardı.</p>

    <p>Düğünden bir gece önce kadınlar kına gecesi yaparlarken, damat da erkek arkadaşlarıyla sonuncu bekâr gecesini yaşardı. O zamanlar parti denince Adalet Partisi, Cumhuriyet Halk Partisi ve diğer siyasi partiler anlaşıldığı için doğum günü partisi, bekârlığa veda partisi, hoş geldin partisi, garden parti gibi adlandırmalar yoktu. Damat arkadaşlarıyla bir meyhaneye veya bir arkadaşın evine gider, erkek erkeğe içilir, arkadaşlar evlenecek oğlana acıdıklarını ifade eden cümleler söylerler, evliliğin şakayla karışık aleyhine atılıp tutulur, diğer bekârları da aynı sonun beklediğine dikkat çekilirdi.</p>

    <p>Dindar aileler resmi nikâhtan birkaç gün önce imam nikâhı yaptırırlardı. İmam nikâhının belli bir zamanı yoktu. Düğüne birkaç hafta kala ya da nişandan hemen sonra kıyıldığı da olurdu. 70’lerde kendilerini modern olarak tanımlamayan aileler için imam nikâhı yapılmadan evlenmek, resmi olarak kabul edilmiş olsa da, dini açıdan gayrimeşru bir ilişkiydi. İmam nikâhı çok kısa sürerdi. Gelinin damadın yerine vekiller bu nikâhta yerlerini alırlar ve nikâhı kıyacak olan din görevlisi vekillere sorar, nikâhı kıyar, ardından dua eder, böylece çiftler evlenmiş olurlardı.</p>

    <p>Düğün sabahı her iki evde de büyük bir telaş yaşanırdı. Telefon yaygın olmadığı için karşılıklı görüşmeler yapılır, gelin arabası hangisi olacak, gelin almaya kaçta gelinecek, kim kimin arabasıyla gidecek, düğün salonunda kimler önceden bulunacak gibi bir yığın mesele halledilirdi. Bu arada dağıtılacak bahşişler için para bozdurulur, gelin arabasına karar verilip süslenmeye gönderilirdi. Oğlan tarafından herhangi bir kişiye ait, en havalı arabanın gelin arabası olması kaçınılmazdı. Eğer kız tarafında yakın bir akrabanın daha havalı bir arabası, örneğin kuyruklu bir Impala’sı varsa, münasip bir dille oğlan tarafına gelin arabasının bu olması gerektiği söylenir, maksat ele güne karşı rezil olmamak olduğu için genellikle kabul edilirdi. Gerçi 70’ler otomobil markası açısından çok fakir bir Türkiye arz ediyordu ve bu yüzden gelinle damadın otomobillerden otomobil beğenmek gibi bir lüksü yoktu.</p>

    <p>Damadın yakın bir arkadaşı ya da arabanın sahibi arabayı çiçekçiye götürür, süsletip getirirdi. O yılların Türkiyesi tıpkı otomobil markası açısından olduğu gibi, kesme çiçek açısından da fakir bir Türkiye’ydi. Karanfil, gül, glayöl ve kasımpatı dışında kalan çiçekler yaygın olmadıkları gibi, pahalıydılar da. En ucuz çiçek olan karanfil tercih edilir, kocaman bir karanfil demeti arabanın burnuna oturtulur, rafyalar kıvırtılıp arabanın kapı kollarına takılır, sağına soluna kurdeleler yapıştırılır, böylece araba süslenmiş olurdu. Bir ara oyuncak bir bebeği arabanın burnuna yerleştirmek moda oldu. 80’lere gelindiğinde baskılı malzemeler nispeten bollaşıp defterlerin boş yaprakları çok kıymetli şeyler olmaktan çıkınca, arabaların arka camlarına evlenecek çiftlerin adlarının baş harfleri –elbette kalp içinde– yapıştırıldı. Daha da ileri gidildi, 90’larda gelin arabalarının plakaları yaldızlı harflerle “evlendik mutluyuz” yazılarıyla kaplanır oldu.</p>

    <p>Gelin arabası gıcır gıcır yıkanıp süslenmek üzere çiçekçiye giderken gelin, gelinin ve damadın yakın kadın akrabaları da geceki düğüne hazırlanmak üzere, kuaföre giderlerdi. Kuaför masrafları elbette damat tarafından ödenirdi. Kuaföre öyle sallanıp gidilmezdi. Herkes bir kuaförü salık verir, birinin beğendiğini diğeri beğenmez, o kuaför uzak, bunun eli ağır, öbürünün dükkânı havasız gibi bir yığın bahane bulunur, birkaç tanesiyle pazarlık yapılır, sonunda bir kuaförle anlaşmaya varılırdı. Saçı başı yapılacak, tırnakları boyanıp adam edilecek öyle çok kadın olurdu ki, bu yüzden daha sabahtan kuaföre gidilirdi. Kalabalık grubun işleri bütün günü alacağı için birçok kuaför o gün başka müşteri almaz, içerisi çeşitli yaş ve tipte bir yığın kadınla dolup taşardı.</p>

    <p>Düğün günü geline assolist muamelesi yapılırdı. Çoğunun görüp göreceği ilgi de bu olurdu. Gelinliği, duvağı, muhakkak beyaz ayakkabıları, taşıyacağı çiçek ve benzeri eşyaları önceden kuaföre gönderilir, gelinliğin buruşmamasına, eşyaların zedelenmemesine büyük bir özen gösteriyormuş gibi yapmak ve gelinliği birçok meraklı kadın gözünden sır gibi saklamak görevi kuaförlere düşerdi. 70’lerde, hatta 80’lerde kuaförlerin fiyat tarifeleri duvarlara asılır, tarifede gelin başı olarak adlandırılan bir iş kalemi bulunurdu. Tarifenin en pahalı kalemi olan bu işlem, gelinin saçlarından sonra, makyajının yapılıp duvağının takılmasıyla sona ererdi.</p>

    <p>Günümüzde gelin teli neredeyse tümüyle ortadan kalktı. Oysa 70’lerde özellikle geleneklerine bağlı aileler buna çok önem verir, bir tutam gümüş sırma iplikten oluşan bu teli gelinin başına veya elbisesinin uygun bir yerine takarlardı. Gelin teli uğurlu sayılırdı. Evlenme hayaliyle yanıp tutuşan genç kızlar, içlerinden bir an önce istedikleri gibi biriyle evlenmeye dair dilek tutarak bu tutamdan bir tel çekip koparırlar ve bileklerine bağlarlar, saçlarına veya elbiselerine takarlar, hatta uzun süre saklarlardı. Bir ara gelinin ayakkabısının altına isim yazmak âdet oldu. Gelinin bekâr kız arkadaşları gelin ayakkabısının altına adlarını yazıp imzaladılar. Bu, gelin ayağını sürttükçe bir an önce kısmetlerini taşıması, onların da evlenmesi dileğini ifade ediyordu, ancak yabancı kaynaklı bu âdet fazla tutmadı, unutuldu gitti.</p>

    <div class="figure html5_figure">
      <img alt="" src="../Images/p253.jpg" />

      <div class="figcaption html5_figcaption">
        Dönemin kadın dergilerinde yayımlanan bir gelinlik defilesinden üç gelinlik.
      </div>
    </div>

    <p>Gelin kuaförden çıktıktan sonra yakın akrabalarıyla birlikte babasının evine döner ve oğlan tarafının gelin almaya gelmesini beklerken son hazırlıklarını yapardı. Gelinliğini giymiş olan gelin odasından annenin gözyaşları içinde çıkar, babasının, amca, dayı gibi aile büyüklerinin bulunduğu odaya girerdi. Anneler hıçkırıklarını koyuverirler, babalar nemlenen gözlerini silerler, gelin büyüklerin ellerini öperdi. Kız evinde bu olay yaşanırken, gelin almaya gidecek olan kafile damadın evinden yola çıkardı. Gelin almasına giden konvoydaki arabaların yan aynalarına havlu bağlanır, havlular oğlan tarafınca taşıtların sahiplerine hediye edilirdi.</p>

    <p>Hemen her ailede, kadınlık durumunu hayatın en önemli öğesi haline getirmiş, bunu her fırsatta örnekleriyle dile getiren –nedense– bir “yenge” bulunurdu. Eğer anneler vaktiyle kızlarına gerekli bilgiyi vermemişlerse, bu yengelerin bir görevi de düğünden bir gün önce, o yıllarda çoğunlukla olduğu gibi bakire olan geline gerdek gecesi hakkında bilgi ve öğüt vermek, sakinleştirmek, sorularını cevaplamak olurdu. Bu bilgileri düğüne çeyrek kala, annenin vermesi doğru bulunmazdı.</p>

    <p>Bütün bunlar olurken kapıları ardına kadar açık olan evlerde giren çıkan belli olmaz, küçük çocuklar koşuşur, buluğ çağına girmemiş kızlar hayranlıkla gelini izler, ailenin şımarık küçük oğlan çocuklarının aynı anda çişi gelir, bu nazik anlar tuhaf bir gürültü içinde yaşanırdı. Mahalle korna sesleriyle inleyince, oğlan tarafının geldiği anlaşılırdı. Kapıda kısa bir hoş geldiniz faslından sonra, gelin evden çıkar, öğütçü yenge, bir yere sürtünüp kirlenmesin diye abartılı bir şekilde gelinin eteklerini tutar, bu sefer gelin arabasına gelinin yanına kimin oturacağı tartışmaları başlardı. Bu tartışma o anda fazla uzun sürmez, ama kendini gelin arabasına binmeye layık görüp de binememiş olanlar, bunun acısını daha sonra çıkarmak üzere bir kenara yazarlardı.</p>

    <p>Gelin arabasına gelin ve damadın yanı sıra, damadın yakın erkek arkadaşı öne, gelinin öğütçü yengesi yanına, arkaya binerler, kafile önce fotoğraf stüdyosuna gitmek üzere yola çıkar ama genellikle yol bağı ya da yol kesme denilen, mahallenin gençleri tarafından örgütlenmiş engellerle karşılaşılırdı. Bu yol bağı ya da yol kesme arabanın önüne ip germek, yolun ortasına boylu boyunca yatmak, bir başka arabayla yolu kapatmak gibi çeşitli yöntemlerden oluşurdu. Yol bağı yapmak için ille de çiftin yakını olmak gerekmezdi. Bir gelin arabasının yola çıktığını fark eden, evlenecek çifti ve ailesini hiç tanımayanlar bile yol kesebilirlerdi.</p>

    <p>Yolu açıp devam etmek için damadın bir gün önceden bozdurup zarflara koyduğu paraların yol bağcılara dağıtılması gerekirdi. Daha kuaförde başlayan bu bahşiş dağıtma damadın iflahını kesecek noktaya gelebilirdi. Kimi zaman damat veya yakın arkadaşları aynı çocukların üçüncü defa yol bağı yaptığını görüp arabadan inerek çocukları pataklayabilirlerdi. 70’lerde evlenmek damada çok pahalıya mal oluyordu. Ama kız tarafına göre, damat cimrilik etmemeliydi, özellikle kız tarafından gerekenleri bahşişsiz bırakmamalıydı, bonkör olmalı, cebinde akrep bulunmamalıydı. Yola devam edilebilirse, ilk durak fotoğraf stüdyosu olurdu. Stüdyoda çektirilen fotoğraflar pahalı olduğu için, öyle bol keseden resim çektirilmezdi. Gelinin ve damadın birinci dereceden yakınlarının bulunduğu bir toplu resim ile, gelin ile damadın bir yığın poz verdikleri fotoğraflar çektirilir, bu iş biraz uzayınca düğüne geç kalındığı söylenmeye başlanırdı.</p>

    <p>O yılların âdetlerinin arasında “nişan-nikâh bir arada” da vardı. Bu, uzayacak gibi görünen nişanlılık halinde bir kazaya uğranması durumunda damadın caymasını önlemeye yönelik olduğu gibi, birbirlerine fazla âşık oldukları için düğüne kadar sabretmelerinden şüphe edilen çiftler için önerilen bir durumdu. Bunların nişanları ve nikâh törenleri bir arada yapılır, hukuken evlenmiş olan çift, bedensel olarak evlenmek için yine de düğünü beklemek zorunda kalırlardı. Ama bu çiftler nikâhsız nişanlılara göre daha rahat davranırlar, sinemaya yalnız giderler, yemeğe çıkarlardı.</p>

    <p>O yılların klasik aile terbiyesine göre, gelin olmak fikriyle yetiştirilmiş, hayatlarının kapris yapacak, el üstünde tutulacak tek günlerinin düğün günü olduğunu bilmese bile hisseden kızlar görkemli bir düğünle evlenmenin hayalini kurarlar, bu yüzden hiçbiri nikâhla yetinmek istemezlerdi. Eğitim düzeyi yüksek çiftlerin arasında düğünü gereksiz bulan ve sade bir nikâhla evlenmek isteyenler çıkardı. Bu tür çiftler ailelerini de ikna ederler ama genellikle gelinin annesini ikna etmek hiç kolay olmazdı. Nikâhlar misafirlere eğlence şansı tanımadığı için çevre tarafından pek memnuniyetle karşılanmazdı. Çoğunlukla evlendirme dairelerinde nikâh kıyılır, sırada başka nikâh olduğu için çok kısa sürerdi. Sahne gibi düzenlenmiş bir alanda gelin, damat ve şahitleri yer alırlar, “Siz falanca, filancayla evlenmeyi kabul ediyor musunuz?” şeklindeki sorulardan sonra, “Ayağına bas!” çığlıkları yükselirdi. Hâlâ devam eden bu âdete göre eşinin ayağına basmayı başaran, evin pratikteki reisi olacak anlamına gelirdi.</p>

    <p>Nikâh törenlerinin en önemli özelliği nikâh şekerleriydi. Nikâh memuru “sizi karıkoca ilan ediyorum” cümlesiyle resmi işlemin bittiğini ilan eder, çiftleri kutlar, şahitlerle öpüşülür, gelin ile damat salonun kapısında yerlerini alırlardı. Tören bitmiş olduğu için misafirler kapıdan çıkarlar, gelinle damadı kutlarlar ve şekerlerini alıp dağılırlardı. Nikâh şekerleri küçük şehir yaratıcılığının sınırlarında dolaşır, genellikle yapma bir çiçeğin eşlik ettiği minik bir tül kese içinde, üç beş tane bayat badem şekerinden oluşurdu.</p>
  </div>
</body>
</html>
