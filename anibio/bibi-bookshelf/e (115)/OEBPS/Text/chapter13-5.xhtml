<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter13-5">
  <div class="html5_section">
    <h1 class="subtitle">Kurban bayramları</h1>

    <p>İlk günü sayılmazsa, kurban bayramlarının şeker bayramlarından bir farkı yoktu. Kurban telaşı bittikten sonra, aynı ziyaretler yapılır, aynı eğlenceler yaşanır, bayramın tadı çıkarılırdı. Ama kurban bayramlarının ilk günü vahşi bir şekilde kurban kesmekle geçerdi. Kurbanlıklar genellikle bayramdan birkaç gün önce alınırdı. Evinde bakabilecek bir yeri olanlar, ucuz olduğu için, bayramdan birkaç ay önce koç, koyun ya da inek alır, bayrama kadar beslerler; bakacak yeri olmayanlar arife günü kurbanlıklarını almayı tercih ederlerdi. Bazı çocuklar kurbanda kesilmek üzere alınan hayvanları beslemeyi seve seve üstlenirler, sonra günlerce ellerinden ot yedirdikleri, sevip bağlandıkları hayvanlar kesilince, ruh sağlıkları ciddi şekilde bozulurdu. Çocuklarının ruh sağlığını kesecekleri kurbanın sevabına tercih eden ailelere az rastlanırdı. Birçoğu çocuklarının gözyaşlarına aldırmadan hayvanı keser; pek azı çocuklarının bundan çok etkileneceğini düşünerek hayvanı kesmekten vazgeçerdi. Kurban kesmekten vazgeçmeyen, ama aklı başında birçok aile ise kurbanlık hayvanı arife günü almayı tercih eder, böylece çocuklarının kesilecek hayvana bağlanmasına zaman tanımazlardı. Kurban bayramlarında genellikle koç kesilirdi. Koyun ve inek de kesilebilir, Adapazarı ve İzmit’te deve kesildiği pek görülmezdi. Aileler tek başlarına kurban kesmek istiyorlarsa koç ya da koyun almayı tercih ederler, bazen birkaç ailenin, kardeşin ya da akrabanın birleşip bir inek aldıkları olurdu. Bunların paylaşımında, daha sonra gelinler arasında kavga çıkar, “kurbanın iyi tarafını kendinize sakladınız”, “bize yağlarını kakaladınız” türünden seviyesiz kavgalar yaşanırdı.</p>

    <p>Hayatın birçok alanında büyük bir başıboşluğun yaşandığı yıllardı. Evlerin çoğu bahçeliydi. Kurban kesmenin toplumsal bir kuralı yoktu. Herkes önüne gelen yerde, istediği gibi kurban keser, bunun bir düzene konması talep edilmezdi. Bu yüzden hemen her bahçede derisi yüzülen bir hayvana rastlanır, sokaklar kan gölüne döner, sağda solda sıyrılmış kemiklere, gözleri oyulmuş kellelere, toprağa yarım yamalak gömülmüş işkembelere, dişlere, boynuzlara rastlanır, bayramdan günler sonra bile ağır bir leş kokusu şehrin üstünden gitmezdi.</p>

    <p>Bu vahşi eylemi yerine getirebilmek herkesin harcı değildi. “Ben yaparım!” diye ortaya çıkan cellatların yarattığı, hatırlanması bile korkunç olan, vahşi ve ilkel sahnelere günümüze göre daha sık rastlanırdı. Kurbanı genellikle mahalle kasapları keserdi. Bayramdan önce kasaplara randevu verilir, ama kasaplar genellikle kesebileceklerinden çok daha fazla kurban için söz verirler, ev halkı kurbanları acı acı bağırırken, kasabın gelmesini ve bir an önce kurbanın kesilmesini sabırsızlıkla beklerlerdi. Kasap gelir, kurban sahibi ve meraklılar, ev halkının içi götürenleri kurbanın başına toplanır, hayvanın üç ayağı ve gözü bağlanır, gerekli dini işlemler yapıldıktan sonra kurban kesilirdi. O yıllarda bilinen kurban dağıtma usulüne göre, etin üçte biri eve ayrılır, üçte biri konu komşuya ve akrabalara, kalan üçte biri de yoksullara dağıtılırdı. Parçalanmış kurban etleri evin çocukları veya gençleri tarafından gereken yerlere götürülürdü. Kurban dağıtma çoğu kez “al gülüm ver gülüm” olur, kurban eti gönderilen evlerden kurban eti gelirdi. Bütün bu vahşi ve kanlı taraflarından sonra kavurma yapılmasına sıra gelirdi. Kadınlar eve ayrılmış olan etleri kavurma yapmak üzere doğramaya başlarlardı. Bazı büyük ailelerde kurban kesilen bahçelerde ateşler yakılır, üzerine kavurma tencereleri oturtulur, hava müsaitse bahçede masalar kurulur, taze ekmek alınır, içine karaciğer ve böbrek de karıştırılmış kavurma sıcak sıcak masaya gelir, aileler açık havada, konuşa eğlene kavurma yerlerdi. Bazı dindar yaşlılar kurban bayramlarının ilk günü bir tür oruç tutarlar, kavurma pişip de önlerine gelinceye kadar bir şey yiyip içmezler, sonra kavurmadan bir lokma alarak birkaç saat tuttukları oruçlarını açarlardı.</p>

    <p>Deri toplanması şimdi olduğu gibi tartışmalara neden olmuyordu. –Ya da oluyordu da, biz farkında değildik.– Derilerin Türk Hava Kurumu’na verilmesi çok doğaldı, hatta bayramın gereğiydi. Deriler yıkanır, bazen üzerine bolca iri tuz dökülür ve Türk Hava Kurumu’nun görevlileri deriyi alıncaya kadar, bir köşede bekletilirdi. 70’li yıllarda Türk Hava Kurumu görevlileri sokaklarda kamyonetlerle değil, at arabalarıyla dolaşırlar, deriyi veren kurban sahibinin yakasına üzerinde THK yazan bir kâğıt rozet iğnelerlerdi.</p>

    <p>Bayramlarda birçok şehirde ve kasabada panayırlar kurulur, ilkel lunaparklar açılırdı. Küçük çocuklar atlıkarıncalara bindirilir, büyükçe olanlar ve gençler dönmedolaba, zincirli salıncağa binerler, gizlice sigara içen haylaz gençler sigara paketlerine halka atarlar, tüfekle ateş ederek balonları vurmaya çalışırlardı.</p>
  </div>
</body>
</html>
