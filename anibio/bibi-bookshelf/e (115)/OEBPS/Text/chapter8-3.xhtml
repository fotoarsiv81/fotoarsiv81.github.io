<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter8-3">
  <div class="html5_section">
    <h1 class="subtitle">Cep fotoroman, Kerime Nadir</h1>

    <p>70’ler cep fotoroman yıllarıydı. Küçük boyda, her hafta tam bir hikâyenin yer aldığı, genellikle İtalyan kökenli, fotoğraflarında konuşma balonlarının bulunduğu basit ve nispeten ucuz kitaplardı. Franco Gasparri, Franco Nero gibi adları olan, neredeyse tümü bıyıksız, yakışıklı İtalyan erkekleri ve güzel İtalyan kadınlarının rol aldığı cep fotoromanlar, Yeşilçam melodramlarını aratmazlardı. Hikâyeler birbirine çok benzerdi. Genellikle bir aşk üçgeni olur, iki erkek bir kadın ya da bir erkek iki kadın arasındaki gönül meseleleri işlenirdi. Esas kız mutlaka masum ve bakire idi, ama evlenme vaadine inandığı için esas oğlanla genellikle evlenmeden yatar, sonra da kiliseye gidip günah çıkarırdı. Esas kız genellikle yoksul, esas oğlan zengin olur, esas oğlanın fabrikatör babası esas kızı istemez, olay malikânelerde, şahane otellerde, deniz kıyılarında geçerdi. İkinci adam veya kadın, esas kıza kötülük yapsa da, fotoromanlar mutlaka mutlu sonla biterdi. Bu fotoromanların arasında bir dizi vardı ki, diğerlerinden hemen ayrılırdı: <em>Killing</em>. Yerli versiyon filmleri de çekilen <em>Killing</em>, iskelet görünümlü bir kostüm giymiş olan kahramandı, bu fotoromanlarda genç ve güzel kadınlar korkunç cinayetlere kurban giderlerdi. Evde oturan kızların büyük çoğunluğu cep fotoroman okur, okula giden ve aklını aşka meşke değil derslerine takması istenen kızların, bunları okumaları engellenirdi. Büyüklerin çoğunun okumaktan anladıkları şey, ders kitaplarının okunması, okuma zevkini aşılayacak kitapların ancak yaz tatilinde ele alınmasıydı.</p>

    <p>Fotoromanların onları kıskanç bir sevgiyle bugüne taşıyacak tutkunları olmadı, ama çizgi romanların oldu. Herkesin üç aşağı beş yukarı hatırladığı gibi <em>Kaptan Swing, Zagor, Tommiks, Teksas, Tom Braks, Mister No, Kızıl Maske</em> o yıllarda öğrencilerin okul zamanlarında okumaları zinhar yasak olan şeylerdi. Ama yine de okunur, bodrumlardaki zulalarda saklanır, bazen ansiklopedilerin arasına konarak okunurdu. Adlarını çizgi romanlara veren esas kahramanların mutlaka canciğer arkadaşları olurdu. Meksikalı Çiko şişmandı, bıyıklıydı ve belden yukarısı çıplak gezen “baltalı ilah Zagor”un arkadaşıydı. Suzi, Ontario Kurtları’nın başı Kaptan Swing’e âşıktı. Kızılderili olan Gamlı Baykuş köpek Puik’ten nefret ederdi, ona pire torbası, kemik torbası gibi cümlelerle hitap ederdi. Red Kit, Asteriks daha yumuşak çizgi romanlar olarak algılanırlardı, onların da tutkunları vardı.</p>

    <div class="figure html5_figure">
      <img alt="" src="../Images/p209.jpg" />

      <div class="figcaption html5_figcaption">
        Her hafta yeni bir macera yayımlayan cep fotoromanlarında genellikle ya iki kadın bir erkek ya da iki erkek bir kadın arasındaki aşk üçgenleri işlenirdi.
      </div>
    </div>

    <p>Roman denince 70’li yılların genç kızlarının aklına aşk gelirdi. Bir romanda aşk yoksa niye okunacaktı ki? Gözdeleri, yerlilerden Kerime Nadir, yabancılardan Barbara Cartland’dı. Arkasından Esat Mahmut Karakurt ile Muazzez Tahsin Berkant gelirdi. Onlar genellikle mutlu sonla biten, aşkta gurur olmayacağını iddia eden, ıslak romanlar yazdılar. Romanların kahramanları kızlar hep birer beyaz güldüler, yani masum, bakire ve iyi kalpli. Sır tutarlar, sonunda “lekelenecek” bile olsalar ser verip sır vermezlerdi. Erkekler birer karizma ve ilke abidesiydiler. Kızların ne kadar güzel, erkeklerin ne kadar yakışıklı, evlerin ne kadar muhteşem oldukları uzun uzun anlatılır ve okuyan genç kızlar, kendilerini sonunda yeşil panjurlu evlerin hanımefendisi olacak birer “Aşk Mabudesi” olarak görürlerdi. Barbara Cartland’ın romanları beyaz dizinin ürünleriydi; yalnız aşk değil, zenginlik, asalet ve sınıf atlama da vaat ediyordu. Lisede okuyan edebiyat beğenisi biraz daha yükselmiş genç kızlar arada bir Kerime Nadir ve Barbara Cartland okusalar da, tercihleri klasiklerdi. <em>Jane Eyre, Uğultulu Tepeler, Goriot Baba, David Copperfield, Vadim O Kadar Yeşildi ki, Siyah Lale, Parma Manastırı</em> gibi “klasikler”, onların biraz da etrafa caka satarak okudukları ve kütüphanelerinde önemli bir yer ayırdıkları kitaplardı. Polisiye romanlar da ihmal edilebilir türden kitaplar değildiler.</p>

    <p>70’lerde Kemal Tahir ve Yaşar Kemal sıklıkla okundu. Kitap okuma alışkanlığı olan hemen herkes <em>İnce Memed</em>’i ve <em>Devlet Ana</em>’yı okumuştu. Ama taze solcuların okudukları kitaplar bambaşka oldu. Solcu olan bir gencin başlangıç olarak okuması gereken kitaplar vardı. Marx, Engels ve Lenin’i anlayabilmek için <em>Felsefenin Başlangıç İlkeleri</em>’ni ve <em>Felsefenin Temel İlkeleri</em>’ni okumak şarttı. Hemen her fraksiyonun “hit” romanları vardı. Bunlar Yugoslavya, Bulgaristan, Sovyetler Birliği, Arnavutluk gibi ülkelerdeki devrim mücadelelerini konu edinirdi. Mitka Gripçeva’nın <em>Seni Halk Adına Ölüme Mahkûm Ediyorum</em>’unu okumamış bir genç, solcu olamazdı. Gorki’nin <em>Ana</em>’sı, <em>Fabrika, Tütün, Ve Çeliğe Su Verildi</em> gibi romanlar sol literatürün “klasikleri”ydi.</p>

    <p>Kerime Nadir aşk yüzünden acı çeken genç kızları ağlatırken, çocukları Kemalettin Tuğcu ağlatıyordu. Kapağında elle yapılmış, kafaların kocaman çizildiği, oransız, suluboya resimlerin bulunduğu Kemalettin Tuğcu kitapları ağır dramatik temalardan alabildiğine dram, melodram, trajedi üretiyordu. Tuğcu’nun kitaplarında, kaderin oyun oynadığı namuslu ailelerin çocuklarının başlarına gelmeyen kalmıyordu. Hikâyeler aslında birbirine çok benziyordu. Öksüz-yetim ya da annesini babasını arayan çocuk, ya terzinin yanına çırak giriyordu ya berberin. Ya terzi iyi bir adam çıkıyordu ya berber. Ya hırsızlıkla suçlanıyordu ya da yalancılıkla. Birkaç kötünün elinden çok çekse de, mutlaka iyi insanlara denk gelen çocuk sonunda anne babasını buluyor, onları yoksulluktan kurtarıyor, okuyup doktor veya avukat oluyordu. Tuğcu’nun kahramanları hiç inandırıcı olmamakla birlikte, merhamet hislerini sonuna kadar körüklediler.</p>

    <p>70’lerde çocukları bir kitap çok ağlattı: <em>Pal Sokağı’nın Çocukları</em>. Milliyet Yayınları’nın mavi şömizli, cep boyundan da ufak, mavi ciltli, kırmızı kurdeleli kitapları arasından çıkmıştı. Ferenc Molnar’ın çok acıklı, çok hoş bir romanıydı. Okumuş olan çocukların büyük çoğunluğu bu kitabı unutamadılar. Aynı boyda kitaplar yayımlayan bir başka yayınevi daha vardı. Şömizlerine ve ciltlerine sarı renk egemendi. <em>Pollyanna, Siyah İnci, Konuşan Eşek</em> bu sarı şömizli kitaplar arasından çıkmıştı. Kahramanları yabancı olan bu kitaplarda roman başlamadan önce, kahramanların adlarının orijinal yazımlarının karşısına nasıl okunacaklarının belirtildiği bir sayfa eklenirdi. Nancy’nin Nensi, Jacques’ın Jak diye okunacağı bu sayfalarda yazardı.</p>

    <p>Çocuk kitaplarının çoğunluğu ciltli ve şömizliydi. Şömizlerinde genellikle canlı resimler bulunurdu. <em>Define Adası, Robinson Crusoe, Mary Poppins</em>, <em>Heidi</em> ve <em>Pinokyo</em> o yılların birçok çocuk tarafından okunan kitaplarıydı. <em>Heidi</em> “Haydi” şeklinde değil, yazıldığı gibi okunur, Jules Verne’den Jül Vern olarak değil, Jüles Verne olarak söz edilirdi. Dönemin çocuk kitapları fenomeni Edmondo de Amicis’in <em>Çocuk Kalbi</em> adlı kitabıydı. Okullara tavsiye edilmişti. Kitap ünlü İtalya şehirlerinde geçen birtakım küçük olaylardan ve akıl vermelerden oluşuyordu. “Uslu ve akıllı çocuklar” yetiştirmeyi hedefliyor, örnek çocuk olarak tarif ettiği kişilikler hizadan çıkmayan, milliyetçi çocukları hatırlatıyordu.</p>

    <p><em>Ayşegül,</em> elbette unutulmaz bir seriydi. Günümüzün baskı tekniği açısından bakıldığında başarısız bulunabilecek olan bu büyük boy, az sayfalı, az yazılı kitapların resimleri o zamanlar için muhteşemdi. Fransız kökenli bir resimli çocuk kitabı dizisinin yerli versiyonu olan Ayşegül, mutlu bir ailenin kız çocuğuydu. Gayet anlayışlı ve yumuşak bir anne babası, bir erkek kardeşi ve Fındık adında bir köpeği vardı. Küçük çocukların bayıldığı –günümüzde hâlâ yayımlanan– <em>Ayşegül</em> bir seriydi. <em>Ayşegül Trende, Ayşegül Vapurda, Ayşegül Tatilde, Ayşegül Mutfakta, Ayşegül Uyuyan Güzel, Ayşegül Avrupa’da, Ayşegül Küçük Anne</em> gibi kitapların resimleri çocukları düş dünyasına götürüyordu.</p>

    <p>Barbie bebeklerin olmadığı 70’ler Türkiyesi’nde kız çocuklar kartondan kesilmiş Şebnemleri kâğıt elbiselerle giydirdiler. Şebnem aslında kitap değil, kitap şeklinde basılan bir oyuncaktı. 90’lı yıllarda bir gazetenin promosyon malzemesi olarak verdiği Şebnem, kartondan bir kız resmiydi. Karton işaretli yerlerden kesiliyor ve böylece giydirilmeye hazır bir Şebnem elde ediliyordu. Şebnem dizisi olarak yayımlanan bu kitaplarda Şebnem için giysiler yer alıyor, onlar da makasla işaretli yerlerden kesildikten sonra elbiselerin omuzlarına ve bellerine denk gelen yerlerde bırakılmış minik kâğıtlar katlanarak, karton Şebnem’in üstüne tutturuluyordu. 70’ler tutumluluk çağıydı. Kitaplar kıymetliydi. Kitap almak isteyen çocuklara bazı fikirsiz anneler “Bir sürü kitabın var, birini oku işte,” derlerdi. Çaresiz okunurdu. Zaten <em>Pal Sokağı’nın Çocukları</em>’nı bir kere okumak yetmezdi.</p>
  </div>
</body>
</html>
