<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter16-6">
  <div class="html5_section">
    <h1 class="subtitle">Ho ho ho Hoover, süpürür döver!</h1>

    <p>Elektrik girmişti girmesine, buzdolabı hemen onu izlemiş, radyo, çamaşır makinesi, televizyon derken, hayat birçok elektrikli eşyaya kavuşmuştu. Elektrik süpürgesi de bunlardan biriydi. Elektrik süpürgesi olmayan evlerde süpürge otundan yapılan el süpürgesi kullanılırdı. Ev temizliğinde “yukarıdan aşağıya kuralı” işlerdi. Önce ortalık toplanır, süpürülecek alandan gereksiz eşyalar kaldırılır, ardından önce uzun saplı süpürgelerle tavanlar şöyle bir süpürülür, toz, örümcek ağı ve benzeri şeyler yere indirilirdi. Sonra camlar silinir, ardından eşyaların kaba tozları alınırdı. Süpürme işlemi evde çok toz kaldırırdı. Bunu önlemek için halılara hafifçe su serpilir, sonra süpürgeyle ortalık sıkıca süpürülürdü. Birikenler faraşla toplanıp atıldıktan sonra, her halükârda toz kalkmış olduğu için, ince toz alma işlemi yapılırdı. Ardından sıra yerleri silmeye gelirdi. Bu da yapıldıktan sonra evler gıcır gıcır olur, ev kadının içine sinerdi.</p>

    <p>Elektrik süpürgelerinin hayata girmesiyle birlikte, temizlik yaparken toz kalkmaz oldu. Üstelik elektrikli süpürgeler tozu emiyor, bir yerden kaldırıp başka bir yere kondurmuyordu. Radyoda elektrik süpürgesi reklamları vardı. Özellikle Hoover’in elektrik süpürgesi reklamı çok meşhurdu. Ritmik bir şarkıydı bu: “Ho ho ho hoover, süpürür döver, her yeri temizleyen, hoover, hoover, hoover!”</p>

    <p>Hayatta en çok değişen eşyalardan biri de saatler oldu. Her ne kadar hayatın kendi zamanıyla yaşanıyorduysa da, saat hem evlerin, hem kolların vazgeçilmez bir eşyasıydı. Küçük şehirlerde bazı varlıklı evlerde duvar saatleri bulunurdu. Bunlar ya gonglu ya da guguklu saatlerdi. Gonglu saatler şık ve ağırbaşlı eşyalardı. Çok az evde bulunurdu. Orta sınıf evlerin saat ihtiyacı genellikle masa saatleriyle giderilirdi. Hemen her evde, yemek masasının üstünde bir masa saati bulunur, babalar yatmadan önce bu saati alarmı için değil, durmasın diye kurarlardı. Saatler pilli değildi, dijital değildi, düzenli olarak kurulmazlarsa dururlardı. Kol saatleri de öyleydi. Saat pahalı bir eşya sayılıyordu. Çocuklara sınıf geçme, sünnet hediyesi olarak alınırdı. Hemen hepsi su geçirirdi. Hiç aksamadan, zamanı tam olarak gösteren saatler çok kıymetli saatlerdi. Kol saatlerinde alarm bulunmazdı. 80’li yıllara gelindiğinde dijital saatler görünmeye başladı. Bunların üzerinde 21.45, 14.50 gibi rakamlar dijital olarak görünüyor, akrep ve yelkovan bulunmuyordu. Dijital saatlerle birlikte bu önemli eşya çok ucuzladı, ucuzlayınca çocukların gözünde erişilmesi güç bir eşya olmaktan çıktı.</p>

    <div class="figure html5_figure">
      <img alt="" src="../Images/p367.jpg" />

      <div class="figcaption html5_figcaption">
        Ho ho ho hoover 70’li yılların en iyi bilinen elektrik süpürgesiydi.
      </div>
    </div>

    <p>Zaman sadece saat demek değildi. Takvimlerin hayatta önemli bir yeri vardı. Her gün bir yaprağı koparılan Saatli Maarif Takvimi’nin veya Ülkü Takvimi’nin yapraklarında neler yazmazdı ki… Büyük harflerle ayın kaçı olduğu, altında günlerden ne olduğu yazılı olur, yaprağın ön yüzünde Hicri takvim, Rumi takvim, ezan saatleri, doğacak çocuğa isim bulunur, mevsimlere ilişkin bilgiler verilirdi. Örneğin “filizkıran fırtınası başladı”, “kocakarı soğukları başladı”, “birinci cemre toprağa düştü” gibi notlar bulunurdu. Yaprağın arkasında, dini veya kahramanlıkla ilgili bir hikâye, bir anekdot anlatılır, günün yemeği ve günün sözü bulunurdu.</p>

    <p>Ev kadınlarının saat ihtiyacı evdekileri okula ve işe göndermekle sınırlıydı. Onlar kendilerine ait bir zamanı yaşıyorlardı. Ev kadınlarının günlük hayatının neredeyse tamamı temizlik ve yemek yapmakla geçerdi. İyi ev kadınları sadece temizlik ve yemek konusunda başarılı olmakla kalmazlar, ev idaresinde tutumlu olurlar, ellerinden dikiş, nakış gibi işler gelir, hatta fişi tamir etmek, sigortayı değiştirmek gibi erkek işlerini bile yaparlardı. Ev işlerini yaparken, genelin kabul ettiği kurallara uymaya çok dikkat ederlerdi. Örneğin mutfağın eşyası banyoda yıkanmaz, banyonun eşyası mutfağa sokulmazdı. Tahta bezleri ve toz bezleri banyoda dururdu. Günümüzde pazarlarda bile neredeyse on tanesi üç paraya satılacak kadar ucuz olan, bir yüzü keçeli bulaşık süngerleri yoktu. Geniş kesilmiş sünger parçaları da sabunu emdiği için kullanışlı değildi. İyi bir ev kadını kaçan çoraplarını atmaz, bunları üst üste katlayarak diker ve böylece bulaşık bezi yapardı. Bulaşıklar muhakkak sıcak suyla yıkanırdı. Bulaşığa bardaklardan başlanır, sonra tabaklar, çatal kaşıklar, en son tencere tava bulaşık leğeninde yıkanır, ardından musluğun altında uzun uzun durulanırdı. İyi bir ev kadını, mutfağında yıkanacak bulaşık tutmazdı. Yemekten sonra hemen bulaşıkları yıkar, çok iyi bir ev kadını ise, kurulayıp kaldırırdı. Ev, kadının hâkimiyet alanıydı. Gazete, televizyon babanın; kıyma, kuşbaşı, çarşaf, perde annenindi.</p>
  </div>
</body>
</html>
