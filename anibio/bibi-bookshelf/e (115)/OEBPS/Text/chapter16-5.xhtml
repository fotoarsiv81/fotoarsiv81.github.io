<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter16-5">
  <div class="html5_section">
    <h1 class="subtitle">Santrifüjlü, merdaneli çamaşır makineleri</h1>

    <p>Çamaşır yıkamak önemliydi; iyi bir ev kadını yıkadığı çamaşırdan belli olurdu. Beyazlar bir gün önceden leğene bastırılır, bazen çivit veya küllü su kullanılarak daha beyaz olmaları sağlanırdı. Elde yıkanan çamaşırın kaynatıldığı yıllardı. Bakır kazanlara doldurulan beyaz çamaşırlar ya bahçede yakılmış ateşin ya da piknik tüpünün üstüne oturtulur, saatlerce kaynatılırdı. Renkli çamaşırlar boyaları akacağı için bir gün önceden ıslatılmaz, birkaç su yıkanır, sonra durulanır ve asılırdı.</p>

    <p>Önce merdaneli çamaşır makineleri hayata girdi. Dikdörtgen şeklinde bir kazanda yıkanan çamaşır, üst üste iki silindirden oluşan merdaneden geçirilerek sıkılıyordu. Kazanın dibinde sağa sola dönen bir düzenek vardı. Bu düzenek suyu ve içindeki çamaşırı çalkalar, yıkandığına emin olununca çamaşır çıkarılıp merdaneden geçirilirdi. İlkel modellerde bu düzenek kendiliğinden durmazdı, yeterince çalıştığına karar verilince düğmesi kapatılırdı. Derken, belli bir süre sonra kendiliğinden duranları çıktı. İlkel modellerde merdane de kolla çevrilirdi, ilerlemiş modellerde merdane bir düğmeye basılarak döndürülüyordu. Merdaneli çamaşır makineleri ağır ve ölümcül kazalara neden oldular. Çocuklar veya acemiler merdaneye ellerini kaptırdılar, hatta bazı kadınların merdaneye saçlarını kaptırdıkları için öldükleri bile oldu.</p>

    <p>Santrifüjlü çamaşır makineleri bu tehlikeyi bir parça gidermişti. Gerçi dönemin her türlü ilkel makineleri sıklıkla elektrik kaçağı ürettikleri için her zaman tehlike saçıyorlardı. Yine de santrifüjlü makineler büyük tezahüratla karşılandı. Bunlar yan yana iki hazneden oluşuyordu. Yıkama haznesi aynı merdaneli makineler gibi çalışıyor, burada yıkanan çamaşırlar durulama ve sıkma haznesine geçiriliyordu. Bu dar hazneye düzgün bir biçimde yerleştirilen sabunlu çamaşırların üzerine bir kapak kapatılıyor, hazneye hortumla su tutuluyordu. Bu haznenin içindeki çamaşırlar hızla dönüyor, bol suyla durulandıktan sonra, aynı hızlı döngünün sayesinde sıkılıyordu.</p>

    <div class="figure html5_figure">
      <img alt="" src="../Images/p364.jpg" />

      <div class="figcaption html5_figcaption">
        İlk çıkan merdaneli çamaşır makineleri kendi kendine durmuyor, kadınlar çamaşırın yıkandığına kanaat getirince durduruyorlardı. Sonra belli bir süre yıkayıp duranları üretildi. Çamaşırlar merdanede sıkılırken dikkat edilmezse saç ya da eli kapıyor, tehlikeli kazalar oluyordu.
      </div>
    </div>

    <p>Çamaşır mandalları plastik değil, tahtaydı. Eskiciler eski giysi ve eski gazete karşılığında tahta mandal verirlerdi. Asılıp kurutulan çamaşırların ütülenmesi de bir dertti. İçine kor konan kömürlü ütüler kalkmıştı, sadece elektriksiz köylerde kullanılıyordu. Bir de bazı “fikri sabit”li terziler kömür ütüsünün daha iyi olduğuna inanırlar, inatla kömür ütüsü kullanırlardı. Oysa yaygın olan, termostatsız, buharsız elektrikli ütülerdi. Termostatsız ütü çok ağırdı, fazla ısındığı zaman fişten çekilir, biraz soğuması beklenirdi. Alabildiğine kızgın olduğu için doğrudan çamaşıra dokundurmak çoğu zaman çamaşırın yanmasına neden olurdu. Bu yüzden hemen her evde ütü tası ve ütü bezi vardı. Buharlı ütüler olmadığı için fazla kuru bir çamaşırın buruşuklarını açmak için ütü bezine ihtiyaç duyulurdu. Ütü tasına su doldurulur, ince bir tülbent olan ütü bezi bu tastaki suya batırılıp iyice sıkılır, sonra ütülenecek olan giysinin üzerine düzgünce yayılırdı. Çamaşır iyi yıkanmışsa ütü bezinin üstüne ütüyü bastırınca mis gibi bir koku yükselir, buhara karışırdı.</p>

    <div class="figure html5_figure">
      <img alt="" src="../Images/p365-1.jpg" />

      <div class="figcaption html5_figcaption">
        Eski çağlardan 70’li yıllara kadar kullanılagelen bir kömürlü ütü. Antikacılarda rastlanan bu kömürlü ütüler artık dekoratif bir malzeme.
      </div>
    </div>

    <div class="figure html5_figure">
      <img alt="" src="../Images/p365-2.jpg" />

      <div class="figcaption html5_figcaption">
        Termostatsız ütüden termostatlı ve buharlı ütüye geçildiğinde, üretici firmalar, bu tür ütülerin sağladığı kolaylıkları belirtmek gereği duydular, ütü bezi devrinin kapandığını ilan ettiler.
      </div>
    </div>

    <p>Topraklı prizler ve fişler de bugünkü gibi gelişmiş değildi. Fişin ucunda içi boş iki silindirden oluşan ve elektriği topraklamaya yarayan porselen bir parça bulunurdu. Elektrikli ızgaraların, semaverlerin, ütülerin, davul fırınların hep bu tür topraklı kordonları vardı. Bu topraklı fişler çok sık yanar, eli yatkın olanlar fişin vidalarını söküp açarlar, içindeki telin yanık ucunu temizlerler, sonra yerine yerleştirip fişi vidalarlardı. Evdeki eşyalar çok sık bozulur, el becerisi gerektirirdi. Otomatik sigortalar yoktu. Sigorta attığı zaman gidip bir düğmeye dokunulmuyor, sigorta teli değiştiriliyordu. Sigorta porselenden yapılmış iç içe konmuş iki silindiri andıran bir parçaydı. İçinde bir yerlere bağlanan bir miktar bakır tel bulunurdu. Sigortanın atması bu bakır tellerin kopması demekti. Hemen her evde bir alet çantası olur, içinde tornavida, kontrol kalemi, pense, kerpeten, kargaburnu, çekiç, keser, bir avuç çeşitli boyda çivi, raptiye, ingilizanahtarı, musluk contası ve bir miktar da kablo bulunurdu. Sigorta atınca bu kablodan bir parça kesilir, üzerindeki plastik kap yarılıp içinden ince bakır tel çıkarılır ve sigortaya sarılırdı. Bazen sigortada temassızlık olur, bakır beş veya on kuruş konularak iletkenlik sağlanırdı. Bu tür işler erkek işi sayılıyordu. Beceriksiz erkeklerden “bir sigortayı bile değiştiremiyor” şeklinde söz edilirdi.</p>
  </div>
</body>
</html>
