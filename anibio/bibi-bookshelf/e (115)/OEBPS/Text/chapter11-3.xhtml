<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter11-3">
  <div class="html5_section">
    <h1 class="subtitle">Lizözler, loğusa şerbeti, bebeğe ad konması</h1>

    <p>Yeni doğum yapmış anne hastanedeyken valideler ve yakın kadın akrabalar evde loğusa yatağını hazırlarlardı. Loğusa kadın bir süre yatakta yatacağı ve ziyaretçi kabul edeceği için loğusa yatağına çok özen gösterilirdi. Yatak odasındaki karyolaya en iyi çarşaf takımları serilir, en şık yatak örtüsü örtülür, o yıllarda âdet olduğu üzere anne babanın odasında bulunan bebek karyolası hazırlanırdı. Yatak odası evlerin en mahrem odasıydı. Komşuların, hatta yakın akrabaların bile yatak odasına izinsiz girmeleri hoş karşılanmazdı. Bu yüzden bu mahrem odanın ziyaretçilere açılması sırasında dikkatli davranılır, loğusa kadının mümkün olduğunca çabuk, evin başka odalarında oturur hale gelmesi arzu edilirdi.</p>

    <p>Evlenecek kızların çeyizleri hazırlanırken, loğusalık dönemi de unutulmazdı. Çeyizlerde bir yığın örtünün, dantelin yanında, kıymetli bir gecelik-sabahlık takımı ve lizöz bulunurdu. Çeyize konan geceliğin cinsel hayatı ateşlemesi değil, hasta olup giyilmek zorunda kalındığında derli toplu bir görünüm sağlaması beklenirdi. Bu yüzden çeyiz için, geceliği dekolte olsa bile, sabahlığı dekolteyi derhal ve adamakıllı kapatabilecek takımlar seçilirdi. Lizözler kızın çeyizi hazırlanırken düşünülür ve sandıkta yerini alırdı. Loğusalık sırasında giyilen lizöz, elde örülmüş, pelerini andıran bir cins şaldı ve dekolte olan gecelikleri gayet güzel örterdi. Loğusa kadının başına kırmızı kurdele bağlanırdı. Kırmızı kurdelenin albastı denilen bir tür loğusa hastalığını önlediğine inanılırdı.</p>

    <p>Bebeğin doğmasıyla birlikte anne ve bebek daha hastanedeyken “Allah analı babalı büyütsün” ziyaretleri başlardı. Anne, baba ve kardeşlerin ziyaretleri vazifeydi. Onlar hasta sahibi gibi davranırlar, annenin ve bebeğin başında mutlaka yakın biri bulunurdu. Doğum yapmış kadını yakın akrabalar hastanede ziyaret ederler, uzak akrabalar, ahbap, eş dost ziyaret için acele etmezlerdi. Evinde loğusa yatan kadını ziyarete kadınlar gelirdi. Erkek ahbapların ziyaret etmesi için kadının iyileşip ayağa kalkması beklenirdi.</p>

    <p>Göz aydını da denilen loğusa ziyaretine eli boş gidilmez, mutlaka bir hediye götürülürdü. Yakın akrabalar bebeğe altın takarlar; konu komşu, ahbaplar elde örülmüş bebek hırkası, patik gibi giyecekler ya da dönemin âdeti olduğu üzere etrafı oyalanmış havlu, elbiselik kumaş gibi şeyler getirirlerdi. Yeni doğan bir bebeğe en sık getirilen hediye nazarlıktı. Bunlar altın suyuna batırılmış bir çengelli iğne ile annenin veya bebeğin yastığına iğnelenirdi. Çeşit çeşit nazarlıklar, gözboncukları vardı. Hali vakti yerinde olanlar boncuğu küçük, altın işlemesi büyük değerli nazarlıklar takarlar, gücü yetmeyenler veya pahalı bir hediyeyi gerekli görmeyenler boncuğu büyük, altın işlemesi daha küçük nazarlıkları tercih ederlerdi.</p>

    <p>Geleneklerine bağlı ailelerde loğusanın yattığı süre boyunca eve gelen misafirlere loğusa şerbeti ikram edilirdi. Sert, kırmızı bir şeker olan loğusa şekerinin karanfil ve benzeri baharatlarla birlikte kaynatılmasıyla yapılan bu şerbet çok tatlı olur, ikram edilince içmemek olmazdı. Loğusa ziyareti kısa sürer, ama bazı densiz kadınlar gitmek bilmezler, gitmedikleri gibi loğusa kadına bebek büyütme dersi verirler, kendi tecrübelerini anlatarak can sıkarlardı.</p>

    <p>O yılların modern çiftleri bebeklerine koyacakları adları büyüklerine sormadılar. Zaten eskilerden kalan ve söylenişi kulaklarına pek hoş gelmeyen bu adlardan hazzetmiyorlar, dönemin moda olan modern adlarını seçiyorlardı. Her dönem bazı adlar moda oldu ve doğan çocukların birçoğuna aynı ad kondu. Başak, Can, Ebru, Tolga, Şebnem, Tuğba, Burak, Emre, Tuğçe, Merve gibi adlar modaydı. Kimileri moda olan veya aile büyüklerinin kendilerine anlamlı gelmeyen adlarını koymak istemezler, sade ve yaygın olanları tercih ederlerdi. Bazı çiftler kendi adlarının hecelerini birleştirerek çocuklarına ad koydular. Can ile Suna çocuklarına Cansu, Nurdan ile Erkan çocuklarına Nurer adını verdiler. Bazı aileler dünya görüşlerine ve bağlı oldukları değerlere göre çocuklarına ad koydular. Solcu ailelerde Deniz, Mahir, Evrim, Devrim, Ulaş, Önder, Eylem, Özgür sık rastlanan adlardan olurken; dindar aileler Kuran’da geçen Yasin, Kübra gibi adları tercih ederlerdi.</p>

    <p>Modern çiftlerin anne babaları bebeğe kendi adlarının konması için boş bir umutla beklerlerken, bebeğe yeni moda adlardan birinin çoktan konmuş, hatta nüfus kâğıdının bile çıkarılmış olduğunu öğrenince, derin bir hayal kırıklığına uğrarlardı. Böyle durumlarda kimi bozuntuya vermez, kimi teessüf etmekle yetinir, bazı büyükanne ve büyükbabalar ciddi ciddi darılırlardı. Aileler ikinci ve sonraki çocuklarına ad koyarken ilk çocukla kafiyeli olmasına dikkat ettiler. 70’lerde ve daha öncesinde doğmuş olan çocuklarda Ayten, Gülten, Birten kardeşlere, Ercan, Erkan, Erhan biraderlere çok sık rastlandı. Hiç değilse tüm çocukların adları aynı harfle başladı, böylece kardeşlerin adlarının arasında bir uyum yaratıldı.</p>

    <p>İlk ve son çocuğa konacak adlar da önemsenirdi. İlk çocuklara İlkgül, İlksen, İlknur gibi adlar konabilirdi. Ama çocuk sayısı artmış ve pes etmiş olan ailelerde son çocuğun adı genellikle Yeter olurdu. Erkek çocuklarına konan adların erkeksi değerleri, kız adlarının ise romantik ve kadınsı değerleri ifade etmesi tercih edilirdi. Gül, Lale, Çiğdem gibi çiçek adları, Sevgi, Gönül, Sevim gibi yumuşak adlar ve Fazilet, İffet gibi kadın cinsini öncelikle ilgilendiren değerler ad olarak kızlara konurken; Aslan, Gürbüz, Demir, Çelik, Tunç, Mert, Yiğit gibi adlar doğal olarak erkeklere konurdu. Bu özellikler günümüzde hâlâ sürmekle birlikte her iki cinse de konulabilecek adların seçiminde bir yaygınlaşma görüldü. Can, Deniz, Derya, Barış, Gün, Alev gibi adlar her iki cinse de konur oldu.</p>

    <p>Geleneklerine bağlı ve aile büyüklerinin sözünün geçtiği evlerde, bebeğe aile büyüklerinden birinin adı, hiç değilse göbek adı olarak verilir, bebeğe ad konması için bir tören yapılırdı. Pek sık rastlanmamakla beraber, geleneklerin korunmasından yana olan ailelerde büyükbabanın yeni doğan bebeğin kulağına ezan okumasından ve sonra konacak ismi üç kere söylemesinden ibaret olan tören yapılır, bazı ailelerde bir adım daha gidilerek bebeğin adı, doğum tarihi evde bulunan Kuran-ı Kerim’in bir sayfasına yazılırdı.</p>

    <p>Öyle ya da böyle isim konan bebek artık ailenin bir üyesiydi ve modern çiftler çocuklarını modern yöntemlerle yetiştirmeye kararlı görünürlerken, gelenekçi aileler çocuklarını büyüklerinden gördükleri gibi yetiştireceklerini söyleme gereği duymazlardı.</p>
  </div>
</body>
</html>
