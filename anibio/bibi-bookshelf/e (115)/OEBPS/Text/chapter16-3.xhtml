<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bir Mâniniz Yoksa Annemler Size Gelecek</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter16-3">
  <div class="html5_section">
    <h1 class="subtitle">Sobalar, soba boyaları</h1>

    <p>Küçük şehirlerin tek ya da iki katlı mütevazı evlerinin tümü sobalıydı. Ancak şehrin zenginlerinin gönüllerine göre yaptırdıkları, orta ve alt sınıfların köşk ya da villa diye söz ettikleri evler ve resmi dairelerin bir kısmı kaloriferliydi. Apartmanlarla birlikte hayata kalorifer girmeden önce soba evlerin temel eşyalarından biriydi. İyi bir soba aileyi mutlu eder; kötü, tüten, ısıtmayan bir soba evin tadını kaçırırdı. Soba teknolojisindeki gelişmeler aileler tarafından yakından izlenir, soba markaları bilinirdi. Daha mütevazı ve kırsal hayatın geleneklerinin yaşandığı evleri kuzineler ısıtırdı. Kuzine bir tür fırınlı sobaydı. Dar ve küçük bölümünde odun yanar, yanındaki geniş bölümü fırın olarak da kullanılırdı. Alçak bir masayı andırırdı, üst yüzeyi epeyce genişti. Birçok dar gelirli aile kuzineyi tercih ederdi, çünkü aynı zamanda ocak olarak da kullanılıyor, üzerinde daima su dolu bir güğüm bulunuyor, böylece evlerin sıcak su ihtiyacı da kısmen gideriliyordu. İki ya da üç gözü vardı. Üstlerinde geniş, metal halkalar bulunurdu; kaldırıldığı zaman ateş ortaya çıkar, üzerine tencere oturtulabilir, böylece ev ısınırken, aynı ateşte yemek pişirilebilirdi. Kuzineler sevimli ve çok kullanışlı sobalardı. Çocuklar kuzineli evleri çok severdi. Çünkü kuzineli evlerde kahvaltıda mutlaka kızarmış ekmek yenir, akşamları yüzeyi geniş olduğu için daha çok kestane pişirilebilir, fırın bölümüne patates atılıp pişmesi sağlanabilirdi. Hatta soyulup incecik dilimlenmiş patatesler kuzinenin geniş yüzeyine dizilerek kızartılır, böylece bir tür yağsız cips elde edilirdi.</p>

    <div class="figure html5_figure">
      <img alt="" src="../Images/p357.jpg" />

      <div class="figcaption html5_figcaption">
        Dönemin en yaygın gaz sobası silindirik yapıda olanıydı. Arkadaki hazneye gaz doldurulur, ters çevrilerek yuvasına oturtulurdu.
      </div>
    </div>

    <div class="figure html5_figure">
      <img alt="" src="../Images/p358.jpg" />

      <div class="figcaption html5_figcaption">
        Bu kömür sobasına günümüzde de birçok evde rastlamak mümkün.
      </div>
    </div>

    <p>Ama küçük şehirlerin mütevazı evlerinde çok yer kaplayan kuzineler değil, kömür sobaları tercih edilirdi. Hem kömür oduna göre daha iyi ısıtıyordu, hem de odun o yıllarda da kömüre göre pahalıydı. Kömür sobaları genellikle dikdörtgen ve yüksek sobalardı. Enine doğru geniş olanlarına da rastlamak mümkündü. Alttan yakılan, üstten tutuşturulan çeşitleri vardı. Bir ara kovalı kömür sobaları çıkmıştı. Bunların biri yedek, iki kovası olur, bir kova sobanın içine konur ve yanarken diğeri boşaltılır, temizlenir, yeniden doldurulur, yanmaya hazır bir halde bekletilirdi. Kovalı kömür sobaları, içindeki kömürün tamamının yanması sağlanmadığı, bu yüzden kömür ziyan olduğu için fazla tutulmadı. O yıllardan iki kömür sobası markası hatırlıyorum. Biri Şakir Zümre marka kömür sobalarıydı ki, şık ve zarif değilse bile, güven veren, iyi ısıtan sobalardı. Üstte, sapı olan, ama sapı ısındığı için sobanın yakınında bulunan bir bezle tutulan ya da tahta tutamaklı kapağı olur, bu kapaktan yanmakta olan sobaya kömür atılırdı. Altta yanmanın derecesini ayarlamaya yarayan bir başka kapağı olurdu. Izgaralı bölüme denk gelen bu kapaktan soba boşaltılır ve doldurulur, üstündeki göz kapatılıp açılarak sobanın yavaş ya da hızlı yanması sağlanırdı. Bir diğer hatırladığım soba markası da Vezüv’dü. Şakir Zümre’ye göre daha şık, emaye kaplı sobalardı. Büyük çoğunluğu kahverengi emaye ile kaplı olduğu için boyanmaları gerekmezdi. Bazılarının önünde cam bir bölme bulunur, buradan içinde yanan ateş görülürdü.</p>

    <p>Sobanın kurulacağı yere önce genişçe bir muşamba serilir, üzerine ısınan soba döşemeye zarar vermesin diye büyükçe bir mermer tabla konur, soba bunun üzerine oturtulurdu. Sobanın önünde bir maşa, yanında da kömür kovası daima dururdu. Maşa ile kapaklar tutulup açılır, kömür karıştırılır ya da üzerinde pişen kestaneler toplanırdı. Kömür kovaları dar bir koni şeklindeydi. Ağız kısmı, bir tarafı daha yüksek olacak şekilde yuvarlatılmıştı.</p>

    <div class="figure html5_figure">
      <img alt="" src="../Images/p359.jpg" />

      <div class="figcaption html5_figcaption">
        Kömür kovaları bence bir tasarım harikasıydı. Sobanın yanında içi kömür dolu olarak durur, gece boyunca sobaya bu kovadan azar azar kömür atılırdı.
      </div>
    </div>

    <p>Sobalar kış bitince kaldırılır, kışa girerken kurulurdu. Soba kurup kaldırmak ciddi bir işti. Kış boyunca kurumla dolmuş boruları tek tek söküp silkelemek, bunu yaparken ortalığı kuruma boğmamak gerekirdi. Kaldırılan sobalar kurulmadan önce boyanırdı. Bunun için beyaz yaldızlı bir görüntü veren soba boyaları satılırdı. Bahçeye yayılan borular ve soba boyanır, ilk kurulduğunda gümüşsü görüntüsüyle pek hoş olurdu. Ama yandıkça kararır ve çok geçmeden o parlak görüntüsünü kaybederdi. Emaye sobalar ve boruları onların yerini alınca soba boyama derdi ortadan kalktı. Ama o gümüşsü eşya da kayboldu.</p>

    <p>Kömür sobaları iyi ısıtmakla beraber temizlenmesi, doldurulup yakılması güç olduğu için, bazı evler odun sobası yakmayı tercih ederlerdi. Onlar da ağır, dökme demirden yapılmış sobalardı. Barakalarda, çok yoksul evlerde, bazı kahvelerde veya küçük işyerlerinde ufak bir silindir ve düştü düşecek ayaklardan ibaret olan, teneke soba denen sobalar bulunurdu. Bunlarda genellikle çalı çırpı, tahta parçası, varsa ince odun yakılırdı. Evlerin soba ile ısıtıldığı yıllarda, her ailenin her yaz düşünmesi gereken şeylerden biri de odun kömür almaktı. Yazın sonuna doğru aileler kömür araştırmasına başlardı. O zamanlar bütün kömür cinsleri bilinirdi. Kömür kamyonla ve birkaç ton hesabı üzerinden alınır, sokağa dökülürdü. Ailenin bireyleri veya parayla tutulan hamallar eve alınan odunu ve kömürü kömürlüğe taşıyıp yerleştirirlerdi. Evlerin bir de kömürlükleri vardı.</p>

    <p>Eşlerin ikisinin de çalıştığı, vakitlerin kıymetli olduğu evlerin bir kısmında gaz sobası yakılırdı. Marmara bölgesinin kışları Ege ve Akdeniz’e göre daha ağır geçtiği için, “kömür sobasıyla uğraşamayız” diyen birçok çift, gaz sobasıyla titreyerek bir kış geçirdikten sonra kömür sobasına dönerdi. Gaz sobası gazı yer bitirirdi. Yine Vezüv marka çok sık rastlanan bir gaz sobası vardı. Uzun bir silindir biçiminde olan bu sobanın arkasında gaz haznesi bulunur, bu hazne doldurulduktan sonra ters çevrilip yuvaya oturtulurdu.</p>

    <p>Hayat hızlandıkça soba yakmaya ayrılan zaman da azaldı. 80’lerin başlarında Japon sobası çıktı. Kimisi silindir, kimisi dikdörtgen biçiminde olan bu Japon sobalarının saltanatı katalitik sobalar çıkıncaya kadar –yani çok kısa– sürdü. Bugün özellikle işyerlerinde çok kullanılan katalitik sobalar bir anda Japon sobalarını sildi. 80’lere gelindiğinde küçük şehirlerin de hayatında kalorifer yaygınlaşmış, orta büyüklükte birçok apartman kaloriferle ısınır olmuştu. Kalorifer küçük şehirlerin orta halli ailelerinin hayatını çok kolaylaştırdı.</p>
  </div>
</body>
</html>
