<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Küçük Şeylerin Tanrısı</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h1 class="chapter-header"><span class="chp-num">17</span>Koçin Tren İstasyonu</h1>

    <p>Ayemenem’deki kirli evin temiz odasında, (ne genç ne de yaşlı) Estha karanlıkta yatağının üzerinde oturuyordu. Dimdik oturuyordu. Omuzlarını geriye çekmişti. Elleri kucağındaydı. Sanki denetlenme için sırada bekliyordu. Ya da tutuklanmayı bekliyordu.</p>

    <p>Her şeyi ütülemiş, ütü masasının üzerinde düzgün biçimde istiflemişti. Rahel’in giysilerini de ütülemişti.</p>

    <p>Durmaksızın yağmur yağıyordu. Gece yağmuru. Bandodakiler yattıktan çok sonra bile trampetini çalan yalnız trampetçi.</p>

    <p>Yandaki <em>mittam</em>’da, Erkeklerin İhtiyaçları için olan ayrı girişin yanında, eski Plymouth’un kuyrukları, çakan şimşekte bir an parladı. Chacko Kanada’ya gittikten yıllar sonra bile Bebek Kochamma arabayı hâlâ düzenli olarak yıkatıyordu. Kottayam’da belediyeye ait sarı çöp kamyonunu kullanan Kochu Maria’nın kayınbiraderi (onun geldiği, Kottayam’ın çöplerinin kokusundan anlaşılırdı; gittikten çok sonra bile çöp kokusu havada asılı kalırdı), haftada iki kez Ayemenem’e gelir, hem yengesinin parasına el koyar, hem de aküsü boşalmasın diye küçük bir ücret karşılığında Plymouth’u dolaştırırdı. Televizyona merak sarınca, Bebek Kochamma hem arabayı hem de bahçeyi kendi haline bıraktı. Tutti-frutti.</p>

    <p>Her musonda, eski araba toprağa biraz daha gömüldü. Sıkı sıkı kuluçkaya oturmuş huysuz, romatizmalı bir tavuk gibiydi. Kalkmayı hiç düşünmeyen. Patlak lastiklerinin çevresini otlar bürümüştü. Cennet Turşuları ve Konserveleri’nin tabelası çürüdü, çökmüş bir taç gibi içeri düştü.</p>

    <p>Sarmaşıklar, çatlak yan dikiz aynasının sağlam kalan lekeli yarısında kendilerini seyrediyorlardı.</p>

    <p>Arka koltukta ölü bir serçe yatıyordu. Koltuklardan birinin süngerini yuva kurmak için gözüne kestirip ön camda bulduğu delikten içeri girmişti. Ama bir daha dışarı çıkamamıştı. Onun panik içinde araba camına yakardığını kimse fark etmemişti. Ayaklarını havaya dikip ölmüştü arka koltukta. Bir şaka gibi.</p>

    <div class="in-subchapter html5_section epub-type_subchapter">
      <p>Kochu Maria, oturma odasında yerde uyuyakalmıştı, hâlâ açık olan televizyonun titrek ışığında kıvrılıp yatmıştı. Amerikalı polisler elleri kelepçeli bir genci bir polis arabasına bindiriyorlardı. Kaldırımda kan lekeleri vardı. Polis arabalarının farları yandı, bir siren inledi. Bitkin bir kadın, belki de gencin annesi, gölgelerin arasından korkuyla bakıyordu. Genç, karşı koyuyordu. Televizyoncuları dava etmesin diye gencin yüzünün üst yarısı bulanık gösteriliyordu. Ağzının her tarafı kurumuş kan içindeydi, tişörtünün önü kanlanınca kırmızı bir çocuk önlüğüne benzemişti. Bebek pembesi dudakları hırlar gibi açılmış, dişleri ortaya çıkmıştı. Kurt biçimine girmiş insana benziyordu. Arabanın penceresinden sarkmış, kameraya haykırıyordu.</p>

      <p>“On beş yaşındayım, keşke olduğumdan daha iyi biri olsaydım. Ama değilim. Acıklı öykümü dinlemek ister miydiniz?”</p>

      <p>Kameraya tükürdü, objektifin üzerinde patlayan tükürük yere aktı.</p>

      <p>Bebek Kochamma odasındaydı; yeni 500 ml’lik şişelerinde iki rupilik indirim sağlayan ve piyangolarında kazanacak talihlilere iki bin rupilik armağan çekleri veren Listerine’in indirim kuponunu dolduruyordu.</p>

      <p>Küçük böceklerin dev gölgeleri duvarlar ve tavan boyunca zıplıyordu. Bebek Kochamma onlardan kurtulmak için ışıkları söndürmüş, bir kabın içindeki suda kocaman bir mum yakmıştı. Yanık leşler suyu doldurmuştu bile. Mum ışığı bebek Kochamma’nın allıklı yanaklarını ve boyalı dudaklarını iyice belirginleştiriyordu. Kirpiklerindeki boya akmıştı. Takıları parlıyordu.</p>

      <p>Kuponu muma doğru eğdi.</p>

      <p><em>Kullandığınız ağız suyunun markası nedir?</em></p>

      <p><em>Listerine</em> diye yazdı Bebek Kochamma, yaşlılıktan örümcekleşmiş eliyle.</p>

      <p><em>Tercihinizin nedenlerini sıralayın:</em></p>

      <p>Hiç duraksamadı. <em>Çeşnili tadı. Ağızda ferahlık.</em> Televizyon reklamlarındaki vurucu, canlı dili öğrenmişti.</p>

      <p>Adını yazdı, ama yaşını yanlış bildirdi.</p>

      <p>Mesleği hanesine <em>Bahçe süslemesi (Dip) Roch. ABD</em> yazdı.</p>

      <p>Üzerinde <em>Güvenilir Doktorlar, Kottayam</em> yazılı bir zarfa kuponu koydu. Kochu Maria sabahleyin <em>Bestbakery</em> tereyağlı çöreklerini almak üzere kente gittiğinde zarfı yanına alacaktı.</p>

      <p>Yanında kalemi olan kestane rengindeki güncesini eline aldı. 19 Haziran sayfasını açıp bir şeyler yazdı. Her zaman yaptığı bir şeydi bu. <em>Seni seviyorum seni seviyorum</em> diye yazdı günceye.</p>

      <p>Güncenin her sayfasında aynı şey yazılıydı. Bir çekmece dolusu, içinde aynı şey yazan güncesi vardı. Bazılarında farklı şeyler de yazılıydı. Bazılarında günlük hesaplar, yapılacak şeylerin listesi, sevdiği pembe dizilerden alınma sevdiği diyaloglar vardı. Ama bu kayıtların da hepsi aynı sözcüklerle başlıyordu: <em>Seni seviyorum seni seviyorum.</em> Peder Mulligan dört yıl önce, Rishikesh’in kuzeyindeki bir <em>ashram</em>’da<a class="si-noteref epub-type_noteref" href="#f11" id="ref_f11">11</a> mikrobik sarılıktan ölmüştü. Hinduların dinsel metinleri üzerindeki çalışmaları onda önce teolojik bir merak uyandırmış, daha sonra da inancını değiştirmesine neden olmuştu. Peder Mulligan, on beş yıl önce <em>Vişnucu</em> olmuştu. Tanrı Vişnu’nun müridi. Ashram’a kapandıktan sonra bile Bebek Kochamma’yla bağlantısını kesmemişti. Her <em>Diwali</em>’de ona yazar ve her yılbaşında kart atardı. Birkaç yıl önce ona, bir toplantıda, orta sınıf Pencaplı dullara hitap ederken çekilmiş bir fotoğrafını yollamıştı. Kadınların hepsi beyazlar giymişler, sarilerinin <em>pallularını</em> başlarına örtmüşlerdi. Peder Mulligan’ın giysileri sarıydı. Kaynamış yumurtalar denizine konuşan bir yumurta sarısı. Beyaz sakalı ve saçları uzundu, ama taranıp çekidüzen verilmişti. Alnında adak olarak sürülmüş külle, safran sarısı bir Noel Baba. Bebek Kochamma gözlerine inanamamıştı. Onun kendisine yolladığı şeyler arasında bir tek bu fotoğrafı saklamamıştı. Onun yeminini en sonunda, gerçekten bozduğunu, ama kendisi için bozmadığını görmek incitmişti Bebek Kochamma’yı. Başka yeminler için bozmuştu. Bu, birine kollarını açmak, ama onun bir başkasının kollarına atılmak için yanından geçip gitmesi gibi bir şeydi.</p>
    </div>

    <div class="in-subchapter html5_section epub-type_subchapter">
      <p>Peder Mulligan’ın ölümü, Bebek Kochamma’nın güncesine yazdığı cümlelerin içeriğini değiştirmedi, çünkü Bebek Kochamma açısından Peder’in ulaşılabilirliği değişmemişti. Bir bakıma, Bebek Kochamma, sağlığında olmasa da ölümünde ona bambaşka bir biçimde sahip olmuştu. En azından ona ilişkin anıları <em>kendine</em> aitti. Tümüyle kendine. Vahşice, şiddetle kendine. Bir inançla paylaşmayacaktı onları, başka rahibelerle, zahitlerle ya da kendilerine ne diyorlarsa onlarla rekabet etmeyecekti. Din hocalarıyla da.</p>

      <p>Hayattayken Bebek Kochamma’yı (nazikçe ve sevecenlikle yapılmış olsa da) geri çevirmiş olduğu gerçeğini, ölüm yumuşatmıştı. Anılarında kendisini kucaklıyordu Peder. Yalnızca onu. Bir erkeğin bir kadını kucakladığı gibi. Peder Mulligan ölünce Bebek Kochamma onu o gülünç safran rengi giysilerinden sıyırdı, onca sevdiği koka kola rengi cüppesini giydirdi. (Giysi değiştirme sırasında, o ince uzun, öne eğik, İsa benzeri bedende duyuları bayram ediyordu.) Yardım kabını elinden aldı, nasırlı Hindu tabanlarına pedikür yaptı, rahat sandaletlerini verdi ona. Onu yeniden, perşembeleri öğle yemeğine gelen o iri adımlı deveye dönüştürdü.</p>

      <p>Ve her gece, gece gece üstüne, yıl yıl üstüne, günce günce günce, şunu yazdı: <em>Seni seviyorum seni seviyorum.</em></p>

      <p>Kalemi yerine koyup günceyi kapadı. Gözlüğünü çıkardı, takma dişlerini diliyle yerinden oynatırken, dişleriyle dişetleri arasında uzayan tükürükler bir arpın gevşemiş telleri gibi sündü; dişlerini, içinde Listerine olan bir bardağa bıraktı. Dişler dibe çökerken dua edercesine küçük baloncuklar çıkardılar. Gece içkisi. İçinde sımsıkı kapalı gülümseyen dişlerle bir sodalı içecek. Sabaha da çeşnili dişler.</p>

      <p>Bebek Kochamma yastığına dayandı, Rahel’in Estha’ nın odasından çıkmasını bekledi. Bu ikisi onu huzursuz etmeye başlamışlardı. Birkaç gün önce, temiz hava almak için sabahleyin penceresini açtığında, onları Bir Yerlerden Dönerken suçüstü yakalamıştı. Belli ki bütün geceyi dışarda geçirmişlerdi. Birlikte. Neredeydiler acaba? Neyi ve ne kadarını hatırlıyorlardı? Ne zaman gideceklerdi? Karanlıkta uzun uzun baş başa oturup ne yapıyorlardı? Yastığına yaslanmış otururken uyuyakaldı, yağmurun ve televizyonun sesi yüzünden belki de Estha’nın oda kapısının açıldığını duymadığını düşündü. Rahel’in çoktan yatağına gitmiş olduğunu.</p>
    </div>

    <div class="in-subchapter html5_section epub-type_subchapter">
      <p>Gitmemişti.</p>

      <p>Rahel, Estha’nın yatağının üzerinde yatıyordu. Yatarken daha zayıf duruyordu. Daha genç. Daha ufak. Yüzünü yatağın yanındaki pencereye çevirmişti. Eğik yağan yağmur penceredeki parmaklığa vuruyor, incecik dağılıp yüzüne ve çıplak kollarına püskürüyordu. Yumuşak, kolsuz tişörtü, karanlıkta sarı sarı parlıyordu. Blucinli bacakları karanlığa karışıyordu.</p>

      <p>Biraz soğuktu. Biraz ıslak. Biraz sessiz. Hava.</p>

      <p>Ama söylenecek ne vardı ki?</p>

      <p>Estha, yatağın ayakucunda oturduğu yerden, başını hiç çevirmeden kardeşinin yüzünü görebiliyordu. Belli belirsiz. Çenesinin keskin hattını. Boynunun dibinden omuzlarının ucuna kanat gibi uzanan köprücük kemiklerini. Derisinin uçmaktan alıkoyduğu bir kuş.</p>

      <p>Rahel başını çevirip ona baktı. Estha dimdik oturuyordu. Denetlenmeyi bekliyordu. Ütüyü bitirmişti.</p>

      <p>Rahel onun gözüne çok sevimli geliyordu. Saçları. Yanakları. Küçük, becerikli elleri.</p>

      <p>Kız kardeşi.</p>

      <p>Başının içini kemiren bir ses başladı. Geçen trenlerin sesi. Cam kenarında oturduğunuzda üstünüze vuran ışık ve gölge ve ışık ve gölge. Daha dikleşti oturduğu yerde. Yine de görebiliyordu kardeşini. Annelerinin bedenine bürünmüştü. Karanlıkta gözlerinin ıslak ıslak parlayışı. Ufak düz burnu. Dolgun dudaklı ağzı. Yaralı görünümlü. Sanki bir şeyden ürker gibi. Sanki uzun zaman önce biri –yüzüklü bir adam– ağzına vurmuş gibi. Çok güzel, incinmiş bir ağız.</p>

      <p>Güzel annemizin ağzı, diye düşündü Estha. Ammu’ nun ağzı.</p>

      <p>Trenin penceresindeki parmaklıktan elini öpmüş olan ağız. Madras’a giden Madras Postası’nın birinci sınıfında.</p>

      <p><em>Hoşça kal Estha. Tanrı seni korusun,</em> demişti Ammu’ nun ağzı. Ammu’nun ağlamamaya-çalışan-ağzı.</p>

      <p>Onu son kez gördüğünde.</p>

      <p>Ammu, Koçin Tren İstasyonu’nda peronda durmuş, yüzünü trenin penceresine kaldırmıştı. İstasyondaki neon ışığın altında yüzü gri, solgun ve ışıltısından yoksun duruyordu. Her iki yanda trenler gün ışığını kesiyorlardı. Karanlığı şişede tutan uzun mantarlar. Madras Postası. <em>Uçan Rani.</em></p>

      <p>Ammu Rahel’in elini tutuyordu. Tasmalı bir sivrisinek. Bata sandaletler giymiş bir Göçmen Sopa Çekirgesi. Tren istasyonunda bir Havaalanı Perisi. Ayaklarını peronda yere vurup istasyonda toz bulutları kaldıran. Ammu onu sarsıp Kesşunu diyene ve o da Şunukesene kadar. Çevrelerinde itişip kakışan bir kalabalık. Acele eden koşuşturan satın alan satan bavul sürükleyen hamalı ödeyen sıçan çocuklar tüküren insanlar gelen giden dilenen pazarlık eden rezervasyonları kontrol eden.</p>

      <p>Yankılanan istasyon sesleri.</p>

      <p>Kahve satan işportacılar. Çay satan.</p>

      <p>Açık saçık dergiler ve paraları yetişmediği için kendilerinin yiyemediği yiyecekler satan, az beslenmekten yüzleri solan, sıska çocuklar.</p>

      <p>Erimiş çikolatalar. Çubuk şekerler.</p>

      <p>Portakallıiçecekler.</p>

      <p>Limonluiçecekler.</p>

      <p>Kokakolafantadondurmameyvelisüt.</p>

      <p>Pembe tenli bebekler. Çıngıraklar. Tokyo’da Aşk’lar.</p>

      <p>Kafaları çevrilip açılabilen, içi oyuk, şeker dolu plastik küçük papağanlar.</p>

      <p>Sarı kenarlı kırmızı güneş gözlükleri.</p>

      <p>Üzerlerine boyayla zaman çizilmiş oyuncak saatler.</p>

      <p>Bir araba dolusu bozuk diş fırçası.</p>

      <p>Koçin Tren İstasyonu.</p>

      <p>İstasyondaki ışığın altında gri. İçi oyuk insanlar. Evsiz barksız. Aç. Hâlâ geçen yılki kıtlığın izlerini taşıyan. Devrimleri şimdilik Yoldaş E.M.S. Namboodiripad (<em>Sovyet yardakçısı, Yardakçı Köpek</em>) tarafından ertelenmiş. Pekin’in eski gözbebeği o.</p>

      <p>Havada sinek kaynıyordu.</p>

      <p>Solmuş blucinler kadar mavi gözleri olan ama gözkapakları olmayan, yüzü çiçekbozuğu bir kör adam, parmakları olmayan bir cüzamlıyla sohbet ederken, yanındaki, süpürülüp bir araya toplanmış izmaritlerden de ustalıkla nefesler çekiyordu.</p>

      <p>“Ya sen? Sen ne zaman geldin buraya?”</p>

      <p>Sanki başka seçenekleri varmış gibi. Sanki gösterişli bir broşürde sıralanmış bir sürü şık malikâne arasından evleri olarak burayı seçmişler gibi.</p>

      <p>Kırmızı bir tartıda oturan adam (dizden aşağı) takma bacağının kayışını çözdü; takma bacağa boyayla kırmızı bir bot ve güzel beyaz bir çorap resmi çizilmişti. İçi oyuk, boğum boğum takma baldır pembeydi, gerçek baldırlar gibi. (İnsanın kopyasını yaratırken neden Tanrı’nın hataları yinelenir?) Adam, takma baldırının içine biletini koydu. Havlusunu. Paslanmaz çelik bardağını. Kokularını. Sırlarını. Aşkını. Deliliğini. Umudunu. Sınırsız sevincini. Gerçek ayağıysa çıplaktı.</p>

      <p>Bardağına çay doldurttu.</p>

      <p>Yaşlı bir hanım kustu. Topaklı bir gölcük. Sonra da yaşamaya devam etti.</p>

      <p>İstasyon dünyası. Toplumun sirki. Ticaretin saldırmasıyla birlikte umarsızlık başlar, sonra bu umarsızlığın yerini kaskatı bir tevekkül alırdı.</p>

      <p>Ancak bu kez, Ammu’yla çift yumurta ikizleri için, arkasından çevreyi seyredebilecekleri bir Plymouth camı yoktu. Sirkin içinde havaya zıplarken üzerine düşebilecekleri bir ağ da yoktu.</p>

      <p><em>Eşyanı topla ve çek git,</em> demişti Chacko. Kırılmış kapının üzerinden atlarken. Elinde kapı tokmağıyla. Elleri titrese de, gereksiz yere sürdürdüğü kurdele kenarı bastırma işinden başını kaldırıp bakmamıştı Ammu. Kucağında kapağı açık duran bir kurdele kutusu vardı.</p>

      <p>Ama Rahel bakmıştı. Başını kaldırıp bakmıştı. Chacko’nun gittiğini ve yerine bir canavar bırakmış olduğunu görmüştü.</p>
    </div>

    <div class="in-subchapter html5_section epub-type_subchapter">
      <p>Serin beyaz giysileri içinde, yüzüklü, kalın dudaklı bir adam, perondaki bir satıcıdan Scissors sigarası satın aldı. Üç paket. Trende koridorda içmek için.</p>

      <div class="poem html5_section">
        <span><em>Dinamik Erkekleri</em></span> <span><em>Memnun Eder</em></span>
      </div>

      <p>Adam Estha’ya eşlik edecekti. Rastlantıyla Madras’a giden bir aile dostuydu. Bay Kurien Maathen.</p>

      <p>Estha’nın yanında yetişkin biri olacağından, başka bilet alıp da boşa para harcamanın gereği yok, demişti Mammachi. Baba, Madras-Kalküta biletini satın alıyordu. Ammu ise Zaman kazanıyordu. Onun da eşyasını toplayıp ayrılması gerekmişti. Yeni bir hayata başlayacak ve çocuklarını da yanına alabilecekti. O zamana kadar ikizlerden birinin Ayemenem’de kalabileceğine karar verilmişti. İkisi birden kalamazdı. Bir araya gelince dert oluyorlardı. <em>Ednirelzög natyeş udroyulo.</em> Ayrılmaları gerekiyordu.</p>

      <p><em>Belki haklılar,</em> diye fısıldadı Ammu, Estha’nın eşyalarını toplarken. <em>Belki bir erkek çocuğun bir Baba’ya ihtiyacı vardır.</em></p>

      <p>Kalın dudaklı adam Estha’nın yanındaki vagondaydı. Tren yola çıkar çıkmaz bir başkasıyla yerini değiştirmeye çalışacağını söylemişti.</p>

      <p>Şimdilik küçük aileyi yalnız bırakmıştı. Tepelerinde bir cehennem meleğinin dolaştığını biliyordu. Onlar nereye giderse oraya gittiğini. Durdukları yerde durduğunu. Yamulmuş bir mumun damladığını.</p>

      <p>Herkes biliyordu.</p>

      <p>Gazeteler yazmıştı. Sophie Mol’un ölümünün haberini; polisin, çocuk kaçırma ve cinayetle suçlanan bir Paravan’la çatıştığını. Arkasından, Ayemenem’in Hak Savaşçısı ve Ezilmişlerin Sözcüsü’nün önderliğinde, Komünist Parti’nin, Cennet Turşuları ve Konserveleri fabrikasını kuşattığını. Yoldaş K.N.M. Pillai, yönetimin Paravan’ı uydurma bir gerekçeyle polise ihbar ettiğini, bunun nedeninin Paravan’ın Komünist Parti’nin etkin bir üyesi olduğunu öne sürmüştü. “Yasal Geçerliliği Olan Sendika Etkinliklerine” katıldığı için polisin onu ortadan kaldırmak istediğini de söylemişti.</p>

      <p>Bütün bunlar gazetelerde çıkmıştı. Resmî Açıklama buydu.</p>

      <p>Kalın dudaklı, yüzüklü adam elbette asıl hikâyeyi bilmiyordu.</p>

      <p>O hikâyede, <em>Dokunulabilir</em> bir polis ekibi son yağmurlarla kabarıp bulanan Meenachal Irmağı’nı geçmiş, ıslak otların arasından Karanlığın Yüreği’ne doğru hızla ilerlemişti.</p>
    </div>
  </div>

  <div class="si-footnotes html5_section epub-type_footnote">
    <div class="si-footnote html5_aside epub-type_footnote" id="f11">
      <a class="si-backref" href="#ref_f11">11</a><span class="si-footnote-text">. (Sanskritçe) Bir din önderinin ya da müritlerinin inziva yeri. (Ç.N.)</span>
    </div>
  </div>
</body>
</html>
