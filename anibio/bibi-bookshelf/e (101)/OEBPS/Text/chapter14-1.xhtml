<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Küçük Şeylerin Tanrısı</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_subchapter">
  <div class="subch-container html5_section">
    <p>Velutha, konserve makinesini onarım için götürdüğü Kottayam’dan dönüşte son otobüse yetişti. Otobüs durağında, fabrikada çalışan işçilerden birine rastladı; işçi sırıtarak ona Mammachi’nin kendisini görmek istediğini söyledi. Velutha’nın hiçbir şeyden haberi yoktu, babasının sarhoş olarak Ayemenem’deki eve yaptığı ziyaretten de. Vellya Paapen’in hâlâ sarhoş bir durumda, cam gözüyle baltasının bıçağı lambanın ışığında parlayarak kulübelerinin kapısında saatlerdir oturduğunu, Velutha’nın eve dönüşünü beklediğini de bilmiyordu. Neler olduğunu anlayınca korkudan donup kalan zavallı felçli Kuttappen’in, babasını yatıştırmak için iki saat hiç durmadan onunla konuştuğunu, bir yandan da, her şeyden habersiz kardeşini bağırıp uyarmak için onun ayak seslerine ya da ot hışırtılarına kulak verdiğini de.</p>

    <p>Velutha eve gitmedi. Doğruca Ayemenem’deki eve gitti. Bir yandan şaşkınlık içindeydi, bir yandan da, doğal bir içgüdüyle, günün birinde Tarih’in kendisini arayıp bulacağını biliyordu, bilegelmişti. Mammachi bağırıp çağırırken dinginliğini bozmadı, tuhaf bir biçimde kendini tuttu. Aşırı kışkırtılmaktan gelen bir dinginlikti bu. Öfkenin ötesindeki bir aydınlanmadan kaynaklanıyordu.</p>

    <p>Velutha geldiğinde Mammachi ne tarafa bakacağını şaşırdı, Bebek Kochamma onu incitmeden çevirip öfkesini doğru yöne, karanlıkta kıpırdamadan duran Velutha’ya yöneltmesini sağlayana kadar olanca kinini, dayanılması güç, kaba hakaretlerini, akordeon kapının panellerinden birine kustu. Boş bakan gözlerle, kasılmış, çirkinleşmiş yüzüyle tiradını sürdürdü Mammachi; öfkesi onu Velutha’ya doğru götürmüştü, sonunda tam yüzüne bağırır oldu, Velutha onun tükürüğünü hissediyor, soluğundaki bayat çay kokusunu duyabiliyordu. Bebek Kochamma Mammachi’nin yanından ayrılmıyordu. Konuşmuyor ama Mammachi’nin öfkesini ayarlamak, yeniden ateşlemek için ellerini kullanıyordu. Sırtına kışkırtıcı bir dokunuş. Omuzlarına dolanan güven verici bir kol. Mammachi yönetildiğinin hiç farkında değildi.</p>

    <p>Onun gibi yaşlı bir hanımefendinin –ütülü, kolalı sariler giyen ve akşamları kemanla Fındıkkıran Bale Süiti’ni çalan birinin– o gün kullandığı küfürlü dili nereden öğrendiği, onu duyan herkes (Bebek Kochamma, Kochu Maria, kilitli odasındaki Ammu) için bir muamma oldu.</p>

    <p>Sonunda da, “Defol!” diye haykırmıştı. “Yarın seni arazimde görürsem, senin gibi bir parya köpeğe yakışır biçimde hadım ettiririm seni! Öldürtürüm!”</p>

    <p>“Bunu göreceğiz,” dedi Velutha yavaşça.</p>

    <p>Başka da bir şey demedi. Bebek Kochamma’nın Müfettiş Thomas Mathew’nun bürosunda abartıp öldürme ve dağa kaldırma tehditlerine dönüştürdüğü şey de bu konuşmaydı.</p>

    <p>Mammachi Velutha’nın suratına tükürdü. Kocaman bir tükürük. Tükürük Velutha’nın çenesine çarptı. Gözlerine ve ağzına.</p>

    <p>Velutha orada öylece durdu. Şaşkındı. Sonra arkasını dönüp gitti.</p>

    <p>Evden uzaklaşırken duyularının bilenmiş, keskinleşmiş olduğunu hissetti. Sanki çevresindeki her şey, düzgün bir çizimdeki gibi düzleşip yassılaşmıştı. Ne yapılacağını gösteren elkitabıyla birlikte verilen bir makine çizimiydi sanki. Umarsızca demir atacak bir yer arayan zihni ayrıntılara takılıyordu. Önüne çıkan her şeyi etiketliyordu.</p>

    <p>Ana kapıdan dışarı çıkarken, <em>ana kapı</em> diye düşündü. <em>Ana kapı. Yol. Taşlar. Gökyüzü. Yağmur.</em></p>

    <p><em>Ana kapı.</em></p>

    <p><em>Yol.</em></p>

    <p><em>Taşlar</em></p>

    <p><em>Gökyüzü.</em></p>

    <p><em>Yağmur.</em></p>

    <div class="in-subchapter html5_section epub-type_subchapter">
      <p>Tenine değen yağmur ılıktı. Ayaklarının altındaki kırmızı toprak ufalanıyordu. Nereye gittiğini biliyordu Velutha. Her şeyin farkındaydı. Her yaprağın. Her ağacın. Yıldızsız gökyüzündeki her bulutun. Attığı her adımın.</p>

      <div class="poem html5_section">
        <span><em>Koo-koo kookum theevandi</em></span> <span><em>Kooki paadum theevandi</em></span> <span><em>Rapakal odum theevandi</em></span> <span><em>Thalannu nilkum theevandi</em></span>
      </div>

      <p>Okulda öğrendiği ilk dersti bu. Treni anlatan bir şiir.</p>

      <p>Saymaya başladı. Bir şeyi. Herhangi bir şeyi. <em>Bir iki üç dört beş altı yedi sekiz dokuz on on bir on iki on üç on dört on beş on altı on yedi on sekiz on dokuz yirmi yirmi bir yirmi iki yirmi üç yirmi dört yirmi beş yirmi altı yirmi yedi yirmi sekiz yirmi dokuz...</em></p>

      <p>Makine çizimi bulanmaya başladı. Keskin çizgiler birbirine karıştı. Talimatlar anlamsızlaştı. Yol kabarıp üstüne geldi, karanlık yoğunlaştı. Yapışkanlaştı. Arasından geçmeye çalışmak çaba gerektirir oldu. Su altında yüzmek gibi.</p>

      <p><em>Oluyor,</em> dedi bir ses. <em>Başladı.</em></p>

      <p>Birden dayanılmaz derecede yaşlanan zihni bedeninden dışarı süzüldü, başının üstünde havada asılı kaldı, oradan aşağı yararsız uyarılar sıralamaya başladı çabuk çabuk.</p>

      <p>Zihni aşağıya baktı, genç bir adamın bedeninin, karanlığın ve boşanan yağmurun içinden geçtiğini gördü. O bedenin en çok istediği şey uyumaktı. Uyumak ve bir başka dünyada uyanmak. <em>Soluduğu havada kadının teninin kokusu olacaktı. Bedeni bedeninin üzerinde. Kadını bir daha hiç görmeyebilirdi. Neredeydi o? Ona ne yapmışlardı? Canını yakmışlar mıydı?</em></p>

      <p>Yürümeyi sürdürdü. Yüzü ne yağmura doğru kaldırılmıştı, ne de yağmurdan korunmak için öne eğilmişti. Ne hoşlanıyordu yağmurdan ne de kaçıyordu.</p>

      <p>Mammachi’nin tükürüğünü yağmur yıkamış olsa da, birinin, başını yerinden çıkarıp bedeninin içine kusmuş olduğu duygusundan kurtulamıyordu. İçinden topak topak kusmuk geçiyordu. Kalbinin üstünden. Ciğerlerinin. Midesinin içine ağır ağır düşen damlalar. Bütün organları kusmuğa bulanmıştı. Yağmurun yapacağı bir şey yoktu buna karşı.</p>

      <p>Velutha yapacağı şeyi biliyordu. Kullanma kılavuzu ona yol gösteriyordu. Yoldaş Pillai’ye gitmeliydi. Neden olduğunu artık bilmiyordu. Ayakları onu Lucky Basımevi’ne götürdü, ama kilitliydi orası, sonra da küçük avludan geçerek Yoldaş Pillai’nin evine gitti.</p>

      <p>Kapıyı vurmak için kolunu kaldırırken gösterdiği çaba bile yordu onu.</p>
    </div>

    <div class="in-subchapter html5_section epub-type_subchapter">
      <p>Velutha kapıyı çaldığında, Yoldaş Pillai <em>avialini</em> bitirmiş, olgun bir muzu eziyor, sıkılmış yumruğunun arasından, içinde yoğurt bulunan tabağına akıtıyordu. Kapıyı açmaya karısını gönderdi. Karısı surat asarak geri geldi, Yoldaş Pillai birden seksi buldu onu. Karısının göğsüne dokunmak istedi bir anda. Ama parmaklarına yoğurt bulaşmıştı, hem kapıda da biri vardı. Kalyani yatağın üzerine oturdu, ufacık büyükannesinin yanında parmağını emerek uyuyan Lenin’i dalgın dalgın okşadı.</p>

      <p>“Kim geldi?”</p>

      <p>“Şu Paapen Paravan’ın oğlu. Önemli diyor.”</p>

      <p>Yoldaş Pillai yoğurdunu acele etmeden bitirdi. Parmaklarını tabağın üstünde silkti. Kalyani ufak bir paslanmaz çelik kapta su getirdi, kocasına döktü. Tabakta kalan yiyecek artıkları (kuru bir kırmızıbiber ve emilip tükürülmüş tavuk butlarının katı, köşeli uçları) kabarıp suda yüzdüler. Kadın bir havlu getirdi. Yoldaş Pillai ellerini kuruladı, hoşnutluğunu geğirerek gösterdi, sonra da kapıya gitti.</p>

      <p>“<em>Enda</em>? Gecenin bu saatinde?”</p>

      <p>Velutha onu yanıtlarken, kendi sesinin duvara çarpıp geri döner gibi yüzüne çarptığını duydu. Neler olduğunu açıklamaya çalıştı, ama konuşmasının tutarsızlaştığını fark etti. Konuştuğu adam ufaktı, uzakta, camdan bir duvarın gerisindeydi.</p>

      <p>“Burası küçük bir köy,” diyordu Yoldaş Pillai, “insanlar konuşuyor. Onların dediklerini duyuyorum. Neler olduğunu bilmiyor değilim.”</p>

      <p>Velutha, bir kez daha kendi sesini duydu, ama sözlerinin, karşısındaki adam üzerinde hiçbir etkisi olmadığını gördü. Kendi sesi bir yılan gibi bedenine dolandı.</p>

      <p>“Olabilir,” dedi Yoldaş Pillai. “Ama Yoldaş, partimizin, işçilerin özel hayatlarındaki disiplinsizliği desteklemek için kurulmadığını bilmelisin.”</p>

      <p>Velutha, Yoldaş Pillai’nin bedeninin kapıdan silindiğini gördü. Bedensiz, tiz sesi orada kaldı, basmakalıp sözlerine devam etti. Boş bir kapı eşiğinde uçuşan bayrakçıklardı bu sözler.</p>
    </div>

    <div class="in-subchapter html5_section epub-type_subchapter">
      <p><em>Parti böyle konularla ilgilenmek zorunda değildir.</em></p>

      <p><em>Bireylerin sorunları örgütün sorunlarından sonra gelir.</em></p>

      <p><em>Parti disiplinine karşı gelmek Parti birliğine karşı gelmek demektir.</em></p>

      <p>Ses devam ediyordu. Cümleler dağılıp cümle parçacıkları oluyorlardı. Sözcükler.</p>

      <div class="poem html5_section">
        <span><em>Devrimin ilerlemesi,</em></span> <span><em>Sınıf düşmanının yok edilmesi.</em></span> <span><em>Komprador kapitalistler.</em></span> <span><em>İlkbahardaki gök gürültüsü.</em></span>
      </div>

      <p>İşte yine olmuştu. Bu inanış da kendine ters düşmüştü. İnsan zihninin inşa ettiği ve insan doğasının öldürdüğü bir düşünce daha.</p>
    </div>

    <div class="in-subchapter html5_section epub-type_subchapter">
      <p>Yoldaş Pillai kapıyı kapattı, karısına ve yemeğinin başına döndü. Bir muz daha yemeye karar verdi.</p>

      <p>“Ne istiyordu?” diye sordu karısı, muzu uzatırken.</p>

      <p>“Öğrenmişler. Biri onlara anlatmış olmalı. Kovulmuş.”</p>

      <p>“Hepsi bu mu? En yakın ağaçtan sallandırmadıklarına dua etsin.”</p>

      <p>“Tuhaf bir şey fark ettim...” dedi Yoldaş Pillai muzunu soyarken. “Adamın tırnaklarında kırmızı boya vardı...”</p>
    </div>

    <div class="in-subchapter html5_section epub-type_subchapter">
      <p>Dışarıdaki yağmurun altında, sokaktaki tek lambanın soğuk, ıslak ışığında duran Velutha’ya birden uyku bastırdı. Gözkapaklarını güçlükle açık tutuyordu.</p>

      <p><em>Yarın,</em> diye düşündü, <em>yarın yağmur durduğunda.</em></p>

      <p>Ayakları onu ırmağa götürdü. Sanki ayakları tasmaydı, kendisi de köpek.</p>

      <p>Köpeği gezdiren Tarih.</p>
    </div>
  </div>
</body>
</html>
