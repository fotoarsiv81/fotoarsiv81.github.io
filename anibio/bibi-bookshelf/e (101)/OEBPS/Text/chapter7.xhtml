<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Küçük Şeylerin Tanrısı</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h1 class="chapter-header"><span class="chp-num">7</span>Bilgelik Defterleri</h1>

    <p>Pappachi’nin çalışma odasında, mukavvaya yapıştırılmış kelebekler ve pervaneler ufalanmışlar, içinde bulundukları cam kavanozların diplerinde gökkuşağı renginde toz öbekcikleri oluşturmuşlardı; onları mukavvalara tutturan çiviler boşta kalmıştı. Acımasızca. Oda kullanılmamışlık ve küf yüzünden kötü kötü kokuyordu. Bir azizin kenara atılmış aylasına benzeyen neon yeşili eski bir hula-hoop çemberi duvardaki tahta bir çengelden sarkıyordu. Busby Berkeley’in müzikallerindeki, sıraya dizilmiş kırıtkan revü kızlarını çağrıştıran parlak siyah renkli bir sıra karınca pencerelerden birinin pervazı boyunca, popolarını havaya dikmiş ilerliyordu. Güneşe karşı birer siluet gibiydiler. Pırıl pırıl ve kusursuz.</p>

    <p>Bir masanın üzerine koyduğu tabureye çıkmış olan Rahel, donuk, kirli camları olan bir kitap dolabında bir şeyler arıyordu. Döşemeyi kaplayan toz tabakasında çıplak ayaklarının bıraktığı izler açıkça görünüyordu. Kapıdan başlayıp (kitaplığa sürüklenen) masaya, (masaya sürüklenen ve üzerine yerleştirilen) tabureye gidiyordu bu izler. Bir şey arıyordu Rahel. Hayatının artık bir boyutu ve biçimi vardı. Gözlerinin altında mor halkalar, ufkunda da bir öbek cüce cin vardı.</p>

    <p>En üstteki rafta duran, Pappachi’nin <em>Hindistan’ın Böcek Hazinesi</em> kitaplarının hepsinin de deri ciltleri kabarmış, kalkmış, ondüleli asbest kâğıdı gibi kıvrılmıştı. Kılkuyruklar sayfaları delip geçiyor, canlarının istediği gibi bir türden ötekine delik açıyor, düzenlenmiş bilgileri sarı bir dantele çeviriyorlardı.</p>

    <p>Rahel elini sıralanmış kitapların arkasına sokup gizli şeyler çıkardı.</p>

    <p>Bir pütürsüz denizkabuğu ve bir de tırtıllı olanı.</p>

    <p>Kontakt lenslerin konulduğu bir plastik kap. Portakal rengi bir kamış.</p>

    <p>Bir dizi boncuğun ucundan sarkan gümüş bir haç. Bebek Kochamma’nın tespihi.</p>

    <p>Elindekini ışığa kaldırdı. Aç boncukların her biri kendine düşen güneş ışığını hırsla emdi.</p>

    <p>Çalışma odasının zeminindeki güneşli dikdörtgene bir gölge düştü. Rahel ışıktan kolyesiyle kapıya doğru döndü.</p>

    <p>“Şuna bak. Hâlâ burada. Sen Geri Verildikten sonra çalmıştım onu.”</p>

    <p>Bu sözcük kolayca çıkıvermişti ağzından. <em>Geri Verilmek.</em> Sanki ikizlerin böyle olması gerekiyordu. Ödünç alınıp geri verilmeleri. Kütüphaneden ödünç alınan kitaplar gibi.</p>

    <p>Estha başını kaldırmadı. Aklından trenler geçiyordu. Estha, kapıdan vuran ışığı engelliyordu. Evrende Estha biçiminde bir delik.</p>

    <p>Rahel’in şaşkın parmakları kitapların arkasında bir şey daha keşfetmişti. Saksağanın biri daha aynı şeyi düşünmüş olmalıydı. Bulduğu şeyi dışarı alıp tozunu gömleğinin koluyla sildi. İçi görünen bir plastiğe sarılıp selobantla yapıştırılmış yassı bir paketti. Paketin içinde bir kâğıt parçasına <em>Esthappen ve Rahel</em> yazılmıştı. Ammu’nun yazısıyla.</p>

    <p>Paketin içinde dört tane lime lime not defteri vardı. Kapaklarında <em>Bilgelik Defterleri</em> yazıyordu. Ayrıca <em>Ad, Okul/Kolej, Sınıf, Ders</em> yazılı satırlar da vardı. Etiketlerin ikisinde Rahel’in, ikisinde de Estha’nın adı vardı.</p>

    <p>Defterlerden birinin arka kapağının iç tarafına bir çocuk el yazısıyla bir şey yazılmıştı. Harflerin zahmetle yazılmış olması ve sözcüklerin arasındaki birbirini tutmayan boşluklar, kendi başına buyruk, sağa sola kaçan kalemi zaptetmek için harcanmış olan çabayı gösteriyordu. Yazanın duygularıysa oldukça netti:</p>

    <blockquote>
      <p>Miss Mitten’den nefret ediyorum ve onun donunun YIRTIK olduğunu düşünüyorum.</p>
    </blockquote>

    <p>Kitabın ön tarafında Estha soyadını tükürükle silerken kâğıdın yarısını yırtmıştı. Bütün bu pisliğin üstüne kurşunkalemle <em>Bilinmeyen</em> yazmıştı. Esthappen Bilinmeyen. (Ammu babasının adıyla kocasının adı arasında seçim yaparken Esthappen’in soyadı da bir süre ertelenmişti.) Sınıf’ın karşısında <em>6 yaş</em> yazıyordu. Ders’in karşısında da <em>Kompozisyon.</em></p>

    <p>Rahel (masanın üzerindeki taburede) bacak bacak üstüne atmış oturuyordu.</p>

    <p>“Esthappen Bilinmeyen,” dedi. Defteri açıp yüksek sesle okudu.</p>

    <blockquote>
      <p>“Ulyises eve geldeğinde oğlu ona gelip baba senin geri döneceğini sanmıyordum, dedi. Birçok prensler gelip Pen Lope’yle evlenmek istedi, ama Pen Lope, ancak on iki halkanın içinden ok atabilen adam benimle evlenibilir, dedi. Hiç kimse atamadı. dilenci gibi giyinen Ulyises saraya gelip ben de deneyebilir miyim dedi. Adamlar ona güldüler ve biz yapamadıksa sen de yapamazsın dediler. Ulyises’in oğlu onları durdurdu, bırakın denesin dedi. Ulyises yayı aldı ve oku on iki halkadan geçirdi.”</p>
    </blockquote>

    <p>Bu yazının altında bir önceki dersin düzeltmeleri vardı.</p>

    <table class="fixed">
      <tr>
        <td>Ferus</td>

        <td>Öğrendi</td>

        <td>Yine</td>

        <td>Arabalar</td>

        <td>Köprü</td>

        <td>Taşıyıcı</td>

        <td>Sağlam</td>
      </tr>

      <tr>
        <td>Ferus</td>

        <td>Öğrendi</td>

        <td>Yene</td>

        <td>Arabalar</td>

        <td>Köprü</td>

        <td>Taşıyıcı</td>

        <td>Sağlam</td>
      </tr>

      <tr>
        <td>Ferus</td>

        <td>Öğrendi</td>

        <td>Yene</td>

        <td></td>

        <td></td>

        <td></td>

        <td></td>
      </tr>

      <tr>
        <td>Ferus</td>

        <td>Öğrendi</td>

        <td>Yine</td>

        <td></td>

        <td></td>

        <td></td>

        <td></td>
      </tr>
    </table>

    <p>Rahel’in sesinde kahkahalar kıvrıldı. “‘Önce Güvenlik,’” dedi. Ammu kırmızı bir kalemle sayfanın üstünden altına kadar titrek bir çizgi çekmiş ve <em>Kenar? Ve bundan böyle el yazısı yazarken harfleri bitiştir lütfen,</em> diye yazmıştı.</p>

    <blockquote>
      <p>İhtiyatlı Estha’nın öyküsü devam ediyordu: “Kasabada yolda giderken, hep <span class="und-line">kaldırımda</span> yürümeliyiz. Kaldırımda yürürseniz kaza yapabilecek trafik bulunmaz orda, ama ana caddede o kadar çok teylikeli trafik vardır ki sizi <span class="und-line">bayıltabilir</span> ya da <span class="und-line">sakat</span> bırakabilir. Kafanız ya da omurganız kırılırsa çok şanssız olursunuz. Polisler trafiği yönetebilirler, böylece hastenelere gidecek çok sakat olmaz. Otobüsten inmeden önce <span class="und-line">biletçiye</span> inebilir miyiz diye sormalıyız yoksa bir yerimiz <span class="und-line">yaralanır</span> ve doktorlara çok iş çıkar. Sürücünün görevi çok teylikelidir. Sürücü kolaycacık ölebileceği için ailesi çok kayguludur.”</p>
    </blockquote>

    <p>“Korkunç çocuk,” dedi Rahel Estha’ya. Sayfayı çevirirken boğazına bir şey girdi, sesini tutup çekti, silkeledi, içindeki kahkaha kıvrımlarını boşaltıp sesi yerine koydu. Estha’nın bir sonraki öyküsünün adı <em>Küçük Ammu</em> idi.</p>

    <p>El yazısındaki harfler bitiştirilmişti. Y’lerin ve G’lerin kuyrukları yuvarlanıp yukarı kıvrılmıştı. Kapının eşiğinde dikilen gölgeden ses çıkmıyordu.</p>

    <blockquote>
      <p>“Cumartesi günü Ammu’ya bir armağan almak için Kottayam’da bir kitapçıya gittik, çünkü onun doğumgünü Kasım’ın on dokuzundadır. Ona bir günlük sattın aldık. Günlüğü dolapa sakladık, sonra gece olmaya başladı. Sonra ona armağanını görmek istiyor musun diye sorduk o da bize evet görmek isterim dedi. biz de kâğıda Küçük bir Ammu’ya Rahel ile Estha’dan sevgiyle yazıp Ammu’ya verdik o da bize ne hoş bir armağan tam istetiğim şey dedi sonra birazcık konuştuk ve günlükten söz ettik sonra onu öpüp yattık.</p>

      <p>Birbirimizle konuştuk sonra uykuya daldık. Birazcık düş gördük.</p>

      <p>Biraz sonra ben kalktım, çok susamıştım Ammu’nun odasına gittim ve susadım dedim. Ammu bana su verdi ben tam odama gidicektim ki Ammu beni çağırdı ve gel yanımda yat dedi. ben de Ammu’nun arkasında yattım ve onunla konuştum ve de uyudum. Biraz sonra ben kalktım yine konuştuk sonra da bir gece ziyafatı çektik. Portakal kahve muzz yedik sonra Rahel geldi ve iki muzz daha yedik sonra Ammu’ya bir öpücük verdik çünkü doğumgünüydü sonra da iyiki doğdun şarkısı söyledik. Sabah olunca da Ammu da bize armağan olarak yeni giysiler verdi Rahel miyracenin karısı oldu ben de Küçük Nehru oldum.”</p>
    </blockquote>

    <p>Ammu yazım yanlışlarını düzeltmiş ve kompozisyonun altına şunu yazmıştı: <em>“Ben biriyle konuşurken ancak çok acil bir durum varsa sözümü kesebilirsin. Keserken de ‘Özür dilerim’ demelisin. Bu kurala karşı çıkarsan sana çok ağır bir ceza veririm. Lütfen yanlışlarını düzelt.’”</em></p>

    <p>Küçük Ammu.</p>

    <p><em>Kendi</em> yanlışlarını asla düzeltmeyen Küçük Ammu.</p>

    <p>Bavulunu toplayıp gitmek zorunda kalan; mahkemede tanık olma hakkı olmadığı için. Chacko, yeteri kadar zarar verdin, dediği için.</p>

    <p>Ayemenem’e geldiğinde göğsünde astım olan, uzaklarda bağıran bir adam gibi göğsü hırıldayan.</p>

    <p>Estha onu hiç böyle görmemişti.</p>

    <p>Vahşi. Hasta. Kederli.</p>

    <p>Ammu Ayemenem’e son geldiğinde Rahel, Nazareth Manastırı’ndan (gübreleri süsleyip kendinden büyükleri dövdüğü için) yeni kovulmuştu. Ammu da girip çıktığı işlerin en sonuncusundan da –ucuz bir otelde resepsiyoncuydu– hastalanıp günlerce işe gidemediği için çıkarılmıştı. Otel buna izin veremez demişlerdi. Daha sağlıklı bir görevliye ihtiyaçları vardı.</p>

    <p>Son ziyareti sırasında Ammu sabahı Rahel’le, onun odasında geçirmişti. Küçük aylığından kalan son parayla kızına üzerine renkli kalpler yapıştırılmış kahverengi kâğıda sarılmış ufak armağanlar almıştı. Bir paket çubuk şekerleme, teneke bir Phantom boya kalemi kutusu, bir de Paul Bunyan kitabı: <em>Çocuklar İçin Resimli Roman</em>. Yedi yaşında biri içindi bu armağanlar; Rahel’se neredeyse on birindeydi. Sanki Ammu zamanın geçtiğini kabullenmeye yanaşmazsa, ikizlerin hayatında zamanın durmasını arzularsa, bu isteğinin olacağına inanıyormuş gibiydi. Sanki salt irade gücüyle, kendisi onları yanına alabilecek duruma gelene kadar çocuklarının çocuklukları olduğu yerde kalabilecekti. Sonra bıraktıkları yerden başlayabilirlerdi. Yediden başlayabilirlerdi. Ammu Rahel’e, Estha için de bir resimli roman almış olduğunu, ama yeni bir işe girip üçünün birlikte yaşayabilmesi için yeterli parayı kazanana kadar kitabı ona vermeyeceğini söyledi. İşe girince Kalküta’ya gidip Estha’yı alacaktı, resimli romanı da o zaman verecekti. O gün pek uzakta değil, dedi Ammu. Her an gelebilir. Pek yakında kira bir sorun olmaktan çıkacaktı. Birleşmiş Milletler’de işe girmek için başvurduğunu, üçünün birlikte Den Haag’da yaşayacaklarını, çocuklara bakmak için de bir Hollandalı dadı bulacağını söyledi. Ya da dedi Ammu, Hindistan’da kalmaya devam eder ve her zaman yapmak istediği şeyi yapardı – bir okul açardı. Öğretmen olmakla Birleşmiş Milletler’de bir görev arasında seçim yapmak kolay değil, dedi Ammu, ama unutulmaması gereken şey, bir seçeneği olmasının büyük bir ayrıcalık olduğuydu.</p>

    <p>Ama Şimdilik, dedi Ammu, kararını verene kadar, Estha’ya aldığı armağanları ona vermeyecekti.</p>

    <p>Bütün sabah boyunca Ammu hiç durmadan konuştu. Rahel’e sorular sorduysa da yanıtlarını hiç beklemedi. Rahel bir şey söylemeye kalkıştığında da bir soruyla ya da bir başka fikirle onun sözünü kesti. Kızının, yetişkinlerin söyleyeceği bir şey söylemesinden ve Donmuş Zamanı eritmesinden ürküyor gibiydi. Korkudan çenesi düşmüştü. Saçma sapan konuşarak korkuya karşı duruyordu.</p>

    <p>Rahel’in tanıdığı incecik anne değildi artık, kortizondan şişmiş, yüzü tostoparlak olmuştu. Cildi, eski aşı izlerini örten parlak doku gibi, tombul yanaklarının üzerinde gerilmişti. Gülümsediği zaman sanki gamzeleri acıyordu. Dalgalı saçı parlaklığını yitirmiş, şiş suratının iki yanından donuk bir perde gibi sarkıyordu. Soluğunu, eski püskü çantasında, camdan bir soluk aldırma aygıtının içinde taşıyordu. Kahverengi Brovon buharları. Aldığı her soluk, ciğerlerindeki havayı sıkıştırmaya çalışan demir yumruğa karşı kazanılmış bir zaferdi. Rahel, annesinin soluk almasını izledi. Soluk aldıkça köprücükkemiklerinin iki yanındaki çukurlar yamulup gölgelerle doluyordu.</p>

    <p>Ammu mendilinin içine tükürdüğü balgamı Rahel’e gösterdi.</p>

    <p>“Her zaman iyice bakmak gerekir buna,” diye fısıldadı boğuk sesiyle, sanki balgam, verilmeden önce gözden geçirilmesi gereken bir aritmetik sınav kâğıdıymış gibi. “Beyazsa henüz olgunlaşmamış demektir. Sarıysa ve kötü kokuyorsa, olgunlaşmıştır ve tükürüp çıkarılmalıdır. Balgam meyveye benzer. Ya olgunlaşmıştır ya da hamdır. Aradaki farkı bilmelisin.”</p>

    <p>Yemek yerken bir kamyon sürücüsü gibi geğirdi ve derinden gelen, doğal olmayan bir sesle, “Özür dilerim,” dedi. Rahel onun kaşlarında yeni ve kalın kıllar olduğunu gördü, uzundular, duygaç gibi. Ammu kızarmış balığını kılçığından sıyırırken masayı kuşatan sessizliğe gülümsedi. Kendini, üzerine kuşların pislediği bir yol levhası gibi hissettiğini söyledi. Gözlerinde tuhaf, ateşli bir parıltı vardı. Mammachi ona içki içip içmediğini sordu ve Rahel’i olabildiğince az ziyaret etmesini önerdi.</p>

    <p>Ammu masadan kalktı. Tek söz etmeden çıkıp gitti. Hoşça kalın bile dememişti. “Git de onu uğurla,” dedi Chacko, Rahel’e.</p>

    <p>Rahel onu duymamış gibi yaptı. Balığıyla ilgilenmeyi sürdürdü. Balgamı düşününce neredeyse kusuyordu. O zaman annesinden nefret etti. <em>Nefret</em> etti.</p>

    <p>Onu bir daha görmedi.</p>

    <p>Ammu, Alleppey’deki Bharat Pansiyonu’nda kasvetli bir odada öldü; oraya sekreterlik yapmak üzere iş görüşmesine gitmişti. Tek başına öldü. Yanında yalnızca tavandaki pervanenin gürültüsü vardı; arkasına yatıp kendisiyle konuşacak Estha yoktu yanında. Otuz bir yaşındaydı. Yaşlı değildi, genç de değildi, ama yaşanabilir, ölünebilir bir yaştaydı.</p>

    <p>Tanıdığı, sık sık gördüğü bir düşten kurtulmak için gece vakti uyanmıştı; saçını kesmek isteyen polisler ellerinde makaslarla yaklaşıyorlardı. Kottayam’da, pazarda yakaladıkları fahişelere yaparlardı bunu, herkes kim olduklarını bilsin diye damgalarlardı onları. <em>Veshya</em>’lar. Böylece nöbeti devralan polisler kimi tartaklayacaklarını zahmetsizce görebilirlerdi. Ammu pazarda hep görürdü onları, uzun ve yağlanmış saçların yalnızca ahlakça kusursuz kişilere özgü olduğu bir ülkede, zorla tıraş edilmiş kafaları ve bomboş gözleriyle dolaşan kadınları.</p>

    <p>O gece pansiyonda, Ammu o yabancı kasabadaki yabancı odanın yabancı yatağında doğrulup oturdu. Nerede olduğunu bilmiyordu, çevresindeki şeyleri de tanımıyordu. Tanıdık olan yalnızca çektiği korkuydu. İçindeki uzak adam haykırmaya başladı. Çelik yumruk bu kez tuttuğu yeri bırakmadı. Köprücükkemiklerinin yanı başındaki yamuk çukurlarda gölgeler, yarasalar gibi birikti.</p>

    <div class="in-subchapter html5_section epub-type_subchapter">
      <p>Temizlik görevlisi onu sabah buldu. Vantilatörü kapattı.</p>

      <p>Gözlerinden birinin altında koyu mavi bir torba vardı, bir baloncuk gibi kabarmıştı. Sanki ciğerlerinin yapamadığını gözü yapmak istemişti. Gece yarısına yakın, göğsünün içinde yuva kuran uzak adam haykırmayı kesmişti. Bir karınca ordusu, cesetlerin ne yapılacağını göstermek istercesine, ölü bir hamamböceğini ağır ağır kapıdan çıkarıyordu.</p>

      <p>Kilise, Ammu’ya cenaze töreni yapmayı reddetti. Birçok nedenden. Bu yüzden Chacko cesedin elektrikli krematoryuma taşınması için bir kamyonet kiraladı. Cesedi kirli bir çarşafa sarıp bir sedyeye uzattılar. Rahel onun Romalı bir senatöre benzediğini düşündü. Estha’yı hatırlayarak <em>Et tu, Ammu!</em> diye düşündü, gülümsedi.</p>

      <p>Kamyonetin tabanında yatan ölü bir Romalı senatörle birlikte aydınlık, kalabalık sokaklardan geçmek çok tuhaftı. Mavi gökyüzünü daha da mavileştiriyordu bu. Kamyonetin camlarının dışında, kâğıttan kesilmiş kuklalara benzeyen insanlar kâğıt kukla hayatlarını sürdürüyorlardı. Gerçek hayatsa kamyonetin içindeydi. Gerçek ölümün olduğu yerde. Yoldaki sayısız tümseklerden, çukurlardan geçerken Ammu’nun cesedi zıplayıp sedyeden kaydı. Başı yerdeki demir bir sürgüye çarptı. Ne gözünü kırptı ne de uyandı. Rahel’in başının içinde bir uğultu vardı, günün geri kalan saatlerinde Chacko ne zaman sesini duyurmak istese Rahel’le bağırarak konuşmak zorunda kaldı.</p>

      <p>Krematoryum, bir tren istasyonu gibi sefil ve bakımsız görünüyordu, ama ıssızdı. Ne tren vardı, ne de insanlar. Burada yakılanlar, yalnızca dilenciler, kimsesizler ve polis gözetimi altındayken ölenlerdi. Arkalarında yatıp kendileriyle konuşan kimsesi olmayan insanlar. Ammu’nun sırası geldiğinde Chacko, Rahel’in elini sıkı sıkı tuttu. Rahel elinin tutulmasını istemiyordu. Krematoryumun terletici havasından yararlanarak Chacko’nun elinden sıyrılmayı başardı. Ailenin öteki üyeleri gelmemişti.</p>

      <p>Yakma fırınının çelik kapısı açıldı ve sonsuz ateşin sessiz mırıltısı kırmızı bir kükreyişe dönüştü. Sıcak, aç kalmış bir canavar gibi onlara saldırdı. Sonra Rahel’in Ammusu canavarın ağzına verildi. Saçları, teni, gülümsemesi. Sesi. Çocuklarını yatırmadan önce onları severken Kipling’den yararlanışı: <em>Seninle ben aynı kandanız.</em> İyi geceler öpücüğü. Bir eliyle çocukların suratını dik tutarken (sıkıştırılmış yanaklar, balık ağzına benzeyen ağızlar), öteki eliyle saçlarını ayırıp tarayışı. Rahel’in giymesi için donunu tutuşu. <em>Sol bacak, sağ bacak.</em> Bütün bunlar canavarın ağzına verildi ve canavar tatmin oldu.</p>

      <p>O, çocukların hem Ammusu hem Babasıydı ve onları iki kat sevmişti.</p>

      <p>Fırının kapağı takırdayarak kapandı. Gözyaşı akmadı.</p>

      <p>Krematoryum “görevlisi” bir fincan çay içmek için sokağa çıkmıştı; yirmi dakika dönmedi. Chacko ile Rahel de, Ammu’dan arta kalanları isteyebilmelerine izin verecek pembe makbuzu alabilmek için o kadar beklemek zorunda kaldılar. Küllerini alabilmek için. Kemiklerinin kırıntılarını. Gülümsemesinin dişlerini. Küçük bir kil kaba tıkıştırılmış bütün varlığını. Q4986673 numaralı makbuzla.</p>

      <p>Rahel Chacko’ya, krematoryum yönetiminin hangi külün kime ait olduğunu nasıl bildiğini sordu. Chacko, herhalde bir yöntemleri vardır, dedi.</p>

      <p>Estha yanlarında olsaydı makbuzu o alırdı. Belgeleri hep o saklardı. Otobüs biletlerinin, banka makbuzlarının, faturaların, çek defteri koçanlarının doğal bekçisiydi. Küçük Adam. Bir Karavan’da yaşıyordu. Tam tam.</p>

      <p>Ama Estha yanlarında değildi. Böylesinin daha iyi olacağına karar verilmişti. Ona mektup yazdılar. Mammachi, Rahel’in de yazması gerektiğini söyledi. Ne yazacaktı? <em>Sevgili Estha, Nasılsın? Ben iyiyim. Ammu dün öldü.</em></p>

      <p>Rahel ona hiç yazmadı. Yapılamayacak şeyler vardır; tıpkı insanın, kendinin bir parçasına mektup yazması gibi. Kendi ayağına ya da saçlarına. Ya da yüreğine.</p>
    </div>

    <div class="in-subchapter html5_section epub-type_subchapter">
      <p>Pappachi’nin çalışma odasında, Rahel (ne yaşlıydı, ne genç), ayaklarının üzerinde döşemenin tozuyla, başını Bilgelik Defteri’nden kaldırdı ve Esthappen Bilinmeyen’in gitmiş olduğunu gördü.</p>

      <p>Yere indi (tabureden, masadan) ve verandaya çıktı.</p>

      <p>Estha’yı kapıdan çıkarken arkadan gördü.</p>

      <p>Sabahla öğle arasıydı, yağmur yeniden başlamak üzereydi. Yeşil –o tuhaf, ışıltılı, yağmur öncesi ışığın son demlerinde– insanın gözünü alıyordu.</p>

      <p>Uzaklarda bir horoz öttü, sesi ikiye bölündü. Eski bir ayakkabının altından ayrılan taban gibi.</p>

      <p>Rahel elindeki lime lime Bilgelik Defterleri’yle orada öylece durdu. Eski bir evin ön verandasında, boncuk gözlü bir bizon kafasının altında, yıllar önce Sophie Mol’un geldiği gün <em>Evine Hoş Geldin, Sevgili Sophie Mol</em> oyununun oynandığı yerde.</p>

      <p>Her şey bir günde değişebilir.</p>
    </div>
  </div>
</body>
</html>
