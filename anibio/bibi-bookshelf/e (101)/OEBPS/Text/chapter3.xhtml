<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Küçük Şeylerin Tanrısı</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h1 class="chapter-header"><span class="chp-num">3</span>Büyük Adam Laltain,Küçük Adam Mombatti</h1>

    <p>Toz, düşman kalesine doğru ilerleyen bir Ortaçağ ordusu gibi Ayemenem’deki evi kuşatmıştı. Her gediği tıkamış, pencere camlarına yapışmıştı.</p>

    <p>Çaydanlıklarda tatarcıklar vızıldıyor, boş vazolarda ölü böcekler yatıyordu.</p>

    <p>Döşeme yapış yapıştı. Duvarların beyazı, açıklı koyulu bir griye dönüşmüştü.</p>

    <p>Pirinç menteşeler ve kapı tokmakları matlaşmıştı, dokununca yağlı yağlı geliyordu ele. Pek kullanılmayan prizlere toz dolmuştu. Ampullerin üzerini bir yağ tabakası kaplamıştı. Parlayan tek şey, bir film setindeki parlak giysili haberciler gibi sağa sola koşuşan iri karafatmalardı.</p>

    <p>Bebek Kochamma bütün bunlara dikkat etmekten vazgeçeli çok olmuştu. Her şeye dikkat eden Kochu Maria ise aldırmaz olmuştu.</p>

    <p>Bebek Kochamma’nın uzandığı koltuğun lime lime döşemesinin yarıklarına ezilmiş fıstık kabukları doldurulmuştu.</p>

    <p>Televizyonun yüzü suyu hürmetine uygulanan demokrasinin neden olduğu bilinçsiz bir hareketle, hizmetçi ile efendisi aynı fındık kâsesini görmeden eşeliyorlardı. Kochu Maria fındıkları ağzına dolduruyordu. Bebek Kochamma ise terbiyeli terbiyeli koyuyordu ağzına onları.</p>

    <p>Televizyondaki “Best of Donahue” programında stüdyodaki seyirciler, bir film klibinde, bir metro istasyonunda <em>Somewhere Over The Rainbow</em> şarkısını söyleyen karaderili bir sokak şarkıcısını izliyorlardı. Şarkının sözlerine gerçekten inanıyormuşçasına yürekten gelerek söylüyordu şarkıcı. Bebek Kochamma şarkıya katıldı; ağzına yapışan fıstık ince, titrek sesini kalınlaştırmıştı.</p>

    <p>Şarkının sözleri aklına gelince gülümsedi. Kochu Maria ona delirmiş birine bakar gibi baktı ve fıstıklardan payına düşenden daha fazlasını avuçlayıp aldı. Şarkıcı üst notalara geldiğinde başını geriye attı (somewhere’in <em>where</em> kısmında), ve ağzının pütür pütür, pembe üst damağı televizyon ekranını kapladı. Bir rock yıldızı kadar kılıksızdı, ama eksik dişi ve cildinin sağlıksız solgunluğu hayatının yoksulluk ve çaresizlik içinde geçtiğini ortaya koyuyordu. Ne zaman bir tren gelse ya da hareket etse susuyordu, ki bu da pek sık oluyordu.</p>

    <p>Sonra stüdyoda ışıklar yandı ve Donahue adamı takdim etti, o da önceden kararlaştırılmış bir işaret üzerine şarkıya tren gelince kaldığı yerden yeniden başladı; böylece Şarkı, Metro’ya karşı etkili bir zafer kazanmış oldu.</p>

    <p>Sokak şarkıcısının bundan sonra şarkıya ara vermesi, Donahue’nun kolunu onun omzuna atıp, “Teşekkürler. Çok teşekkürler,” demesiyle oldu.</p>

    <p>Şarkısının Phil Donahue tarafından kesilmesi, metrodaki gürültü yüzünden kesilmesinden bambaşkaydı elbette. Bir zevkti bu. Bir onur.</p>

    <p>Stüdyodaki seyirciler alkışladılar, etkilenmiş görünüyorlardı.</p>

    <p>Şarkıcının yüzünde “Prime-Time” mutluluğu okunuyordu, birkaç saniye için yoksulluğu artalana gitti. Donahue’nun programında şarkı söylemeyi düşlemiştim hep, dedi, az önce bu fırsatın da elinden alındığının farkında olmayarak.</p>

    <p>Büyük düşler vardır ve de küçükler. “Büyük Adam Laltain, sahip; Küçük Adam da Mombatti.” Estha’yla öteki öğrencilerin bavullarını (hem de hiç sektirmeden her yıl) tren istasyonundan yatılı okula taşıyan yaşlı bir Bihari hamal, düşler için böyle derdi. Büyük Adam Fener’dir, sahip; Küçük Adam da Mum.</p>

    <p><em>İri Adam Stroboskop’un Işığı, Küçük Adam da Metro İstasyonu,</em> diye eklemezdi.</p>

    <p>Ellerinde çocukların bavulları, bükülmüş dizleri daha da bükülerek, ayaklarını sürüyerek arkadan yürürken, efendiler çekişe çekişe pazarlık ederlerdi onunla; acımasız öğrenciler de yürüyüşüne öykünürlerdi. Parantez İçinde Yumurta diye seslenirlerdi.</p>

    <p>Hamal, istediğinin yarısından ve hak ettiğinin onda birinden az parayla çekip giderken, <em>En Küçük Adam Vârisler,</em> diye eklemeyi tümüyle unuturdu.</p>

    <div class="in-subchapter html5_section epub-type_subchapter">
      <p>Dışarıda yağmur durmuştu. Kurşuni gökyüzü durgunlaşmış, bulutlar da gereğinden az doldurulmuş şilteler gibi topak topak olmuştu.</p>

      <p>Esthappen mutfağın kapısında göründü; ıslanmıştı, gerçekte olduğundan çok daha bilge duruyordu. Arkasındaki uzun otlar parıldıyordu. Köpek yavrusu, basamaklarda yanında duruyordu. Çatının kenarındaki paslı su oluğunun kavisli alt tarafında yağmur damlaları, bir abaküsün üzerindeki parlak boncuklar gibi kayıyorlardı.</p>

      <p>Bebek Kochamma başını televizyondan kaldırdı.</p>

      <p>“İşte geliyor,” dedi Rahel’e, sesini alçaltmaya kalkışmadan. “Seyret. Hiçbir şey söylemeyecek. <em>Dosdoğru</em> odasına gidecek. Seyret bak!”</p>

      <p>Köpek yavrusu da bu fırsattan yararlanıp içeri girmeyi denedi. Kochu Maria döşemeye avcuyla bir şaplak indirip, “Hop! Hop! <em>Poda Patti!”</em> dedi.</p>

      <p>Köpek yavrusu söz dinleyip geri çekildi. Bu muameleye alışkın gibiydi.</p>

      <p>“Seyret!” dedi Bebek Kochamma. Heyecanlı görünüyordu. “Doğruca odasına gidip giysilerini yıkayacak. Aşırı temiz... Tek sözcük bile etmeyecek!”</p>

      <p>Otların arasındaki hayvanı işaret eden bir av korucusu gibiydi. Hayvanın ne yapacağını önceden bilme konusundaki yeteneğinden gururlanıyordu. Onun alışkanlıklarını ve eğilimlerini eksiksiz biliyordu.</p>

      <p>Estha’nın saçları, bir çiçeğin içe dönmüş taçyaprakları gibi top top olup başına yapışmıştı. Aralarından çizgi çizgi beyaz kafa derisi görünüyordu. Yüzünden ve boynundan aşağı derecikler akıyordu. Odasına gitti.</p>

      <p>Duyduğu şeytansı hazdan, Bebek Kochamma’nın başının çevresinde sanki bir ayla belirdi. “Gördün mü?” dedi.</p>

      <p>Kochu Maria bu fırsattan yararlanıp kanal değiştirdi ve <em>Prime Bodies</em>’i seyretmeye başladı.</p>

      <p>Rahel Estha’nın peşinden odasına gitti. Ammu’nun odasına. Bir zamanki.</p>
    </div>

    <div class="in-subchapter html5_section epub-type_subchapter">
      <p>Oda, sırlarını korumuştu. Hiçbir şeyi ele vermiyordu. Ne buruşturulmuş kırışık çarşaflar vardı orada, ne fırlatılıp atılmış bir ayakkabı, ne de bir iskemlenin arkasına asılmış ıslak bir havlu. Ya da yarıya kadar okunmuş bir kitap. Hemşirenin az önce girip çıktığı bir hastane odası gibiydi. Zemin temiz, duvarlar beyazdı. Gardırop kapalıydı. Ayakkabılar yan yana dizilmişti. Çöp kovası da boştu.</p>

      <p>Odanın saplantılı temizliği, Estha’nın iradesinin tek olumlu göstergesiydi. Hayat konusunda bir düzeni olduğunun belki de tek, zayıf işaretiydi. Başkalarının verdikleri artıklarla yaşamak konusunda yalnızca gönülsüzce bir fısıltı. Pencerenin yanındaki duvarda bir ütü masasının üzerinde bir ütü duruyordu. Katlanmış duran bir küme kırışık çamaşır ütülenmeyi bekliyordu.</p>

      <p>Sessizlik, açıklanamayan bir kayıp gibi havada asılı duruyordu.</p>

      <p>Unutulması olanaksız oyuncakların korkunç hayaletleri tavandaki pervanenin kanatlarında kümelenmişlerdi. Bir lastikli sapan. Gözleri gevşemiş bir Qantas koala’sı<a class="si-noteref epub-type_noteref" href="#f9" id="ref_f9">9</a> (Miss Mitten’den). Şişirilmiş bir kaz (bir polisin sigarası patlatmıştı onu). İçlerinde sessiz sokak manzaraları ve sağa sola kayan kırmızı Londra otobüsleri olan iki tükenmez kalem.</p>
    </div>

    <div class="in-subchapter html5_section epub-type_subchapter">
      <p>Estha musluğu açtı, plastik bir kovanın içine su akmaya başladı. Aydınlık banyoda soyundu. Islak blucinini çıkardı. Kaskatıydı. Koyu mavi. İçinden çıkması güç. Ezilmiş-çilek tişörtünü başından sıyırıp çıkardı, pürüzsüz, ince, kaslı kollar bedeninin üzerinden geçti. Kapıda duran kız kardeşini fark etmedi.</p>

      <p>Rahel, ıslak tişört onun teninden ayrılırken, o ıslak ve bal rengi teni çıplak bırakırken, midesinin göçmesini, göğüs kafesinin yükselmesini seyretti. Yüzü, boynu ve boynunun altındaki üçgen biçiminde bir bölge, bedeninin geri kalan yerlerinden daha koyu renkliydi. Kolları da iki renkliydi. Gömleğinin kollarının bittiği yere kadar daha soluk renkteydiler. Soluk bal rengi giysiler içinde koyu tenli bir adam. İçinde bir tutam kahve olan çikolata. Çıkık elmacıkkemikleri ve korkulu gözler. Gözlerinde deniz-gizleriyle beyaz fayanslı bir banyoda duran bir balıkçı.</p>
    </div>

    <div class="in-subchapter html5_section epub-type_subchapter">
      <p><em>Rahel’i görmüş müydü? Estha gerçekten deli miydi? Kızın orada olduğunu biliyor muydu?</em></p>

      <p>Birbirlerinin bedeninden hiçbir zaman utanmamışlardı, ancak utangaçlığın ne olduğunu bilecek yaşa da (birlikte) gelmemişlerdi.</p>

      <p>Şimdi gelmişlerdi. Bilecek yaşa.</p>

      <p><em>Yaş.</em></p>

      <p>Yaşanabilir, ölünebilir bir yaş.</p>

      <p><em>Yaş</em> sözcüğü kendi başına ne kadar da gülünç diye düşündü Rahel ve kendi kendine söyledi bu sözcüğü: <em>Yaş.</em></p>
    </div>

    <div class="in-subchapter html5_section epub-type_subchapter">
      <p>Banyonun kapısındaki Rahel. Dar kalçalı. (Benzincide para üstü beklerlerken sarhoş bir doğum doktoru, Rahel’in kocasına, karına söyle ancak sezaryenle doğum yapabilir, demişti.) Soluk tişörtünün üzerindeki haritada bir kertenkele. Beline kadar uzanan kıpır kıpır parmaklar gibi koyu kına rengine çalan uzun, karışık saçlar. Burun kanadındaki elmas ışıldıyordu. Bazen. Bazen değil. İnce, altın, yılan başlı bir bilezik bileğinin çevresinde turuncu bir ışık halkası gibi parlıyordu. İnce yılanlar kafa kafaya vermiş fısıldaşıyorlardı. Annesinin eritilmiş nikâh halkası. Kollarındaki ayva tüyleri, ince, kemikli kollarının hatlarını yumuşatıyordu.</p>

      <p>İlk bakışta annesinin kopyası gibi duruyordu. Çıkık elmacıkkemikleri. Gülümseyince derinleşen gamzeler. Ama Ammu’dan daha uzun, daha sıkı etli, daha ince ve daha kemikliydi. Yuvarlak hatlı ve yumuşak kadınlardan hoşlananlara sevimsiz gelebilirdi. Ama gözleri tartışmasız daha güzeldi. İri. Işıklı. Larry McCaslin’in sözleriyle (bunu keşfetmenin bedelini ödemişti), <em>İçinde Boğulası</em> gözler.</p>
    </div>

    <div class="in-subchapter html5_section epub-type_subchapter">
      <p>Rahel kardeşinin çıplaklığında kendinden izler aradı. Dizlerinin biçiminde. Ayağının üstünün bükümünde. Omuzlarının eğiminde. Koluyla dirseğinin birleşirken oluşturduğu açıda. Uçları yukarı kıvrılan ayak tırnaklarında. Gergin, güzel kıçının her iki yanındaki biçimli çukurlarda. Gergin erikler. Erkeklerin kıçı hiç büyümezdi. Okul çantaları gibi, bir anda çocukluk anılarını çağrıştırırlardı. Erkeğin kolundaki iki aşı izi para gibi parıldadı. Rahel’inkiler kalçasındaydılar.</p>

      <p>Kızlarınki hep kalçalarında olur, derdi Ammu.</p>

      <p>Rahel Estha’yı, ıslak çocuğunu inceleyen bir annenin merakıyla inceliyordu. Bir kız kardeşin bir erkek kardeşi. Bir kadının bir erkeği. Bir ikizin öteki ikizi incelemesi gibi.</p>

      <p>Bu birkaç uçurtmayı bir anda uçurdu Rahel.</p>

      <p>Rastlantıyla karşılaştığı çıplak bir yabancı erkekti Estha. Hayat başlamadan önce tanımış olduğu biriydi. Bir zamanlar güzel annelerinin cinsel organından (yüzerek) geçerlerken elinden tutmuş olandı.</p>

      <p>Bu iki şeyin iki zıt kutupta olması dayanılmazdı. Uzlaşmaz bir biçimde birbirlerinden uzak-ayrı oluşları.</p>

      <p>Estha’nın kulak memesinin ucunda bir yağmur damlası parıldadı. Kalın, ışığın altında gümüşsü, tıpkı ağır bir cıva boncuk gibi. Rahel elini uzattı. Ona dokundu. Aldı.</p>

      <p>Estha ona bakmadı. Daha da suskunlaştı. Sanki bedeni, duyularını cildinin yüzeyinden alıp içeriye, daha derin, daha ulaşılmaz bir köşeye çekebilecek güçteydi.</p>

      <p>Sessizlik, eteklerini topladı ve Örümcek Kadın gibi banyonun kaygan duvarlarından yukarı kaydı.</p>

      <p>Estha ıslak giysilerini bir kovaya koydu, ufalanan, açık mavi bir sabunla yıkamaya başladı.</p>
    </div>
  </div>

  <div class="si-footnotes html5_section epub-type_footnote">
    <div class="si-footnote html5_aside epub-type_footnote" id="f9">
      <a class="si-backref" href="#ref_f9">9</a><span class="si-footnote-text">. Avustralya’nın Qantas Havayolları’nın simgesi keseli ayı. (Ç.N.)</span>
    </div>
  </div>
</body>
</html>
