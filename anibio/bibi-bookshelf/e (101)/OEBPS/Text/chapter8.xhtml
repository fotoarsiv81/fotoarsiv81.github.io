<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Küçük Şeylerin Tanrısı</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h1 class="chapter-header"><span class="chp-num">8</span>Evine Hoş Geldin, Sevgili Sophie Mol</h1>

    <p>Ayemenem’deki ev büyük, eski bir evdi, ama uzak duruyordu insana. Sanki içinde yaşayan insanlarla pek ilişkisi yoktu. Çocukların oyununu seyreden, onların cıvıl cıvıl coşkularında, hayatla iç içe olmalarında geçicilikten başka bir şey görmeyen kızarık, sulu gözlü bir yaşlı adam gibiydi.</p>

    <p>Kiremit döşeli eğimli dam, yılların ve yağışların etkisiyle kararmış, yosun bağlamıştı. Çatının üçgen yüzüne oturtulmuş üç köşeli pencerelerin tahta pervazlarında süslü püslü oymalar vardı; aralarından sızıp döşemeye vuran ışık gizlerle doluydu: Kurtlar. Çiçekler. İguanalar. Güneş gökyüzünde ilerledikçe biçim değiştiriyorlar, akşam karanlığı çökerken de siliniyorlardı.</p>

    <p>Kapılarda Hint meşesinden yapılma iki değil, tam dört tane kepenk vardı; eski günlerde hanımlar, alttaki kepenkleri kapalı tutar, belden aşağılarını göstermeden ortadaki pervaza dirseklerini dayar, satıcılarla pazarlık ederlerdi. Teknik açıdan bakılırsa, göğüsleri örtülü ama belden aşağısı çıplak olarak halı ya da bilezik satın alabilirlerdi. Teknik açıdan.</p>

    <p>Bahçe yolundan ön verandaya çıkan dokuz dik basamak vardı. Bu yükseklik, verandaya bir sahne saygınlığı veriyor ve orada olup biten her şey bir gösteri havasına bürünüyor, önem kazanıyordu. Veranda, Bebek Kochamma’nın süs bahçesine, bahçenin çevresini dolaşan ve evin bulunduğu alçak tepenin eteklerine doğru eğimle inen çakıl taşlı araba yoluna bakıyordu.</p>

    <p>Derinliği olan bir verandaydı, öğle saatlerinde, güneş tam tepedeyken bile serinliğini korurdu.</p>

    <p>Yere kırmızı çimento dökülürken, yaklaşık dokuz yüz yumurtanın beyazı içine katılmıştı. Pırıl pırıl parlıyordu.</p>

    <p>Mammachi, iki yanında kayınbabasıyla kayınanasının resimleri asılı olan doldurulmuş, boncuk gözle bizon kafasının altında, üzerinde yeşil bir cam vazo duran hasır bir masanın yanında, alçak bir hasır iskemleye oturmuştu, vazonun içinde bir dal mor orkide vardı.</p>

    <p>Öğle sonrası sessiz ve sıcaktı. Havada beklenti vardı.</p>

    <p>Mammachi pırıl pırıl bir kemanı çenesinin altına yerleştirmişti. Ellili yılların modası, arkasını göstermeyen güneş gözlüğü siyahtı, uçları çekikti. Çerçevenin köşelerinde de elmas taklidi taşlar vardı. Mammachi’nin sarisi kolalı ve güzel kokuluydu. Kirli beyaz ve altın sarısı. Kulaklarındaki elmas küpeler birer küçük avize gibi parıldıyordu. Yakut yüzükleri parmaklarına bol geliyordu. Solgun, ince cildi, soğuyan sütün üzerindeki kaymak tabakası gibi kırışmıştı; ufacık, toz gibi serpilmiş kırmızı benleri vardı. Çok güzeldi. Yaşlı, alışılmadık, görkemliydi.</p>

    <p>Elinde kemanıyla Kör Dul Ana.</p>

    <p>Mammachi, gençliğinde öngörülü ve akıllıca davranarak dökülen saçlarının hepsini şifonyerinin üzerinde tuttuğu ufak, işlemeli bir çantanın içinde toplamıştı. Yeterli saçı biriktirince bir filenin içine bir topuz yaptı, onu da mücevherlerini sakladığı kilitli kutuya koydu. Birkaç yıl önce, saçları seyrelip kırlaşmaya başladığında, dolgun gözüksün diye kapkara topuzunu ufacık, gümüş renkli başına firketeyle tutturdu. Onun kitabına göre kabul edilebilir bir şeydi bu, çünkü ne de olsa o saçların hepsi kendi saçlarıydı. Geceleyin, topuzunu çıkardığında torunlarının, başında kalan kır saçları yağlayıp sımsıkı, upuzun bir örgü yapmalarına, ucuna da lastik bir bant takmalarına izin verirdi. Torunlardan biri saçını örerken öteki de sayısız benini sayardı. Sırayla yaparlardı bunu.</p>

    <p>Mammachi’nin kafa derisinde, seyrek saçının özenle örttüğü yarımay biçiminde yara izleri vardı. Geçmişte kalmış bir evlilikte yediği dayakların izleri. Pirinç vazonun bıraktığı yara izleri.</p>

    <p>Mammachi <em>Lentement</em>’ı çalıyordu; Händel’in sol majör Su Müziği’ndeki 1 Numaralı Süit’i. Çekik uçlu güneş gözlüğünün ardındaki işe yaramaz gözleri kapalıydı, ama müziğin kemandan çıkışını ve bir duman gibi öğle sonrasının içine karışmasını görebiliyordu.</p>

    <p>Kafasının içi, pırıl pırıl bir günün üzerine kapatılmış koyu renk perdeli bir oda gibiydi.</p>

    <p>Keman çalarken düşünceleri, yıllarca geriye, satmak üzere hazırladığı ilk turşulara gitti. Ne kadar da güzel görünüyorlardı! Şişeleyip ağızlarını kapamış, yatağının başucundaki masanın üzerine koymuştu, sabah uyanır uyanmaz ilk dokunduğu şeyin o şişeler olmasını istiyordu. O gece erkenden yatmış, ama gece yarısını biraz geçe uyanmıştı. Eliyle şişenin birini yoklamış ama meraklı parmakları yağ içinde kalmıştı. Turşu şişeleri bir yağ gölünün içindeydi. Her yer yağ içindeydi. Termos şişesinin altında bir yağ halkası vardı. İncil’inin altı yağlıydı. Başucundaki masanın her yeri. Turşulanan mangolar yağı emip şişmişler, şişince de yağ şişeden taşmıştı.</p>

    <p>Mammachi, Chacko’nun kendisine aldığı <em>Ev Konserveleri</em> kitabına başvurduysa da orada bir çözüm bulamamıştı. Sonra, Annamma Chandy’nin, Bombay’daki Padma Turşuları’nın bölge müdürü olan kayınbiraderine bir mektup yazdırtmıştı. Adam, Mammachi’ye kullandığı koruyucunun oranını artırmasını önermişti. Ve tuzu. Bunun yardımı olduysa da sorunu kökünden çözememişti. Şimdi bile, onca yıl sonra Cennet Turşuları’nın şişeleri hâlâ sızıntı yapıyordu. Belli belirsiz, ama yine de sızdırıyorlardı; uzun yolculuklarda etiketler yağlanıp şeffaflaşıyordu. Turşuların tuzu da fazla kaçmış oluyordu.</p>

    <p>Mammachi, bir gün gelip kusursuz turşu yapma sanatını başarıp başaramayacağını ve Sophie Mol’un buzlu üzüm suyundan hoşlanıp hoşlanmadığını merak etti. Bir bardağın içinde soğuk, mor bir meyve suyu.</p>

    <p>Sonra Margaret Kochamma’yı düşündü ve Händel’ in müziğinin ağır, akıcı notaları tizleşip yükseldi.</p>

    <p>Mammachi, Margaret Kochamma’yla hiç karşılaşmamıştı. Ama ondan yine de nefret ediyordu. <em>Dükkâncının kızı;</em> Mammachi’nin kafasında Margaret’in yeri buydu. Mammachi’nin dünyasının düzeni böyleydi. Kottayam’da bir düğüne davet edildiğinde bütün zamanını, yanındaki kişinin kulağına, “Gelinin anne tarafından dedesi babamın marangozuydu. Kunjukutty Eapen? Onun da büyükbüyükannesinin kız kardeşi Trivandrum’da ebelik yapıyordu. Bütün bu tepe kocamın ailesine aitti,” diye fısıldayarak geçirirdi.</p>

    <p>Kuşkusuz, Margaret Kochamma İngiltere tahtının varisi bile olmuş olsa Mammachi ondan yine de nefret ederdi. Mammachi’yi öfkelendiren yalnızca onun işçi sınıfından gelmesi değildi. Chacko’nun karısı olduğu için nefret ediyordu ondan. Onu terk etmiş olduğu için. Ama Chacko’yla kalmış olsaydı daha da fazla nefret ederdi ondan.</p>

    <p>Chacko’nun, Pappachi’nin Mammachi’yi dövmesine (Pappachi karısı yerine kendi iskemlesini kırmıştı) engel olduğu gün, Mammachi kadınlığına ait her şeyi toplayıp Chacko’ya emanet etmişti. O günden sonra da Chacko, Mammachi’nin bütün kadınsı duygularının toplandığı bir kap olmuştu. Onun Erkeği olmuştu. Tek Aşkı.</p>

    <p>Mammachi, Chacko’nun fabrikadaki kadınlarla olan çapkınlıklarının farkındaydı, ama artık bunlardan incinmiyordu. Bebek Kochamma bu konuyu açtığında Mammachi gerginleşip gerilirdi.</p>

    <p>“Bir erkek olarak bazı ihtiyaçları olacak tabii,” derdi, soğuk soğuk.</p>

    <p>Ne tuhaftır ki Bebek Kochamma bu açıklamayı kabullendi, Erkeğin İhtiyaçları denen o gizemli, gizliden gizliye insanı heyecanlandıran kavram, Ayemenem’deki evde kayıtsız şartsız onay gördü. Ne Mammachi ne de Bebek Kochamma, Chacko’nun Marksist düşünce tarzıyla feodal libidosunun birbirine ters düştüğünü düşünmüyorlardı. Tek korkuları, İyi Ailelerden gelen erkekleri, gebe bıraktıkları hizmetçi kızlarla evlenmeye zorlayan Naksalitlerdi. Namludan fırladığı zaman ailenin İyi Adı’nı sonsuza kadar silecek olan kurşunun hiç beklenmedik bir taraftan geleceği akıllarının köşesinden bile geçmiyordu.</p>

    <p>“İhtiyaç” nesneleri evin <em>içinden</em> geçmesinler diye Mammachi, evin doğu kanadında Chacko’nun odasına açılan ayrı bir giriş yaptırtmıştı. Kadınları mutlu etmek için gizlice para sokuşturuyordu ellerine. İhtiyaçları olduğu için alıyorlardı onlar da. Küçük çocukları, yaşlı ana-babaları vardı. Ya da bütün paralarını barlarda harcayan kocaları. Bu uygulama Mammachi’nin işine geliyordu, çünkü onun kafasında, ücret her şeyi <em>çözümlerdi.</em> Cinselliği aşktan ayırırdı. İhtiyaçları duygulardan.</p>

    <p>Margaret Kochamma ise bambaşka yapıda biriydi. Mammachi’nin bunu öğreneceği bir yol olmadığından (aslında bir keresinde, çarşaflarda leke var mı baksın diye Kochu Maria’yı zorlamıştı), Margaret Kochamma’nın Chacko’yla yeniden cinsel ilişkiye girmemesini ummaktan başka yapacağı bir şey yoktu. Margaret Kochamma Ayemenem’deyken, Mammachi, onun yıkanmak üzere çamaşır sepetine bıraktığı giysilerinin ceplerine para koydu, yoksa duygularını zaptedemeyecekti. Margaret Kochamma bu paraları hiçbir zaman geri vermedi, çünkü onları bulmadı. Dadı Aniyan, giysiler yıkanmadan önce ceplerini boşaltırdı. Mammachi bunu biliyordu, ama Margaret Kochamma’nun suskunluğunu, oğluna yaptığını varsaydığı lütufların bedeli olarak sessizce kabul edişi olarak yorumlamayı yeğliyordu.</p>

    <p>Böylece Mammachi, Margaret Kochamma’yı ötekiler gibi bir fahişe olarak görerek tatmin oldu; dadı Aniyan her gün ele geçirdiği paralarla mutlu oldu ve elbette ki Margaret Kochamma bütün bu düzenlemeden çok şükür ki habersiz kaldı.</p>

    <div class="in-subchapter html5_section epub-type_subchapter">
      <p>Kuyunun yanındaki tüneğinden kirli bir guguk kuşu, <em>Vup Vup</em> diye bağırdı ve pas kızılı kanatlarını çırptı.</p>

      <p>Bir karga sabun çaldı, sabun gagasında köpürdü.</p>

      <p>Karanlık, dumanlı mutfakta Kochu Maria ayak parmaklarının üzerinde durarak yüksek, iki katlı, EVİNE HOŞ GELDİN SEVGİLİ SOPHIE MOL pastasını erimiş şekerle kapladı. Süryani kadınların çoğu daha o günlerde sari giymeye başlamışlarsa da Kochu Maria hâlâ tertemiz yarım kollu, V-yakalı beyaz <em>chatta</em> ve kaba etlerinin üzerinde sert bir yelpaze gibi katlanan beyaz <em>mundusunu</em> giyiyordu. Mammachi’nin evin içindeyken giymesinde ısrar ettiği mavi beyaz kareli, fırfırlı, oldukça uyumsuz hizmetçi önlüğü Kochu Maria’nın yelpazesini hemen hemen gizlemişti.</p>

      <p>Kochu Maria’nın kısa, kalın kolları vardı, parmakları küçük sosislere benziyordu, geniş etli burnunun delikleri yayvandı. Derisinin derin kırışıkları, burnunu çenesinin iki yanıyla birleştiriyor ve yüzünün o bölümünü, bir hayvan burnu gibi, öbür taraftan ayırıyordu. Başı bedenine oranla çok büyüktü. Biyoloji laboratuvarındaki formaldehid dolu kavanozundan kaçıp zamanla kırışıkları açılıp şişen bir cenine benziyordu.</p>

      <p>Gösterişli göğüslerini bastırsın diye sımsıkı bağladığı korsajının altında ıslak kâğıt paraları saklıyordu. Ağır kunukku küpeleri altındandı. Kulak memeleri, uzayıp ağırlaşmış birer halkaya dönüşmüştü, boynunun iki yanında sağa sola savruluyorlar, küpeleri de atlıkarıncaya binmiş neşeli çocuklara benziyorlardı. Sağ kulak memesi bir keresinde yarılmış, Dr. Verghese Verghese tarafından dikilmişti. Kochu Maria kunukku’sunu takmaktan asla vazgeçemezdi; çünkü vazgeçmiş olsaydı, az gelirli aşçılık işine karşın (ayda yetmiş beş rupi) onun bir Süryani ve Mar Thoma Kilisesi’nin üyesi olduğunu insanlar nasıl bilebilirlerdi? Pelaya ya da Pulaya ya da Paravan değildi o. <em>Dokunulabilir,</em> üst kasttan bir Hıristiyan’dı (bir çay poşetinden süzülen çay gibi sızmıştı Hıristiyanlık onun içine). Dikiş atılıp onarılmış yarık kulak memeleri çok daha iyi bir seçenekti.</p>

      <p>Kochu Maria, içinde bekleyen televizyon hastasıyla henüz tanışmamıştı. Hulk Hogan hastasıyla. Henüz bir televizyon alıcısı görmemişti. Televizyon diye bir şeyin var olduğuna inanmazdı. Böyle bir şeyin var olduğunu öne süren olsaydı Kochu Maria bunu kendi zekâsına bir hakaret olarak alırdı. Başka insanların dış dünyayla ilgili değişik görüşlerini dinlemekten bıkmıştı Kochu Maria. Aslında bu görüşleri, kendi eğitimsizliğine ve (daha önceki) safdilliğine kasıtlı olarak yapılmış bir hakaret olarak görüyordu. Kochu Maria, doğuştan sahip olduğu yaradılışını kararlı bir biçimde tersine çevirmiş, kimsenin söylediği şeye inanmamayı yeğlemişti. Birkaç ay önce, temmuzda Rahel ona Neil Armstrong adında bir Amerikalı astronotun ayın yüzünde yürüdüğünü söylediğinde alaylı alaylı gülmüş ve O. Muthachen adında bir Malayali akrobat da güneşin yüzünde takla atıyor, demişti. Burnunun içinde kurşunkalemlerle. Henüz hiçbir Amerikalı görmemiş olsa da böyle insanların var olduğunu kabul etmeye hazırdı. Neil Armstrong’un tuhaf ama akla yakın bir ad olabileceğine inanmaya da hazırdı. Ama ay yüzünde yürüme hikâyesi? Hayır efendim. Okuyamadığı <em>Malayala Manorama</em> gazetesindeki bulanık gri resimlere de hiç güvenmiyordu.</p>

      <p>Estha <em>“Et tu, Kochu Maria!”</em> dediğinde onun kendisine İngilizce olarak hakaret ettiğinde ısrarlıydı. Bu sözcüklerin, <em>“Kochu Maria, seni çirkin kara cüce”</em> gibi bir anlamı olduğunu düşünüyordu. Estha’yı şikâyet etmek için uygun zamanı kolluyordu.</p>

      <p>Kocaman pastayı şekerle süslemeyi bitirdi. Sonra başını arkaya atıp geri kalan erimiş şekeri dilinin üstüne sıktı. Pembe bir Kochu-Maria-dilinin üzerinde bitmez tükenmez kıvrım kıvrım çikolatadan diş macunu. Mammachi verandadan, “Kochu Mariye! Arabanın sesini duyuyorum!” diye bağırdığında, ağzı erimiş şeker doluydu, yanıt veremedi. Ağzındaki şekeri bitirdiğinde, dilini dişlerinin üstünden geçirdi, arkasından da sanki ekşi bir şey yemiş gibi, peş peşe dilini damağında şaklattı.</p>
    </div>

    <div class="in-subchapter html5_section epub-type_subchapter">
      <p>Uzaktan gelen gökmavisi araba sesleri (otobüs durağının, okulun, sarı kilisenin ve kauçuk ağaçlarının arasındaki inişli çıkışlı kırmızı yolun yanından geçen) duyulduğunda, Cennet Turşuları’nın kasvetli, isli arazisinin içinde mırıltılar yükseldi.</p>

      <p>Turşulama işi (ve ezme, dilimleme, kaynatma ve karıştırma, süzgeçten geçirme, tuzlama, kurutma, tartma ve şişeleme) durdu.</p>

      <p><em>“Chacko Saar vannu”</em> diye uzayıp gitti fısıltılar. Kesen bıçaklar indirildi. Sebzeler kocaman çelik sahanlarda, yarı doğranmış bırakıldı. Kederli acı asmakabakları, yarım ananaslar. Renkli kauçuktan parmak kılıfları (cıvıl cıvıl kalın prezervatifler gibi parlaktılar) çıkartıldılar. Turşulu eller yıkanıp kobalt mavisi önlüklere kurulandılar. Dağılan saç bukleleri yakalanıp beyaz başörtülerin altına sokuldular. Önlüklerin altına sıkıştırılmış olan <em>mundular</em> serbest bırakıldılar. Fabrikanın tel örgü kapıları yaylı menteşelerinden kurtulup kendi kendilerine gürültüyle kapandılar.</p>

      <p>Bahçe yolunun bir tarafında, eski pınarın yanında, <em>kodam puli</em> ağacının gölgesinde, yeşil-sıcaklıkta, mavi önlüklü sessiz bir kalabalık, seyretmek üzere toplandı.</p>

      <p>Mavi önlüklü, beyaz kepliydiler; bir öbek mavi ve beyaz bayrak gibi.</p>

      <p>Achoo, Jose, Yako, Anian, Elayan, Kuttan, Vijayan, Vawa, Joy, Sumathi, Ammal, Annamma, Kanakamma, Latha, Sushila, Vijayamma, Jollykutty, Mollykutty, Lucykutty, Beena Mol (otobüs adı taşıyan kızlar). Kalın bir sadakat tabakası altına gizlenen huzursuzluğun ilk kıpırtıları.</p>

      <p>Gökmavisi Plymouth kapıdan girdi, çakıllı kum döşeli bahçe yolunda küçük midye kabuklarını ezerek, sarı ve kırmızı küçük çakıl taşlarını kırarak ilerledi. Çocuklar sağa sola devrildiler.</p>

      <p>Çöken fıskıyeler.</p>

      <p>Yassılan kabarık bukleler.</p>

      <p>Buruşuk geniş paçalı bir sarı pantolon, sevilen bir çanta. Saat farkından rahatsız ve uyur-uyanık. Sonra da şiş ayak bilekli yetişkinler. Çok oturdukları için yavaş yürüyorlardı.</p>

      <p>“Geldiniz mi?” diye sordu Mammachi, çekik kenarlı, koyu renkli gözlüğünü yeni seslere çevirerek: çarpılan araba kapılarına, arabadan inişlere. Kemanını çenesinden çekti.</p>

      <p>“Mammachi!” dedi Rahel güzel kör büyükannesine. “Estha kustu! Hem de <em>Neşeli Günler</em>’in tam ortasında! Ve...”</p>

      <p>Ammu kızına yavaşça dokundu. Omzuna. Bu dokunuş Şişşt... demekti. Rahel çevresine bakındı, bir Oyun’ un içinde olduğunu gördü. Ama kendi rolü küçüktü.</p>

      <p>Yalnızca dekordu o. Bir çiçek belki. Ya da bir ağaç.</p>

      <p>Kalabalığın içindeki yüzlerden biri. Kasabadan biri.</p>

      <p>Rahel’e merhaba diyen olmadı. Yeşil-sıcaktaki mavi kalabalık bile.</p>

      <p>“Nerede o?” diye sordu Mammachi araba seslerine. “Sophie Mol’um nerede? Gel de göreyim seni.”</p>

      <p>Mammachi konuşurken, bir tapınak filinin ışıltılı şemsiyesi gibi başının üstünde bekleyen ezgi ufalandı, toz gibi yavaşça dağıldı, yere çöktü.</p>

      <p><em>Kitlelerin Adamına Ne Oldu?</em> elbisesi ve karnı doyurulmuş kravatıyla Chacko, Margaret Kochamma’yla Sophie Mol’u az önce kazanmış olduğu bir çift tenis kupası gibi dokuz kırmızı basamaktan çıkardı.</p>

      <p>Bir kez daha, yalnızca Küçük Şeyler söylendi. Büyük Şeyler söylenmeden içerde kaldılar. “Merhaba Mammachi,” dedi Margaret Kochamma (kimi zaman tokat atan) sevimli okul öğretmeni sesiyle. “Bizi kabul ettiğin için sağ ol. Uzaklaşmaya çok ihtiyacımız vardı.”</p>

      <p>Mammachi’nin burnuna uçak teriyle karışmış ucuz bir parfüm kokusu geldi. (Kendisinin, kutuda sakladığı tatlı yeşil deri kesesi içinde bir şişe Dior parfümü vardı.)</p>

      <p>Margaret Kochamma, Mammachi’nin elini tuttu. Parmakları yumuşaktı, yakut yüzükleri sertti.</p>

      <p>“Merhaba Margaret,” dedi Mammachi (ne kabaydı, ne de kibar), koyu renk gözlüğü hâlâ gözündeydi. “Ayemenem’e hoş geldin. Seni göremediğime üzgünüm. Biliyorsundur, neredeyse körüm ben.” Ağır, temkinli bir sesle konuşuyordu.</p>

      <p>“Ah, üzülmeyin,” dedi Margaret Kochamma. “Zaten feci göründüğüme eminim.” Tereddütle güldü, doğru yanıtı verdiğinden emin değildi.</p>

      <p>“Doğru değil,” dedi Chacko. Annesinin göremediği gururlu bir gülümseme vardı dudaklarında. “Her zamanki gibi güzel.”</p>

      <p>“Olanları duyunca çok üzüldüm... Joe’ya,” dedi Mammachi. Az üzgünmüş gibi çıkmıştı sesi. Pek üzgün değilmiş gibi.</p>

      <p>Kısa bir Joe’ya-üzüldüm sessizliği oldu.</p>

      <p>“Nerede benim Sophie Mol’um?” dedi Mammachi. “Gel de büyükannen sana bir baksın.”</p>

      <p>Sophie Mol’u Mammachi’nin yanına götürdüler. Mammachi koyu renkli güneş gözlüğünü yukarı itti. Çekik kedi gözleri gibi o küflü bizon kafasına baktı gözlük. Küflü bizon, “Hayır,” dedi, “kesinlikle <em>hayır.”</em> Küflü Bizonca dilinde.</p>

      <p>Kornea naklinden sonra bile Mammachi yalnızca ışıkla gölgeyi seçebiliyordu. Kapının eşiğinde biri durunca kapının eşiğinde birinin durduğunu fark edebiliyordu. Ama kim olduğunu değil. Bir çeki, ya da makbuzu ya da kâğıt parayı okuyabiliyordu ama ancak kirpikleri değene kadar gözüne yaklaştırıldığında. O zaman kâğıdı sımsıkı tutuyor, gözünü yazının üzerinde gezdiriyordu. Bir sözcükten ötekine geçiriyordu.</p>

      <p>Peri giysili kasabalı, Mammachi’nin Sophie Mol’a bakabilmek için onu iyice yanına çektiğini gördü. Bir çek gibi okuyabilmek için. Bir kâğıt para gibi incelemek için. Mammachi’nin (daha iyi gören gözüyle) gördüğü, kızıl-kahve saçlar (Ne... Neredeyse sarışın), tombul, çilli iki yanak (Ne... Neredeyse pembe) ve mavi-gri-mavi gözlerdi.</p>

      <p>“Pappacchi’nin burnu,” dedi Mammachi. “Söylesene, güzel bir kız mısın sen?” diye sordu Sophie Mol’a.</p>

      <p>“Evet,” dedi Sophie Mol.</p>

      <p>“Boyun uzun mu?”</p>

      <p>“Yaşıma göre uzun,” dedi Sophie Mol. “Çok uzun,” dedi Bebek Kochamma. “Estha’dan daha uzun.”</p>

      <p>“Yaşı daha büyük,” dedi Ammu.</p>

      <p>“Olsun...” dedi Bebek Kochamma.</p>
    </div>

    <div class="in-subchapter html5_section epub-type_subchapter">
      <p>Biraz uzakta, Velutha kauçuk ağaçlarının arasındaki kestirme yolda ilerliyordu. Belden yukarısı çıplaktı. Bir demet elektrik kablosunu omzunun üzerine atmıştı. Lacivert siyah desenli <em>mundusunu</em> dizlerinin üstünde gevşekçe kıvırmıştı. Sırtında, doğum lekesinin uğurlu yaprağı (musonların zamanında gelmesini sağlayan) vardı. Gecenin içindeki sonbahar yaprağı.</p>

      <p>Ağaçların arasından sıyrılıp bahçe yoluna adım atmadan Rahel onu gördü, Oyun’un içinden çıkıp ona doğru gitti.</p>

      <p>Ammu Rahel’in gidişini gördü.</p>

      <p>Onların sahne dışında, uzun uzadıya resmî selamlaşmalarını izledi. Velutha, kendisine öğretildiği gibi diz kırarak selam verdi, <em>mundusu</em> bir eteklik gibi, <em>Kral’ın Kahvaltısı</em>’ndaki İngiliz sütçü kadınınki gibi yayılmıştı. Rahel diz kırdı (ve dizini kır, dedi). Sonra küçük parmaklarını birbirine geçirdiler ve bir iş toplantısına katılan bankerler gibi ciddi ciddi el sıkıştılar.</p>

      <p>Koyu yeşil renkteki ağaçların arasından süzülen benekli güneş ışığında Ammu, Velutha’nın kızını kolayca, sanki kız içi hava doldurulmuş bir çocukmuş gibi havaya kaldırdığını gördü. Velutha kızı havaya fırlatıp tekrar kucakladığında, Ammu Rahel’in yüzünde havalanan çocukların müthiş keyfini gördü.</p>

      <p>Velutha’nın karnındaki kasların gerildiğini ve bir tabaka çikolatadaki dilimler gibi derisinin altında kabardığını gördü. Bedeni ne kadar da değişmiş, diye düşündü; kasları gelişmemiş bir gencin bedeni olmaktan sessizce çıkıp bir erkek bedenine dönüşmüştü. Sert çizgili ve sıkı. Bir yüzücünün bedeni. Bir yüzücü-marangozun bedeni. Parlak bir beden cilasıyla parlatılmış.</p>

      <p>Elmacıkkemikleri çıkık, gülüşü beyaz ve çarpıcıydı.</p>

      <p>Ammu’ya Velutha’nın çocukluğunu anımsatan da bu gülümsemeydi. Onun, Vellya Paapen’e hindistancevizlerinin sayımında yardım edişini. Ammu için yaptığı armağanları, Ammu alırken eline dokunmasın diye avcunun üzerinde dümdüz tutup uzatışını. Kayıkları, kutuları, küçük yel değirmenlerini. Ona Ammukutty deyişini. Küçük Ammu. Oysa Ammu ondan küçük değildi ki. Şimdi ona bakarken, elinde olmadan, bu adamın eskinin küçük çocuğuna ne kadar da az benzediğini düşünüyordu. Çocukluktan erkekliğe geçerken yanına gülümsemesinden başka bir şey almamıştı.</p>

      <p>Ammu birden, Rahel’in yürüyüşte gördüğü kişinin o olmuş olmasını diledi. Bayrağını ve boğumlu kolunu öfkeyle kaldıranın o olmuş olmasını. Onun neşe maskesinin altında, Ammu’nun da başkaldırdığı o kendinden hoşnut, düzenli dünyaya karşı canlı, şaşmaz bir öfke beslemiş olmasını umdu.</p>

      <p>Keşke o olmuş olsa, dedi.</p>

      <p>Kızının onun yanında nasıl da bedensel bir rahatlık içinde olduğunu görünce şaşırdı. Çocuğunun, <em>kendisini</em> tümüyle dışarda bırakan bir alt-dünyaya sahip olması onu şaşırtmıştı. Gülümsemelerden ve kahkahalardan oluşan bu dokunma dünyasında onun, annesinin yeri yoktu. Ammu, incecik, belli belirsiz bir kıskançlığın düşüncelerini gölgelediğini sezer gibi oldu. Kimi kıskandığını düşünmek istemedi. Adamı mı, yoksa kendi çocuğunu mu. Yoksa yalnızca onların, birbirine geçirilen küçük parmaklardan ve apansız gülümsemelerden oluşan dünyasını mı.</p>

      <p>Güneş ışıkları bedeninde pul pul oynaşırken, kucağında Ammu’nun kızıyla kauçuk ağaçlarının gölgesinde duran adam başını kaldırdı ve Ammu’nun bakışlarıyla karşılaştı. O bir tek anda yüzyıllar iç içe geçti. Tarih, boş bulunmuştu, habersiz yakalanmıştı. Eski bir yılan derisi gibi sıyrılıp atılmıştı. Eski savaşlardan ve geri geri yürüme günlerinden kalma yara izleri, işaretler ve yaralar, hepsi atılmıştı. Tarih yok olurken yerine, tıpkı nehir yatağındaki su ya da gökyüzündeki güneş kadar somut bir ışıltı, bir aura bırakmıştı. Sıcak bir günün ısısı ya da gergin bir oltanın ucundaki balığın çekişi kadar kolayca hissediliyordu. Öyle belirgindi ki kimse görmüyordu.</p>

      <p>İşte o kısacık anda Velutha, başını kaldırıp baktı ve daha önce görmediği şeyler gördü. O güne kadar sınırların ötesinde kalmış, Tarih’in perdelerinin karanlıkta bırakmış olduğu şeyler.</p>

      <p>Basit şeyler.</p>

      <p>Örneğin, Rahel’in annesinin bir kadın olduğunu gördü Velutha.</p>

      <p>Gülümseyince gamzelerinin çukurlaştığını ve gözlerinden gülümseme silindikten sonra bile bu gamzelerin kaldığını. Kahverengi kollarının yuvarlak, sağlam ve kusursuz olduğunu. Omuzlarının parladığını ama gözlerinin bir başka yerde olduğunu. Ona armağan verdiğinde, o dokunmak zorunda kalmasın diye bu armağanların, kayıkların ve kutuların ve yel değirmenlerinin, artık avcunun üstünde verilmesine gerek olmadığını. Armağan veren tek kişinin kendisi olmadığını da gördü. <em>O</em>’nun da kendisine verecek armağanları vardı.</p>

      <p>Bu bilinç, içine kolayca, tıpkı bir bıçağın keskin kenarı gibi girdi. Aynı anda hem soğudu hem ısındı. Yalnızca bir an sürdü.</p>

      <p>Ammu onun gördüğünü gördü. Başını öte yana çevirdi. Velutha da çevirdi. Tarih’in şeytanları o ikisini almak üzere geri döndüler. Onları, Tarih’in eski, yırtık derisine sarmak ve asıl yaşadıkları yere sürüklemek istediler. Kimin sevileceğini Aşk Yasaları’nın belirlediği yere. Ve nasıl. Ve ne kadar.</p>

      <p>Ammu verandaya çıktı, Sahnedeki Oyun’a geri döndü. Titriyordu.</p>
    </div>

    <div class="in-subchapter html5_section epub-type_subchapter">
      <p>Velutha, kucağındaki Büyükelçi S. Çekirgesi’ne baktı. Kızı yere bıraktı. O da titriyordu.</p>

      <p>“Şu haline bak!” dedi, kızın gülünç, kabarık giysisine bakarak. “Ne güzel! Evleniyor musun?”</p>

      <p>Rahel onun koltuk altlarına saldırıp acımasızca gıdıkladı. <em>Gıdık gıdık gıdık!</em> “Dün seni <em>gördüm,”</em> dedi.</p>

      <p>“Nerede?” Velutha sesinin yüksek perdeden ve şaşkın çıkmasına gayret etmişti.</p>

      <p>“Yalancı,” dedi Rahel. “Yalancı ve numaracı. Seni gördüm. Bir komünisttin, gömleğin ve bayrağın vardı. <em>Ve de</em> beni görmemiş gibi yaptın.”</p>

      <p>“<em>Aiyyo kashtam</em>,” dedi Velutha. “Böyle şey yapar mıyım? <em>Sen</em> söyle, Velutha böyle bir şey <em>yapar mı?</em> Kayıp ikiz kardeşimi görmüş olmalısın.”</p>

      <p>“Hangi kayıp ikiz kardeşin?”</p>

      <p>“Urumban, aptalım... Kochi’de oturan.”</p>

      <p>“Hangi Urumban?” Sonra Velutha’nın gözlerindeki pırıltıyı gördü. “Yalancı! Senin ikiz kardeşin yok! Urumban filan değildi! Sendin!”</p>

      <p>Velutha güldü. İçten gelen, güzel bir gülüşü vardı.</p>

      <p>“Ben değildim,” dedi. “Ben hastaydım, yatıyordum.”</p>

      <p>“Bak, gülümsüyorsun,” dedi Rahel. “Bu da o sendin demek oluyor. Gülümsemenin anlamı budur: O sendin.”</p>

      <p>“Bu yalnız İngilizce’de bu anlama gelir,” dedi Velutha. “Öğretmenim hep şunu söylerdi: Malayalam dilinde gülümsüyorsam ben değilimdir.”</p>

      <p>Bunun anlamını çıkarmak Rahel’in bir dakikasını aldı. Bir kez daha saldırdı adama. <em>Gıdık gıdık gıdık!</em></p>

      <p>Hâlâ gülen Velutha, Sophie’yi görmek için Oyun’un sahnelendiği yere baktı. “Bizim Sophie Mol nerede? Şuna bir bakalım. Onu getirmeyi unutmadın değil mi, yoksa getirmedin mi?”</p>

      <p>“Oraya bakma,” dedi Rahel sertçe.</p>

      <p>Kauçuk ağaçlarını bahçe yolundan ayıran beton korkuluğun üzerine çıkıp elleriyle Velutha’nın gözlerini kapattı.</p>

      <p>“Neden?” diye sordu Velutha.</p>

      <p>“Çünkü,” dedi Rahel, “bakmanı istemiyorum.”</p>

      <p>“Estha Mon nerede?” diye sordu Velutha. Bacaklarını beline dolayan, yapışkan küçük elleriyle de gözlerini kapatan bir Büyükelçi (Havaalanı Perisi kılığındaki bir Sopa Çekirgesi kılığında) sırtında sallanırken. “Onu görmedim.”</p>

      <p>“Onu Koçin’de sattık biz,” dedi Rahel gamsızca. “Bir çuval pirince. Bir de el fenerine.”</p>

      <p>Kabarık, sert giysisinin dantel çiçekleri, Velutha’nın sırtında kaba izler bırakıyordu. Kara bir sırtta boy veren dantel çiçekler ve bir uğurlu yaprak.</p>

      <p>Rahel gözleriyle Oyun’un içinde Estha’yı aradıysa da bulamadı.</p>
    </div>

    <div class="in-subchapter html5_section epub-type_subchapter">
      <p>Kısacık Kochu Maria, kocaman pastasının arkasından geldi.</p>

      <p>“Pasta geldi,” dedi, Mammachi’ye, biraz yüksek bir sesle.</p>

      <p>Kochu Maria, Mammachi’yle konuşurken sesini hep biraz yükseltirdi, bunun nedeni, gözlerin az görmesinin öteki duyuları da etkilediğini sanmasıydı.</p>

      <p>“<em>Kando, Kochu Mariye?</em>” dedi Mammachi. “Sophie Molumuzu görüyor musun?”</p>

      <p>“Kando, Kochamma,” dedi Kochu Maria, sesini iyice yükselterek. “Onu görebiliyorum.”</p>

      <p>Dudaklarını iyice gererek Sophie’ye gülümsedi. Onunla aynı boydaydı. Ne kadar da çabalasa boyu Süryaniler kadar uzun olamıyordu.</p>

      <p>“Teni annesiyle aynı renkte,” dedi Kochu Maria.</p>

      <p>“Pappachi’nin burnunu almış,” diye ısrar etti Mammachi.</p>

      <p>“Onu bilmem ama çok güzel bu kız,” diye bağırdı Kochu Maria. “Sundarikutty. Küçük bir melek.”</p>
    </div>

    <div class="in-subchapter html5_section epub-type_subchapter">
      <p>Küçük-melekler kumsal-rengi olurlar ve geniş paçalı pantolonlar giyerlerdi.</p>

      <p>Küçük-şeytanlarsa Havaalanı Perisi giysileri içinde çamur-rengi olurlardı, alınlarında da boynuza dönüşebilecek şişlikler bulunurdu. Tokyo’da Aşk’la tutturulmuş fıskıyeleri olurdu. Ve tersten okuma alışkanlıkları.</p>

      <p>Ve zahmet edip bakarsanız gözlerinde Şeytan’ı görürdünüz.</p>

      <p>Kochu Maria Sophie’nin iki elini ellerine aldı, avuçlarını yukarı çevirip yüzüne götürdü ve derin derin kokladı.</p>

      <p>“Ne yapıyor?” diye sordu Sophie; narin Londralı elleri nasırlı Ayemenemli ellerin arasındaydı. “Kim bu, neden ellerimi kokluyor?”</p>

      <p>“Aşçı o,” dedi Chacko. “O insanı böyle öper.”</p>

      <p>“Öpmek mi?” Sophie Mol ikna olmamıştı, ama ilgi duymuştu.</p>

      <p>“Ne müthiş bir şey!” dedi Margaret Kochamma. “Bir tür koklama! Kadınlarla erkekler de birbirlerine böyle mi yaparlar?”</p>

      <p>Sözlerinin tam olarak bu anlama gelmesini istememişti, kızardı. Evrende, utanmış okul öğretmeni biçiminde bir delik.</p>

      <p>“Hep yaparlar!” dedi Ammu, ağzının içinde alaycı bir şeyler gevelemeyi amaçlamıştı, ama sesi yüksek perdeden çıkmıştı. “Bizde bebekler böyle doğar.”</p>

      <p>Chacko onu tokatlamadı.</p>

      <p>O da ona tokat atmadı.</p>

      <p>Ama Beklenti Dolu Hava öfkelendi.</p>

      <p>“Sanırım karıma bir özür borçlusun Ammu,” dedi Chacko, koruyucu, sahiplenici bir havayla (Margaret Kochamma’nın <em>“Eski karın, Chacko”</em> demeyeceğini ve elindeki gülü suratına doğru sallamayacağını umuyordu).</p>

      <p>“Yo, hayır!” dedi Margaret Kochamma. “Benim suçumdu! Ben öyle demek istememiştim... Demek istediğim... Yani büyüleyici bir düşünce...”</p>

      <p>“Kesinlikle sorulabilecek bir soruydu,” dedi Chacko. “Bence Ammu özür dilemeli.”</p>

      <p>“Varlığı yeni keşfedilen lanet olası bir kabile gibi davranmak zorunda mıyız?” diye sordu Ammu.</p>

      <p>“Aman Tanrım!” dedi Margaret Kochamma.</p>

      <p>Oyun’un öfkeli sessizliğinde (yeşil-sıcaktaki mavi kalabalık hâlâ seyrediyordu) Ammu Plymouth’un yanına yürüdü, bavulunu aldı, kapıyı çarparak kapattı ve odasına gitti; omuzları parlıyordu; bu küstahlığı nereden öğrendiğini herkes merak etti.</p>

      <p>Gerçeği söylemek gerekirse merak edilmeyecek şey de değildi bu.</p>

      <p>Çünkü Ammu, böyle düşünmesine neden olabilecek ne eğitime sahipti ne o tür kitapları okumuştu ne de böyle insanlarla tanışmıştı.</p>

      <p>Ama yapısı öyleydi.</p>
    </div>

    <div class="in-subchapter html5_section epub-type_subchapter">
      <p>Çocukken, okuması için kendisine verilen Baba Ayı, Ana Ayı masallarını umursamamayı kısa sürede öğrenmişti. Kendi dünyasında, Baba Ayı Ana Ayı’yı bakır vazolarla dövüyordu, Ana Ayı da bu dayaklara sessiz bir çaresizlikle katlanıyordı.</p>

      <p>Ammu büyüme çağında babasının iğrenç ağını örmesini izlemişti. Konuklara sevimli ve güler yüzlü davranıyordu, üstelik bu konuklar beyazsa neredeyse yaltaklanıyordu onlara. Yetimhanelere ve cüzam hastanelerine bağışta bulunuyordu. Halkın arasında bilgili, eli açık ve ahlaklı adam imajını geliştirmek için çaba harcıyordu. Ama karısı ve çocuklarıyla yalnız kaldığında canavar gibi, işkilli bir zorbaya dönüşüyordu, kurnazlığı kötüye çalışan birine. İkisini de dövüyor, aşağılıyordu, sonra da böyle harika bir kocaya ve babaya sahip oldukları için kendilerine gıptayla bakan arkadaşlarına katlanmak zorunda bırakıyordu onları.</p>

      <p>Pappachi ansızın işinden çıkıp gelir ve Mammachi’yle kendisini dövüp evden dışarı atardı, bu yüzden Ammu, Delhi’deki evlerini çevreleyen mehndi çalılığının içinde saklanarak soğuk geceler geçirmişti (İyi Aileler onları görmesin diye dikilmişti bu çalılık).</p>

      <p>Böyle bir gecede dokuz yaşındaki Ammu annesiyle çalılığın içinde saklanırken odadan odaya seğirten Pappachi’nin ince siluetini ışıklı pencerelerde görmüştü. Karısıyla kızını dövmek (Chacko okuldaydı) ona yetmemişti, perdeleri yırtmış, mobilyaları tekmelemiş, bir lambayı yere atıp parçalamıştı. Işıklar söndükten bir saat sonra, Mammachi’nin korkulu yalvarmalarına aldırmayan küçük Ammu dünyada her şeyden çok sevdiği lastik çizmelerini kurtarmak için havalandırma deliklerinden birinin içinden sürünerek eve girmişti. Çizmeleri bir kâğıt torbaya koymuş ve sürünerek salona dönmüştü ki birden ışıklar yanıverdi.</p>

      <p>Pappachi bütün o zaman boyunca abanoz ağacından yapılma sallanan iskemlesinde oturmuş, karanlıkta sessizce sallanmıştı. Kızını yakaladığında hiçbir şey söylemedi. Fildişi saplı binici kırbacıyla (fotoğrafçıda çekilen fotoğrafta kucağında tuttuğu kırbaç) kamçıladı onu. Ammu ağlamadı. Kızı dövmeye son verince gidip Mammachi’nin dikiş kutusundan nakış makasını getirmesini istedi ondan. Kraliyet Böcekbilimcisi, Ammu’nun gözlerinin önünde onun yeni lastik çizmelerini annesinin nakış makasıyla parçaladı. Siyah lastik şeritler yere düştü. Makastan yumuşak makas sesleri çıkıyordu. Ammu, annesinin pencerede beliren gergin, korkulu yüzüne bakmadı. Sevdiği lastik çizmelerin paramparça olması on dakika sürdü. Son lastik şerit de yere düştüğünde babası ona soğuk, ifadesiz gözlerle baktı ve sallandı, sallandı, sallandı. Kıvrılıp bükülen lastik yılanlardan oluşan bir denizin ortasında.</p>

      <p>Ammu büyürken bu soğuk, hesaplı gaddarlıkla birlikte yaşamayı öğrendi. Bütün yaşamı boyunca içinde, Büyük Biri tarafından eziyet gören Küçük Biri’nin içinde büyüyen gururlu adalet duygusunu ve inatçı, pervasız mizacı geliştirdi. Kavgalardan ve tartışmalardan kaçınmak için özellikle hiçbir şey yapmadı. Aslında onun bunları arandığı, hatta zevkini çıkardığı bile söylenebilir.</p>
    </div>

    <div class="in-subchapter html5_section epub-type_subchapter">
      <p>“Gitti mi?” diye sordu Mammachi çevresini saran sessizliğe.</p>

      <p>“Gitti,” dedi Kochu Maria yüksek sesle.</p>

      <p>“Hindistan’da ‘Lanet Olsun’ denmesine izin verilir mi?” diye sordu Sophie Mol.</p>

      <p>“Kim söyledi onu?” diye sordu Chacko.</p>

      <p>“O söyledi,” dedi Sophie Mol. “Ammu Hala. Lanet olası kabile, dedi.”</p>

      <p>“Pastayı kes de herkese birer dilim ver,” dedi Mammachi.</p>

      <p>“Çünkü İngiltere’de böyle söylememize izin verilmez,” dedi Sophie Mol, Chacko’ya.</p>

      <p>“Neyi söylemenize?” diye sordu Chacko.</p>

      <p>“Le A Ne E Te O Le A Se I, dememize,” dedi Sophie Mol.</p>

      <p>Mammachi görmeyen gözlerle pırıl pırıl öğle sonrasına baktı. “Herkes burada mı,” diye sordu.</p>

      <p>“<em>Oower</em>, Kochamma,” dedi yeşil-sıcaktaki mavi kalabalık. “Hepimiz buradayız.”</p>
    </div>

    <div class="in-subchapter html5_section epub-type_subchapter">
      <p>Sahnedeki Oyun’un dışında Rahel Velutha’ya, “Biz orada değiliz,” dedi. “Öyle değil mi? Oynamıyoruz bile.”</p>

      <p>“Çok haklısın,” dedi Velutha. “Oynamıyoruz bile. Ama benim asıl bilmek istediğim, bizim Esthapappychachen Kuttappen Peter Mon’un nerede olduğu.”</p>

      <p>Ve kauçuk ağaçlarının arasında zevkli, soluk kesici, karman-çorman bir dansa dönüştü bu iş.</p>

      <div class="poem html5_section">
        <span><em>Ah, Esthapappychachen Kuttappen Peter Mon,</em></span> <span><em>Nereye gittin, ah nereye sen?</em></span>
      </div>

      <p>Karman çormanlıktan da bir bilmece-bulmacaya dönüştü.</p>

      <div class="poem html5_section">
        <span><em>Çat burada çat kapı arkasında,</em></span> <span><em>Nerede bulsak biz onu,</em></span> <span><em>Cennette mi yoksa cehennemde mi?</em></span> <span><em>Bir görünüp bir kaybolan Estha-Pen?</em></span>
      </div>

      <p>Kochu Maria, Mammachi tadına baksın diye pastadan bir dilim kesti.</p>

      <p>“Herkese birer dilim,” dedi Mammachi, Kochu Maria’ya, dilimin büyüklüğünü anlamak için yakutlu parmaklarıyla pastaya hafifçe dokunurken.</p>

      <p>Kochu Maria pastanın geri kalanını dikkatle, uğraşa didine, ağzından soluk alıp vererek kesti, sanki fırınlanmış koca bir kuzu kesiyordu. Dilimleri büyük bir gümüş tepsiye koydu. Mammachi kemanıyla <em>Evine Hoş Geldin Sophie Mol</em> şarkısını çaldı, insanın içini bayıltan, ağdalı bir ezgiydi. Tatlı-yapışkan ve yumuşak-kahverengi. Çikolata sahiline vuran çikolata dalgalar.</p>

      <p>Ezginin tam ortasında Chacko sesini, çikolata sesini bastıracak biçimde yükseltti. “Anne!” dedi (Yüksek Sesle Okuma sesiyle). “Anne! Yeter artık! Bırak şu kemanı!”</p>

      <p>Mammachi keman çalmayı kesti, Chacko’nun olduğu yöne baktı, yay havada kalmıştı.</p>

      <p>“Yeter mi? Sence yeterli mi Chacko?”</p>

      <p>“Fazla bile yeterli,” dedi Chacko.</p>

      <p>“Yeterse yeter,” diye mırıldandı Mammachi kendi kendine. “Artık dursam iyi olur.” Sanki bu düşünce yeni doğmuştu kafasında.</p>

      <p>Kemanını siyah, keman biçimli kutusuna geri koydu. Bir bavul gibi kapandı kutu. Müzik de onunla birlikte kapandı.</p>

      <p>Klik. Ve klik.</p>

      <p>Mammachi siyah gözlüğünü yeniden taktı. Ve kalın perdeleri sıcak günün üstüne kapattı.</p>
    </div>

    <div class="in-subchapter html5_section epub-type_subchapter">
      <p>Ammu evden çıkıp Rahel’i çağırdı.</p>

      <p>“Rahel! Öğlen uykusuna yatmanı istiyorum! Pastanı yedikten sonra içeri gir!”</p>

      <p>Rahel’in yüreğine bir ağırlık çöktü. <em>Öğle Nuykusu.</em> Nefret ediyordu bundan.</p>

      <p>Ammu içeri girdi.</p>
    </div>

    <div class="in-subchapter html5_section epub-type_subchapter">
      <p>Velutha Rahel’i yere indirdi, Rahel de bahçe yolunun kenarında, Oyun’un yanı başında umutsuzca durdu; ufkunu koskocaman ve hiç de hoş olmayan bir Nuyku kaplamıştı.</p>

      <p>“Hem bu adamla bu kadar içli dışlı da olma!” dedi Bebek Kochamma Rahel’e.</p>

      <p>“İçli dışlı mı?” dedi Mammachi. “Chacko mu? Kim içli dışlı oluyor?”</p>

      <p>“Rahel,” dedi Bebek Kochamma.</p>

      <p>“<em>Kimiyle</em> içli dışlı oluyor?”</p>

      <p>“Kiminle,” diye düzeltti Chacko annesini.</p>

      <p>“Pekâlâ, <em>kiminle</em> içli dışlı oluyor Rahel?” diye sordu Mammachi.</p>

      <p>“Senin sevgili Velutha’nla, kiminle olacak?” dedi Bebek Kochamma; Chacko’ya da: “Dün nerede olduğunu sorsana ona. Şu işi bir açığa çıkaralım hele.”</p>

      <p>“Şimdi olmaz,” dedi Chacko.</p>

      <p>“İçli dışlı ne demek?” diye sordu Sophie Mol, Margaret Kochamma’ya, ama yanıt alamadı.</p>

      <p>“Velutha mı? Velutha burada mı? Burada mısın?” diye sordu Mammachi, Öğle Sonrası’na.</p>

      <p>“<em>Oower</em> Kochamma.” Velutha ağaçların arasından çıkıp Oyun’a katıldı.</p>

      <p>“Ne olduğunu bulabildin mi?” diye sordu Mammachi.</p>

      <p>“Dipteki supabın contası,” dedi Velutha. “Değiştirdim. Artık çalışıyor.”</p>

      <p>“Öyleyse düğmesine bas,” dedi Mammachi. “Depo boşaldı.”</p>

      <p>“Bu adam bizim İntikam Meleğimiz olacak,” dedi Bebek Kochamma. Kâhin filan değildi, ansızın kehanette bulunabilmiş de değildi. Velutha’nın başını derde sokmak istiyordu. Ama kimse dikkat etmedi Bebek Kochamma’ya.</p>

      <p>“Söylediğimi unutmayın,” dedi, acı acı.</p>
    </div>

    <div class="in-subchapter html5_section epub-type_subchapter">
      <p>“Onu görüyor musun?” Elinde pasta tepsisiyle Rahel’in yanına giden Kochu Maria sormuştu bunu. Sophie Mol’dan söz ediyordu. “Büyüdüğünde bizim Kochammamız olacak, aylıklarımızı artıracak ve bize Onam’da naylon sariler verecek.” Kochu Maria sari biriktiriyordu, oysa şimdiye dek hiç giydiği olmamıştı, herhalde giymeyecekti de.</p>

      <p>“Ne olmuş yani?” dedi Rahel. “O zaman ben Afrika’da yaşıyor olacağım.”</p>

      <p>“Afrika mı?” diye bıyık altından gülümsedi Kochu Maria. “Afrika çirkin karaderili insanlar ve sivrisinek kaynıyor.”</p>

      <p>“Senden başka çirkin insan yok,” dedi Rahel, arkasından da (İngilizce olarak) ekledi: “Seni ahmak cüce!”</p>

      <p>“Ne dedin sen?” dedi Kochu Maria tehditkâr bir ifadeyle. “Dur söyleme. Biliyorum. Duydum. Mammachi’ye söyleyeceğim. Bekle de gör!”</p>

      <p>Rahel eski kuyunun olduğu yere yürüdü, orada genellikle öldürebileceği karıncalar olurdu. Ezildiklerinde ekşi bir osuruk kokusu yayan kırmızı karıncalar. Kochu Maria elinde pasta tepsisiyle Rahel’in peşinden gitti.</p>

      <p>Rahel ona o aptal pastadan istemediğini söyledi.</p>

      <p>“<em>Kushumbi</em>,” dedi Kochu Maria. “Kıskançlar doğruca cehenneme giderler.”</p>

      <p>“Kimmiş kıskanç?”</p>

      <p>“Bilmiyorum. Sen söyle,” dedi Kochu Maria, fırfırlı önlüğü ve hırçın yüreğiyle.</p>

      <p>Rahel güneş gözlüğünü yeniden takıp Sahnedeki Oyun’a baktı. Her şey öfke rengiydi. Margaret Kochamma ile Chacko’nun arasında duran Sophie Mol, sanki dayak yemesi gerekirmiş gibi görünüyordu. Rahel upuzun bir sıra sulu karınca buldu. Kiliseye gidiyorlardı. Kırmızılar giymişlerdi. Oraya varmadan öldürülmeleri gerekiyordu. Bir taşla ezilip yok edilmeleri. Kilisede kötü kokulu karıncalar bulunmamalıdır.</p>

      <p>Karıncalar can verirken çıtırdar gibi hafif bir ses çıkardılar. Bir cücenin tost ya da kıtır bisküvi yerken çıkardığı ses gibi.</p>

      <p><em>Karınca Kilisesi boş olacaktı; Karınca Piskoposu da, gülünç Karınca Piskoposu Giysisi içinde, gümüş bir kaptaki günlüğü sallayarak bekleyecekti. Ama kimse gelmeyecekti.</em></p>

      <p><em>Yeterli bir Karınca süresi bekledikten sonra Piskopos’un alnında gülünç bir Karınca Piskoposu kırışığı oluşacak ve başını kederle sallayacaktı.</em></p>

      <p><em>Parlayan renkli Karınca camlarına bakacak ve onlara bakmayı bitirince kocaman bir anahtarla kiliseyi kilitleyecek ve karartacaktı. Sonra eve, karısının yanına gidecek ve (eğer karısı ölmediyse), bir Karınca Öğle Nuykusu çekeceklerdi.</em></p>
    </div>

    <div class="in-subchapter html5_section epub-type_subchapter">
      <p>Şapkalı, geniş pantolonlu, Başından Beri Sevilen Sophie Mol, Rahel’in kuyunun arkasında ne yaptığını görmek için Oyun’un dışına çıktı. Ama Oyun da onunla birlikte gitti. Yürüyünce yürüdü, durunca durdu. Hoş gülümsemeler Sophie Mol’u izledi. Sophie Mol, ezilme yerinde çömelirken (paçalarının sarı uçları şimdi ıslak ve çamurluydu), hayranlık dolu gülümsemesiyle aşağı bakan Kochu Maria pasta tepsisini kenara çekti.</p>

      <p>Sophie Mol, kötü kokulu bulamacı nesnel bir kayıtsızlıkla süzdü. Ezilmiş kırmızı leşler ve kıpırdayan birkaç bacak taşın üstünü kaplamıştı.</p>

      <p>Kochu Maria, pasta kırıntılarıyla seyrediyordu.</p>

      <p>Hoş gülümsemeler Hoşlanarak seyrediyorlardı.</p>

      <p>Oynayan Küçük Kızlar.</p>

      <p>Tatlı.</p>

      <p>Biri kumsal-rengi.</p>

      <p>Biri esmer.</p>

      <p>Biri sevilen.</p>

      <p>Biri Daha Az Sevilen.</p>

      <p>“Bir tanesini öldürme de tek başına kalsın,” diye önerdi Sophie Mol.</p>

      <p>Rahel ona aldırmadı ve hepsini öldürdü. Sonra kabarık Havaalanı Giysisi, giysisine uygun donu (ütüsü kaçmış) ve uygun olmayan gözlüğüyle kaçıp gitti. Yeşil-sıcağın içinde kayboldu.</p>

      <p>Hoş Gülümsemeler, tıpkı bir sahne ışığı gibi, Sophie Mol’un üzerinde kaldı; belki de tatlı kuzinlerin saklambaç oynadıklarını düşünüyorlardı, tatlı kuzinlerin sık sık yaptığı gibi.</p>
    </div>
  </div>
</body>
</html>
