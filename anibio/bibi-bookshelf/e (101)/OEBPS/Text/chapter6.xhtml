<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Küçük Şeylerin Tanrısı</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h1 class="chapter-header"><span class="chp-num">6</span>Koçin kanguruları</h1>

    <p>Koçin Havaalanı’nda, Rahel’in yeni benekli donu hâlâ tiril tirildi. Provalar yapılmıştı. Oyunun Sahnelenme Günüydü. <em>Sophie Mol Ne Düşünecek?</em> haftasının doruk noktasıydı.</p>

    <div class="in-subchapter html5_section epub-type_subchapter">
      <p>Sabah Sea Queen Oteli’nde, gece rüyasında yunus balıklarını ve derin maviyi görmüş olan Ammu, Rahel’e süslü püslü Havaalanı Giysisini giymesinde yardımcı olmuştu. Ammu’nun beğenisinin, çizgisinden saptığı o şaşırtıcı kılıklardan biriydi: üzerinde minik gümüş pullar ve her iki omzunda da birer fiyonk bulunan kaskatı bir sarı dantel bulut. Fırfırlı eteği, kabarık dursun diye çirişli keten beziyle astarlanmıştı. Giysisi güneş gözlüğüne uymuyor diye Rahel üzülüyordu.</p>

      <p>Ammu Rahel’e giysisiyle bir örnek donu uzattı. Rahel ellerini Ammu’nun omuzlarına dayayarak yeni donunu giydi (sol bacak, sağ bacak) ve Ammu’yu gamzelerinden öptü (sol yanak, sağ yanak). Donun lastiği Rahel’in karnına yavaşça çarptı.</p>

      <p>“Teşekkürler Ammu,” dedi Rahel.</p>

      <p>“Teşekkürler mi?” dedi Ammu.</p>

      <p>“Yeni giysimle donum için,” dedi Rahel.</p>

      <p>Ammu gülümsedi. “Bir şey değil, tatlım,” dedi, ama üzgündü.</p>

      <p><em>Bir şey değil, tatlım.</em></p>

      <p>Rahel’in yüreğinin üzerindeki pervane, tüylü bacaklarından birini kaldırdı. Sonra yine koydu. Küçük bacak soğuktu. <em>Annesi onu biraz daha az seviyordu.</em></p>

      <p>Sea Queen’deki oda yumurta ve filtre kahve kokuyordu.</p>

      <p>Arabaya giderlerken Estha, içinde musluk suyu olan Eagle termosu taşıdı. Rahel de içinde kaynatılmış su olan Eagle termosu taşıdı. Eagle termoslarının üzerinde, kanatlarını açmış kartallar vardı, pençelerinin arasında yerküreyi tutuyorlardı. İkizler bu kartalların gün boyu dünyayı gözlediklerine, bütün gece de termos şişelerinin çevresinde uçtuklarına inanıyorlardı. Ay’ı kanatlarına alıp baykuşlar kadar sessiz uçuyorlardı.</p>

      <p>Estha’nın üzerinde uzun kollu, sivri yakalı, kırmızı bir gömlekle dar paçalı siyah bir pantolon vardı. Kabarık buklesi diri ve kusursuz görünüyordu. Tıpkı iyi çırpılmış yumurta beyazı gibi.</p>

      <p>Estha, Rahel’in –kabul etmeli ki haksız değildi– havaalanı giysisi içinde budalaya benzediğini söyledi. Rahel ona bir tokat attı, o da Rahel’e.</p>

      <p>Havaalanında ikisi de birbiriyle konuşmuyordu.</p>
    </div>

    <div class="in-subchapter html5_section epub-type_subchapter">
      <p>Genellikle <em>mundu</em> giyen Chacko bugün gülünç görünümlü, daracık bir takım elbise giymişti, ağzı kulaklarındaydı. Ammu onun tuhaf görünümlü, çarpılmış kravatını düzeltti. Kravat, kahvaltısını etmiş ve doymuştu.</p>

      <p>Ammu, “Kitlelerin Adamı’na böyle ansızın ne oldu?” dedi.</p>

      <p>Ama Chacko öylesine içi içine sığmaz, öylesine mutlu görünüyordu ki Ammu bunu gamzeleriyle söyledi.</p>

      <p>Chacko ona tokat atmadı.</p>

      <p>Dolayısıyla Ammu da ona vurmadı.</p>

      <p>Chacko, Sea Queen’deki çiçekçiden iki tane kırmızı gül almıştı, onları elinde dikkatlice tutuyordu.</p>

      <p>Şişman şişman.</p>

      <p>Hoşnutlukla.</p>
    </div>

    <div class="in-subchapter html5_section epub-type_subchapter">
      <p>Kerala Turizm Geliştirme Kurumu’nun işlettiği havaalanı mağazası, ağzına kadar Hindistan Havayolları Maharajalarıyla (küçük orta büyük), sedir ağacından fillerle (küçük orta büyük) ve <em>kathakali</em> dansçılarının kartonpattan yapılma maskeleriyle (küçük orta büyük) doluydu.</p>

      <p>Havada, sedir ağacının ve terikotonlu koltuk altlarının (küçük orta büyük) iç bayıltan kokusu vardı.</p>

      <p>Varış salonunda çimentodan yapılma dört tane gerçek boyutta kanguru vardı, çimentodan keselerinin üzerinde BENİ KULLAN yazıyordu. Keselerde, çimentodan yavrular yerine sigara izmaritleri, kullanılmış kibritler, şişe kapakları, fıstık kabukları, buruşturulmuş kâğıt bardaklar ve hamamböcekleri vardı.</p>

      <p>Kırmızı betel<a class="si-noteref epub-type_noteref" href="#f10" id="ref_f10">10</a> tükürükleri, kanguruların midelerini taze açılmış yaralar gibi lekelemişlerdi.</p>

      <p>Havaalanı kangurularının gülümseyen dudakları kırmızıydı.</p>

      <p>Kulaklarının uçları da pembe.</p>

      <p>Üzerlerine bastırınca, boş, pilli bir sesle “An-ne” diyecekmiş gibi duruyorlardı.</p>
    </div>

    <div class="in-subchapter html5_section epub-type_subchapter">
      <p>Sophie Mol’un uçağı gökmavisi Bombay-Koçin göklerinde göründüğünde, her şeyi daha iyi görebilmek isteyen kalabalık, demir parmaklıklara yaslandı.</p>

      <p>Varış salonunda, sevgi ve merak dolu kalabalıklar vardı, çünkü Bombay-Koçin uçağı, Yabancı Ülkeler’den dönenlerin geldiği uçaktı.</p>

      <p>Aileleri onları karşılamak üzere gelmişlerdi. Kerala’ nın her yanından. Uzun otobüs yolculuklarına çıkarak. Ranni’den, Kumili’den, Vizhinjam’dan, Uzhavoor’dan. Kimileri havaalanında gecelemiş, yiyeceklerini de yanlarında getirmişlerdi. Dönüş yolu için de <em>tapioka</em> gevrekleri ve <em>chakka velaichathu</em> getirmişlerdi.</p>

      <p>Hepsi de oradaydı; sağır <em>ammooma</em>’lar, huysuz, romatizmalı <em>appoopan</em>’lar, kocalarının özlemini çeken eşler, kurnaz amcalar, koşuşturan çocuklar. Yeniden değerlendirilecek nişanlılar. Öğretmenin, hâlâ Suudi Arabistan vizesi beklemekte olan kocası. Öğretmenin kocasının, hâlâ çeyizlerini bekleyen kız kardeşleri. Çelik işçisinin gebe karısı.</p>

      <p>“Çoğunluğu ayaktakımı,” dedi Bebek Kochamma surat asarak; parmaklığın yanındaki iyi yerini kaybetmek istemeyen bir anne, dikkati dağılan, gülümseyip çevresindeki insanlara el sallayan bebeğinin pipisini boş bir şişeye sokarken Bebek Kochamma başını öte yana çevirdi.</p>

      <p>“Çişş...” diye tısladı anne. Önce tatlı tatlı, sonra kızarak. Ama bebek kendisini Papa sanıyordu. Gülümsedi, el salladı, gülümsedi ve el salladı. Pipisi şişenin içindeyken.</p>

      <p>“Hindistan’ın Büyükelçileri olduğunuzu unutmayın sakın,” dedi Bebek Kochamma, Rahel ile Estha’ya. “Ülkeniz hakkındaki ilk izlenimleri sizden edinecekler.”</p>

      <p>Çift yumurta ikizi Büyükelçiler. Ekselansları Büyükelçi E(lvis) Pelvis ve Büyükelçi S(opa) Çekirgesi.</p>

      <p>Dimdik duran dantel giysisi ve lastik bantla tutturulmuş fıskıye saçıyla Rahel tıpkı ürkütücü zevkleri olan bir Havaalanı Perisi’ne benziyordu. Nemli kalçalar ve ürkütücü bir heyecanın ortasında kısılı kalmıştı (bir kere daha yaşayacaktı bunu, sarı bir kilisedeki cenaze töreninde). Yüreğinin üzerinde büyükbabasının pervanesi oturuyordu. Gökmavisi gökte keskin sesler çıkararak uçan ve içinde kuzenini taşıyan çelik kuşa sırtını döndü, gördüğü şuydu: Mor gülümseyişli kırmızı dudaklı kangurular çimento adımlarla havaalanının zemininde yürüyorlardı.</p>

      <div class="poem html5_section">
        <span>Topuk ve tırnak</span> <span>Topuk ve tırnak</span>
      </div>

      <p>Uzun düztaban ayaklar.</p>

      <p>Bebek keselerinde havaalanının çöpü.</p>

      <p>İçlerinden en küçüğü, İngiliz filmlerinde iş çıkışı kravatını gevşeten adamlar gibi boynunu ileri uzatıyordu. Ortancası, cebinin içinde tüttürebileceği bir sigara izmariti arıyordu. İçi gözükmeyen bir plastik torbada bayat bir Baladur fıstığı buldu. Kemirgen bir hayvan gibi ön dişleriyle kemirdi onu. En büyüğü, üzerinde <em>Kerala Turizm Geliştirme Kurumu Hoş Geldiniz Der</em> yazan ve <em>namasté</em> yapan bir <em>kathakali</em> dansçısının resmi olan panoyu salladı. Bir başka kangurunun dik tuttuğu panodaysa <em>nı’natsidniH tarahaB anısıyıK zinidleG şoH</em> yazıyordu, Hindistan’ın Baharat Kıyısına Hoş Geldiniz.</p>

      <p>Büyükelçi Rahel aceleyle insanların arasından yol bulup kardeşine, eş-büyükelçiye doğru ilerledi.</p>

      <p><em>Estha bak! Bak Estha bak!</em></p>

      <p>Büyükelçi Estha bakmadı. Bakmak istemedi. Boynuna astığı musluk suyu dolu Eagle termosuyla ve içinde dipsiz-derin bir duyguyla pürüzlü iniş pistini gözlüyordu; Portakallıiçecek Limonluiçecek Adamı onu nerede bulacağını biliyordu. Ayemenem’deki fabrikada. Meenachal kıyılarında.</p>

      <p>Ammu elinde çantasıyla gözlüyordu.</p>

      <p>Chacko gülleriyle.</p>

      <p>Bebek Kochamma da boynundaki kabarık doğum lekesiyle.</p>
    </div>

    <div class="in-subchapter html5_section epub-type_subchapter">
      <p>Sonra Bombay-Koçin hattı yolcuları dışarı çıktılar. Serin havadan sıcak havaya. Varış terminaline ilerlerken buruşukları açılan buruşmuş insanlar.</p>

      <p>İşte buradaydılar, Dışardan Dönenler; ütü istemeyen giysileri ve gökkuşağı renklerindeki güneş gözlükleriyle. Ezici sefaletlerine aristokrat bavullarında son verenler. Saz damlı evlerine beton çatılar ve ana-babalarının banyolarına termosifon koyanlar. Sulama sistemleri ve mikroplu depoları olanlar. Maksi etekleri ve yüksek topukları olanlar. Karpuz kolları ve dudakboyaları. Karıştırıcı-öğütücüleri ve otomatik flaşlı fotoğraf makineleri. Sayılacak anahtarları ve kilitlenecek dolapları olanlar. Çoktandır yemedikleri <em>kappa</em> ve <em>meen vevichatu</em>’ya açlık duyanlar. Onları karşılamaya gelen ailelerine sevgi duyanlar ve bu gelenler biraz... biraz... hantal oldukları için hafifçe utananlar. <em>Baksana nasıl giyinmişler! Havaalanına gelirken giyecek başka şeyleri vardır mutlaka! Malayalilerin dişleri neden böyle korkunç?</em></p>

      <p>Ya havaalanı! Otobüs terminaline benziyor. Binanın üzerindeki kuş pislikleri! Ya kanguruların üzerindeki tükürük lekeleri!</p>

      <p><em>Ohoo! Hindistan mahvoluyor!</em></p>

      <p>Otobüsle yapılan uzun yolculukların ve havaalanında gecelemelerin karşılığı sevgi ve birazcık da utanç olduğunda küçük çatlaklar çıkardı ortaya, bunlar gitgide büyür ve Dışarıdan Dönenler nasıl olduğunu anlamadan kendilerini Tarih Evi’nin önünde kapana kısılmış bulurlardı, düşleri de yeniden görülürdü.</p>

      <p>Ve işte, ütü istemeyen giysilerin ve pırıl pırıl bavulların ortasında Sophie Mol.</p>

      <p><em>Yüksükten su içen.</em></p>

      <p><em>Tabutta takla atan.</em></p>

      <p>Sophie Mol, saçlarında Londra’nın kokusuyla iniş pistinde yürüdü. Pantolonunun geniş paçaları ayak bileklerinin çevresinde dalgalandı. Hasır şapkasının altından uzun saçları taşıyordu. Bir eli annesinin elindeydi. Ötekini asker gibi sallıyordu (sol, sol, solsağsol).</p>

      <div class="poem html5_section">
        <span>Bir zamanlar</span> <span>Bir kız</span> <span>Vardı</span> <span>Uzun boylu ve</span> <span>İnce ve</span> <span>Sarışın</span> <span>Saçları</span> <span>Saçları</span> <span>Zen-ce-filin (solsol, sağ)</span> <span>Tatlı rengindeydi</span> <span>Bir zamanlar</span>
      </div>

      <p>Margaret Kochamma, Kesşunu, dedi.</p>

      <p>O da Kestişunu.</p>
    </div>

    <div class="in-subchapter html5_section epub-type_subchapter">
      <p>Ammu, “Onu görebiliyor musun, Rahel?” diye sordu.</p>

      <p>Dönüp baktığında, tiril tiril-donlu kızının çimentodan yapılma keseli hayvanlarla sohbet ettiğini gördü. Gidip kolundan tuttu kızını ve azarladı. Chacko elinde zaten bir şey taşıdığı için Rahel’i omzuna oturtamayacağını söyledi. İki kırmızı gül taşıyordu.</p>

      <p>Şişman şişman.</p>

      <p>Hoşnutlukla.</p>

      <p>Sophie Mol, Varış Salonu’na girince heyecanlanan, öfkelenen Rahel, Estha’ya çimdik attı. Derisini tırmalardı. Estha da Çin Bileziği taktı ona, yani iki eliyle Rahel’in bileğindeki deriyi ters yönlerde burdu. Rahel’in derisi kızarıp acıdı. Bileğini yalayınca diline tuz tadı geldi. Bileğindeki tükürüğü serin ve rahatlatıcıydı.</p>

      <p>Ammu olanları fark etmedi.</p>

      <p>Karşılayıcıları karşılananlardan, selamlayanları selamlananlardan ayıran yüksek demir parmaklığın üstünden uzanan Chacko, sırıtarak, elbisesini ve çarpılmış kravatını patlatırcasına, yeni kızına ve eski karısına doğru eğildi. Estha, içinden, “Eğil,” dedi.</p>

      <p>Yüksek Sesle Okuma sesiyle, “Selam bayanlar,” dedi Chacko (bir gece önce <em>Aşk. Çılgınlık. Umut. Sonsuz Sevinç</em> diyen sesiydi bu). “Yolculuğunuz nasıldı?”</p>

      <p>Havayı, Düşünceler ve Söylenecek Şeyler doldurdu. Ama böylesi zamanlarda söylenenler yalnızca Küçük Şeyler’dir. Büyük Şeyler içeride söylenmeden kalır ve bekler.</p>

      <p>“Selam ver ve Nasılsınız de,” dedi Margaret Kochamma, Sophie Mol’a.</p>

      <p>“Merhaba, Nasılsınız?” dedi Sophie Mol, demir parmaklığın üstünden, herkese söyler gibi.</p>

      <p>“Biri sana, biri de sana,” dedi Chacko gülleri uzatırken.</p>

      <p>“Ve Teşekkür Ederim?” dedi Margaret Kochamma, Sophie Mol’a.</p>

      <p>Sophie Mol da annesinin soru işaretine öykünerek, “Ve Teşekkür Ederim?” dedi.</p>

      <p>Arsızlığı için kızı tutup hafifçe sarstı Margaret Kochamma.</p>

      <p>“Hoş geldiniz,” dedi Chacko. “Sizleri tanıştırayım.” Sonra, Margaret Kochamma’nın tanıştırılmaya gereksinimi olmadığı için daha çok seyircileri ve kulak misafirlerini düşünerek, “Karım, Margaret,” dedi.</p>

      <p>Margaret Kochamma gülümsedi ve elindeki gülü Chacko’ya doğru salladı. <em>Eski karın Chacko! Dudakları</em> bu sözcükler için büküldüyse de sesli söylemedi.</p>

      <p>Chacko’nun Margaret gibi bir kadınla evli olmuş olmaktan gurur ve mutluluk duyduğu besbelliydi. Beyazdı o. Baskı çiçek desenli bir elbisesi vardı, altında bacakları. Sırtında kahverengi sırt çilleri. Kollarında kol çilleri.</p>

      <p>Ama Margaret’in çevresindeki hava nedense hüzünlüydü. Gözlerindeki gülümsemenin gerisindeki Keder hâlâ tazeydi, parlak bir maviydi. Felaketle sonuçlanan bir araba kazası yüzünden. Evrende Joe biçiminde bir delik olması yüzünden.</p>

      <p>“Hepinize merhaba,” dedi Margaret. “Sizi yıllardır tanıyor gibiyim.”</p>

      <p><em>Merhaba duvar.</em></p>

      <p>“Kızım Sophie,” dedi Chacko, gülüşü kısa ve sinirliydi; Margaret, “eski-kızın” diyerek düzeltir diye tasalanıyordu çünkü. Ama öyle bir şey demedi. Chacko’nunki kolay anlaşılır bir gülüştü. Estha’nın anlamamış olduğu Portakallıiçecek Limonluiçecek Adamı’nın gülüşü gibi değildi.</p>

      <p>“Mer’ba,” dedi Sophie Mol.</p>

      <p>Estha’dan daha uzun boyluydu. Ve daha iri. Gözleri mavi-gri-maviydi. Solgun cildi sahildeki kumların rengindeydi. Ama şapkalı saçları harika bir koyu kızıl-kahveydi. Ve evet (ah evet!), Pappachi’nin burnu biçimlenmeye başlamıştı yüzünde. Kızın burnunun içinde bir Kraliyet Böcekbilimcisi’nin burnu bekliyordu. Pervane-sever burnu. Sophie Mol’un elinde çok sevdiği İngiliz malı, şık çantası vardı.</p>

      <p>“Kız kardeşim Ammu,” dedi Chacko.</p>

      <p>Ammu, Margaret Kochamma’ya büyüklerin Merhabasını, Sophie Mol’a çocukların Mer’ba’sını söyledi. Rahel, Ammu’nun Sophie Mol’u ne kadar sevdiğini kestirebilmek için atmaca gibi gözlediyse de anlayamadı.</p>

      <p>Varış Salonu’nda apansız çıkan bir rüzgâr gibi kahkahalar dolaştı. Malayalam dilindeki filmlerin en sevilen, en tutulan komedyeni olan Adoor Basi az önce uçaktan inmişti (Bombay-Koçin). Eli kolu, zaptedemediği bir sürü paketle dolu olsa da halkın buna aldırmayan tezahüratı karşısında kendini bir şeyler yapmak zorunda hissetti. Bir yandan elindeki paketleri yere düşürürken bir yandan da <em>“Ende Deivomay! Eee sadhanangal!”</em> diyordu.</p>

      <p>Estha keyifle, yüksek sesle güldü.</p>

      <p>“Ammu bak! Adoor Basi paketlerini düşürüyor!” dedi. “Elindekileri taşıyamıyor bile!”</p>

      <p>“Mahsus yapıyor,” dedi Bebek Kochamma yeni edindiği, tuhaf bir İngiliz aksanıyla. “Hiç aldırma ona!”</p>

      <p>“Filmartisti,” diye açıkladı Margaret Kochamma ile Sophie Mol’a, Adoor Basi’yi tanıtırken, ara sıra <em>Fil</em> yapan bir <em>Martist</em> der gibi çıkmıştı sözcükler ağzından. “Sadece dikkat çekmeye çalışıyor,” dedi Bebek Kochamma ve dikkatini adama yöneltmeyi inatla reddetti.</p>

      <p>Ama Bebek Kochamma haksızdı. Adoor Basi dikkat çekmeye çalışmıyordu. Daha önce çekmiş olduğu dikkate layık olmaya çalışıyordu yalnızca.</p>

      <p>“Halam, Bebek,” dedi Chacko.</p>

      <p>Sophie Mol şaşırmıştı. Bebek Kochamma’yı gözlerini açarak, merakla inceledi. İneklerin ve köpeklerin yavrularını tanıyordu. Ayılarınkini de (çok geçmeden Rahel’e bir yarasa yavrusu gösterecekti). Ama <em>hala</em> bebekler aklını karıştırmıştı.</p>

      <p>Bebek Kochamma, “Merhaba Margaret,” ve “Merhaba Sophie,” dedi. Sophie Mol’un çok güzel olduğunu ve kendisine bir orman perisini hatırlattığını söyledi. Ariel’i.</p>

      <p>“Ariel’in kim olduğunu biliyor musun?” diye sordu Sophie Mol’a. “<em>Fırtına</em>’daki Ariel’in?”</p>

      <p>Sophie Mol bilmediğini söyledi.</p>

      <p>“‘Arının emdiği yeri ben de emerim?’”</p>

      <p>Sophie Mol bilmediğini söyledi.</p>

      <p>“‘Bir yabani çuhaçiçeğinin içine dalarım?’”</p>

      <p>Sophie Mol bilmediğini söyledi.</p>

      <p>“Shakespeare’in <em>Fırtına</em>’sı?” diye ısrar etti Bebek Kochamma.</p>

      <p>Bebek Kochamma bütün bunları elbette Margaret Kochamma’ya kendini göstermek için yapıyordu. Kendini Ayaktakımı’ndan ayrı tutmak için.</p>

      <p>“Övünmeye çalışıyor,” diye fısıldadı Büyükelçi E. Pelvis, Büyükelçi S.Çekirgesi’nin kulağına. Büyükelçi Rahel’in kıkır kıkır gülüşü, mavi yeşil bir baloncuğun içinde (ekmekağacı sineğinin rengi) ağzından kaçtı ve havaalanının sıcak havasında patladı. Puff diye patladı.</p>

      <p>Bebek Kochamma bunu gördü ve bu işi başlatanın Estha olduğunu anladı.</p>

      <p>“Sıra VIP’lerde,” dedi Chacko (hâlâ Yüksek Sesle Okuma sesini kullanıyordu).</p>

      <p>“Yeğenim Esthappen.”</p>

      <p>“Elvis Presley,” dedi Bebek Kochamma intikam almak için. “Galiba biz burada zamanın gerisinde kaldık.” Herkes Estha’ya bakıp güldü.</p>

      <p>Büyükelçi Estha’nın bej, sivri burunlu ayakkabılarının tabanlarından öfkeli bir duygu yükseldi, kalbinin çevresine gelince durdu.</p>

      <p>“Nasılsın Esthappen?” dedi Margaret Kochamma.</p>

      <p>“Teşekkürleriyiyim.” Estha’nın sesinde somurtkanlık okunuyordu.</p>

      <p>“Estha,” dedi Ammu tatlı tatlı, “biri sana ‘Nasılsın’ derse sen de ona ‘Nasılsın’ demelisin. ‘Teşekkürler, iyiyim demek yetmez. Hadi bakalım, SİZ nasılsınız de.”</p>

      <p>Büyükelçi Estha, Ammu’ya baktı.</p>

      <p>“Hadi,” dedi Ammu Estha’ya. “SİZ nasılsınız?”</p>

      <p>Estha’nın uykulu gözleri inatla bakıyordu.</p>

      <p>“Ne dediğimi duydun mu?” dedi Ammu, Malayalam dilinde.</p>

      <p>Büyükelçi Estha mavigrimavi gözleri ve Kraliyet Böcekbilimcisi’nin burnunu üzerinde hissetti. “SİZ nasılsınız” içinden gelmiyordu.</p>

      <p>“Esthappen!” dedi Ammu. Onun da içinde bir öfke kabardı ve yüreğini sarmaladı. Gereğinden Çok Daha Büyük Bir Öfke. Kendi yetki alanında baş gösteren bu isyanın onu nedense küçük düşürdüğünü hissediyordu. Her şeyin kusursuz olmasını istemişti. Hint-İngiliz Görgü Kuralları Yarışması’nda çocukları ödül alsın istemişti.</p>

      <p>Chacko Ammu’ya Malayalam dilinde, “Lütfen. Daha Sonra. Şimdi yapma,” dedi.</p>

      <p>Ve Ammu’nun Estha’ya dikilen öfkeli gözleri, <em>Pekâlâ, daha sonra</em> dediler.</p>

      <p>Ve “Sonra”, korkunç, tehditkâr, tüyler ürperten bir sözcük oldu.</p>

      <p>Son.Ra.</p>

      <p>Yosunlu bir kuyunun içindeki boğuk sesli bir çan gibi. Titreksi ve sık tüylü. Pervanenin ayakları gibi.</p>

      <p>Sahne oyunu kötü gitmişti. Musonda kalan turşu gibi bozulmuştu.</p>

      <p>“Ve yeğenim,” dedi Chacko. “Rahel nerede?” Çevresine bakındı ama onu bulamadı. Yaşamındaki inişli çıkışlı değişiklerle başa çıkamayan Büyükelçi Rahel, havaalanının kirli perdelerine sucuk gibi dolanmıştı, yerinden ayrılmıyordu. Bata sandaletli bir sucuk.</p>

      <p>“Ona boş ver,” dedi Ammu. “Dikkat çekmeye çalışıyor.”</p>

      <p>Ammu da yanılıyordu. Rahel hak ettiği dikkati çekmemeye çalışıyordu.</p>

      <p>“Merhaba Rahel,” dedi Margaret Kochamma havaalanının kirli perdesine.</p>

      <p>“Nasılsınız?” diye mırıldandı kirli perde, anlaşılmaz bir sesle.</p>

      <p>“Oradan çıkıp merhaba demek istemiyor musun?” dedi Margaret Kochamma tatlı bir öğretmen sesiyle. (Onların gözlerinde Şeytan’ı görene dek Miss Mitten’in sesi de böyleydi.)</p>

      <p>Büyükelçi Rahel perdenin içinden çıkamadığı için çıkmıyordu. Çıkamıyordu, çünkü çıkamıyordu. Çünkü Her Şey yanlıştı. Ve çok geçmeden hem kendisi hem de Estha için bir ‘Son Ra’ olacaktı.</p>

      <p>Tüylü pervaneler ve buz gibi kelebeklerle dolu. Ve boğuk sesli çanlarla. Ve yosunla.</p>

      <p>Ve bir Baykuş’la.</p>

      <p>Havaalanının kirli perdesi büyük bir rahatlıktı ve bir karanlıktı ve bir kalkandı.</p>

      <p>“Ona boş ver,” dedi Ammu ve gergin dudaklarla gülümsedi.</p>

      <p>Rahel’in zihnini mavi-gri-mavi gözleri olan değirmentaşları doldurmuştu.</p>

      <p>Ammu şimdi onu daha da az seviyordu. Chacko’nun da sabrı tükenmek üzereydi.</p>
    </div>

    <div class="in-subchapter html5_section epub-type_subchapter">
      <p>“İşte bavullar geldi!” diye bağırdı Chacko. Kurtulduğuna seviniyordu.</p>

      <p>“Gel, Sophie’cik, bavullarını alalım.”</p>

      <p><em>Sophie</em>’cik.</p>

      <p>Estha, Chacko’nun, elbisesinden, çarpık kravatından ve genelde abartılı hareketlerinden ürküp kenara çekilen kalabalığı iterek parmaklık boyunca yürümesini seyretti. Göbeğinin iriliği yüzünden Chacko yürürken hep yokuş yukarı gidiyormuş gibi görünürdü. Hayatın dik ve kaygan yamaçlarını iyimserlikle tırmanıyormuş gibi. Chacko parmaklığın bir yanında, Margaret Kochamma ile Sophie Mol da öbür yanında yürüyorlardı.</p>

      <p><em>Sophie</em>’cik.</p>

      <p>Kepli ve apoletli Oturan Adam da Chacko’nun elbisesinden ve çarpık kravatından ürkmüştü; onun, bavulların verildiği bölüme geçmesine izin verdi.</p>

      <p>Aralarındaki parmaklık bitince Chacko Margaret Kochamma’yı öptü, sonra da Sophie Mol’u kucağına aldı.</p>

      <p>“Bunu son kez yaptığımda gömleğim ıslanmıştı,” deyip güldü Chacko. Kızı kucakladı ve kucakladı ve kucakladı. Onun mavi-gri-mavi gözlerini, böcekbilimci burnunu, şapkalı kızıl kahve saçlarını öptü.</p>

      <p>Sonra Sophie Mol, Chacko’ya, “Ihh... affedersiniz. Artık beni yere indirebilir misiniz?” dedi. “Ben, ıhh... böyle kucağa alınmaya pek alışkın değilim de.”</p>

      <p>Ve Chacko onu yere indirdi.</p>

      <p>Büyükelçi Estha (inatçı gözleriyle) Chacko’nun elbisesinin birden sarktığını, gevşediğini gördü.</p>

      <p>Chacko bavulları alırken, kirli perdeli pencerede Son Ra, Şimdi oldu.</p>

      <p>Estha, Bebek Kochamma’nın boynundaki doğum lekesinin yalandığını ve zevkli bir beklentiyle zonkladığını gördü. <em>Du-dum, du-dum.</em> Bir bukalemun gibi renk değiştiriyordu. Dum-yeşil, dum-mavi-siyah, dum-hardal-sarısı.</p>

      <div class="poem html5_section">
        <span><em>Çaya gelen</em></span> <span><em>ikizler</em></span>
      </div>

      <p>“Pekâlâ,” dedi Ammu. “Artık yeter. İkiniz de. <em>Çık</em> oradan Rahel!”</p>

      <p>Perdenin içinde Rahel gözlerini yumdu ve yeşil ırmağı, sessiz ve derinden yüzen balıkları ve güneşteki (arkalarını görebilen) yusufçukların bürümcüğe benzer kanatlarını düşündü. Velutha’nın kendisi için yapmış olduğu en şanslı balık oltasını düşündü. Ne zaman budala balığın biri yoklasa suya dalan ucu ağırlıklı sarı kamıştan oltasını. Velutha’yı düşündü ve onun yanında olabilmeyi arzuladı.</p>

      <p>Sonra Estha onu perdeden çıkardı. Çimento kangurular Rahel’i gözlüyorlardı.</p>

      <p>Ammu ikizlere baktı. Bebek Kochamma’nın boynunda zonklayan doğum lekesinin sesi dışında ortalık sessizdi.</p>

      <p>“Evet,” dedi Ammu.</p>

      <p>Aslında bir soruydu bu. Evet?</p>

      <p>Ve yanıtı yoktu.</p>

      <p>Büyükelçi Estha gözlerini yere indirdi, (öfkeli duyguların yükseldiği) ayakkabılarının bej ve sivri burunlu olduğunu gördü. Büyükelçi Rahel yere baktı ve Bata sandaletler içindeki ayak parmaklarının yerlerinden kopmaya çalıştıklarını gördü. Bir başkasının ayağına gitmek üzere harekete geçtiklerini. Ve kendisinin onları durduramayacağını. Çok geçmeden ayakları parmaksız kalacak, demiryolu geçidindeki cüzamlı gibi sargılanmış olacaktı.</p>

      <p>“Bir kez daha,” dedi Ammu, “çok ciddiyim, bir kez daha insanların yanında bana karşı gelecek olursan, adam gibi davranmasını öğrenebileceğin bir yere gönderirim seni. Anladın mı?”</p>

      <p>Ammu gerçekten öfkelendiği zaman Adam Gibi derdi. Adam Gibi, içinde adamların kaynaştığı bir çukuru çağrıştırırdı.</p>

      <p>“Anladın. Mı?” diye yineledi Ammu.</p>

      <p>Ürkek gözler ve bir fıskıye Ammu’ya baktı.</p>

      <p>Uykulu gözler ve şaşkın kabarık bukle Ammu’ya baktı.</p>

      <p>İki kafa üçer kez evet anlamında sallandı.</p>

      <p>Evet. Anladık.</p>

      <p>Bir sürü şey yapılabilecekken bu olayın böylesine boşa harcanması Bebek Kochamma’nın keyfini kaçırmıştı. Başını salladı.</p>

      <p>“Ne anlaması!” dedi. <em>Ne anlaması!</em></p>

      <p>Ammu ona doğru döndü, başının bu dönüşü bir soruydu.</p>

      <p>“Boşuna,” dedi Bebek Kochamma. “Sinsi bunlar. Görgüsüz. Hilekâr. Yabanileşiyorlar. Baş edemezsin onlarla.”</p>

      <p>Ammu, Estha ile Rahel’e döndü yine, gözleri buğulu mücevherler gibiydi.</p>

      <p>“Herkes çocukların bir Baba’ya ihtiyaçları olduğunu söylüyor. Ben de hayır diyorum. Benim çocuklarımın yok. Neden, biliyor musunuz?”</p>

      <p>İki kafa başlarını evet anlamında salladılar.</p>

      <p>“Söyleyin öyleyse,” dedi Ammu.</p>

      <p>Esthappen ile Rahel, hemen hemen aynı anda, “Çünkü sen bizim Ammumuzsun ve Babamızsın ve bizi iki kat seviyorsun,” dediler.</p>

      <p>“İki kattan da fazla,” dedi Ammu. “Bu yüzden dediğimi unutmayın. İnsanların duyguları değerlidir. Siz herkesin yanında bana karşı gelirseniz herkes yanlış bir izlenim edinir.”</p>

      <p>“Ne biçim büyükelçisiniz siz?” dedi Bebek Kochamma.</p>

      <p>Büyükelçi E. Pelvis ile Büyükelçi S. Çekirgesi başlarını yere eğdiler.</p>

      <p>“Bir de şu var Rahel,” dedi Ammu. “TEMİZ ile KİRLİ arasındaki farkı öğrenmenin vakti geldi de geçiyor bile. Özellikle de bu ülkede.”</p>

      <p>Büyükelçi Rahel yere baktı.</p>

      <p>“Elbisen TEMİZ – temizdi,” dedi Ammu. “Şu perdeyse KİRLİ. Şu kangurular KİRLİ. Ellerin KİRLİ.”</p>

      <p>Ammu’nun TEMİZ ve KİRLİ sözcüklerini böyle bağırarak söylemesi Rahel’i korkutmuştu. Sanki bir sağıra söylüyordu Ammu.</p>

      <p>“Haydi, şimdi gidin de doğru dürüst merhaba deyin,” dedi. “Bunu yapacak mısınız yapmayacak mısınız?”</p>

      <p>İki kafa iki kez sallandı.</p>
    </div>

    <div class="in-subchapter html5_section epub-type_subchapter">
      <p>Büyükelçi Estha ile Büyükelçi Rahel, Sophie Mol’a doğru yürüdüler.</p>

      <p>“İnsanlar Adam Gibi davranmak için nereye gönderilirler dersin?” diye sordu Estha, Rahel’e fısıltıyla.</p>

      <p>“Hükümete,” dedi Rahel, yine fısıltıyla, çünkü böyle olduğunu biliyordu.</p>

      <p>“Nasılsın?” dedi Estha, Sophie Mol’a, Ammu’nun duyabileceği bir sesle.</p>

      <p>“Tıpkı öküzün karşısındaki tren gibi,” diye fısıldadı Sophie Mol, Estha’ya. Bunu okulda Pakistanlı bir sınıf arkadaşından öğrenmişti.</p>

      <p>Estha Ammu’ya baktı.</p>

      <p>Ammu’nun gözleri, <em>Sen doğru olanı yaptın ya, ona aldırma</em> der gibiydi.</p>

      <p>Havaalanının otoparkından geçerlerken sıcak hava, elbiselerinin altına girdi, tiril tiril donlarını nemlendirdi. Çocuklar arkada kalmışlar, park etmiş otomobillerin ve taksilerin arasından dolaşarak geliyorlardı.</p>

      <p>“Sizinkisi vurur mu?” diye sordu Sophie Mol.</p>

      <p>Nasıl bir yanıt vermeleri gerektiğini bilemeyen Estha ile Rahel hiçbir şey söylemediler.</p>

      <p>“Benimkisi vurur,” dedi Sophie Mol, kışkırtıcı bir sesle. “Hatta tokadı patlatır.”</p>

      <p>“Bizimkisi vurmaz,” dedi Estha dürüstçe.</p>

      <p>“Şanslısın,” dedi Sophie Mol.</p>

      <p><em>Ceparçluğu olan şanslı zengin çocuk. Büyükannesinin fabrikası da miras kalacak. Dertsiz.</em></p>

      <p>III. Sınıf Havaalanı İşçileri Sendikası’nın bir günlük sembolik açlık grevi yaptıkları yerin önünden geçtiler. Ve III. Sınıf Havaalanı İşçileri Sendikası’nın bir günlük sembolik açlık grevini seyreden insanların önünden.</p>

      <p>Ve insanları seyreden insanları seyreden insanların önünden.</p>

      <p>Yüksek bir banyan ağacına asılı küçük bir teneke levhada, <em>Cinsel Sorunlarınız için Dr. O.K. Joy’u arayın,</em> diyordu.</p>

      <p>“Dünyada en çok kimi seviyorsun?” diye sordu Rahel, Sophie Mol’a.</p>

      <p>“Joe’yu,” dedi Sophie Mol duraksamadan. “Babamı. İki ay önce öldü. Bu şoku atlatmak için geldik buraya.”</p>

      <p>“Ama senin baban Chacko,” dedi Estha.</p>

      <p>“Sadece <em>asıl</em> babam o,” dedi Sophie Mol. “Benim babam Joe. Hiç dövmez beni. Hemen hemen hiç.”</p>

      <p>“Öldüyse nasıl dövebilir ki seni?” diye sordu Estha haklı olarak.</p>

      <p>“Sizin babanız nerede?” diye sordu Sophie Mol.</p>

      <p>“Babam...” Rahel yardım ararcasına Estha’ya baktı.</p>

      <p>“...burada değil,” dedi Estha.</p>

      <p>“Sana listemi söyleyeyim mi?” diye sordu Rahel Sophie Mol’a.</p>

      <p>“Nasıl istersen,” dedi Sophie Mol.</p>

      <p>Rahel’in “liste”si, karmaşayı düzeltme çabasıydı. Sevgisiyle görev duygusu arasında bocalarken durmadan değiştirirdi onu. Ama bu liste kesinlikle duygularının gerçek ölçüsü değildi.</p>

      <p>“Önce Ammu ve Chacko gelir,” dedi Rahel. “Sonra da Mammachi...”</p>

      <p>“Büyükannemiz,” diye açıkladı Estha.</p>

      <p>“Erkek kardeşinden daha mı çok?” dedi Sophie Mol.</p>

      <p>“Biz sayılmayız,” dedi Rahel. “Hem Estha değişebilir. Ammu öyle diyor.”</p>

      <p>“Ne demek bu? Nasıl değişecek?” diye sordu Sophie Mol.</p>

      <p>“Değişip bir Erkek-Şoven Domuz olabilir,” dedi Rahel.</p>

      <p>“Hiç sanmam,” dedi Estha.</p>

      <p>“Her neyse, Mammachi’den sonra Velutha, sonra da...”</p>

      <p>“Velutha kim?” diye sordu Sophie Mol.</p>

      <p>“Sevdiğimiz biri,” dedi Rahel. “Velutha’dan sonra da sen,” dedi Rahel.</p>

      <p>“Ben mi? Beni neden sevesin?” dedi Sophie Mol.</p>

      <p>“Çünkü birinci dereceden kuziniz. Bu yüzden sevmem gerek,” dedi Rahel saygıyla.</p>

      <p>“Ama beni tanımıyorsun bile,” dedi Sophie Mol. “Hem ben seni sevmiyorum ki.”</p>

      <p>“Ama beni tanırsan seveceksin,” dedi Rahel güvenle.</p>

      <p>“Pek sanmam,” dedi Estha.</p>

      <p>“Neden?” dedi Sophie Mol.</p>

      <p>“Çünkü,” dedi Estha. “Hem zaten o büyük olasılıkla cücenin biri olacak.”</p>

      <p>Sanki bir cüce kesinlikle sevilemezmiş gibi.</p>

      <p>“Olmayacağım,” dedi Rahel.</p>

      <p>“Olacaksın,” dedi Estha.</p>

      <p>“Olmayacağım.”</p>

      <p>“Olacaksın.”</p>

      <p>“Olmayacağım.”</p>

      <p>“Olacaksın. Biz ikiziz,” diye Sophie Mol’a açıklama yaptı Estha, “bak o benden ne kadar kısa.”</p>

      <p>Rahel zorunlu olarak derin bir soluk aldı, göğsünü şişirdi ve Estha’yla arasındaki boy farkını Sophie Mol’a göstermek üzere havaalanının otoparkında kardeşiyle sırt sırta verip durdu.</p>

      <p>“Belki de bücür olacaksın,” diye atıldı Sophie Mol. O zaman boyun cüceden uzun ama... insandan daha kısa olur.”</p>

      <p>Sessizlik bu uzlaşmadan emin değildi.</p>

      <p>Varış Salonu’nun kapısında, karanlık, kırmızı dudaklı, kanguru biçimli bir karaltı, çimento ayağını yalnızca Rahel’e salladı. Çimento öpücükler küçük helikopterler gibi havadan hızla geçti.</p>

      <p>“Kırıta kırıta yürümesini biliyor musunuz?” diye sordu Sophie Mol.</p>

      <p>“Hayır. Hindistan’da öyle yürümeyiz,” dedi Büyükelçi Estha.</p>

      <p>“Ama biz İngiltere’de yürürüz,” dedi Sophie Mol. “Bütün mankenler öyle yürür. Televizyonda. Bak, çok kolay.”</p>

      <p>Ve üçü, önde Sophie Mol, havaalanının otoparkında kırıta kırıta, mankenler gibi kalçalarını sallaya sallaya yürüdüler; <em>Eagle</em> termosları ve İngiliz malı, havalı çantaları kalçalarının üzerinde hopluyordu. Büyükler gibi yürüyen terli cüceler.</p>

      <p>Gölgeler peşlerinden geldi. Işıktaki pervaneler gibi, mavi bir kilise göğünde gümüş uçaklar.</p>
    </div>

    <div class="in-subchapter html5_section epub-type_subchapter">
      <p>Kuyruklu, gökmavisi Plymouth Sophie Mol’a gülümsedi. Krom-tamponlu köpekbalığı gülümsemesiydi.</p>

      <p>Cennet Turşuları-arabası-gülüşü.</p>

      <p>Margaret Kochamma üzerinde turşu şişeleri ve Cennet ürünlerinin listesi yazılı olan tabelalar taşıyan kamyoneti gördüğünde, “Aman Tanrım!” dedi. “Kendimi bir reklamdaymış gibi hissediyorum!” Üst üste, “Aman Tanrım!” dedi.</p>

      <p>Aman Tanrım! Aman Tanrımamantanrım!</p>

      <p>“Dilimli ananas yaptığınızı bilmiyordum!” dedi. “Sophie ananası çok sever. Değil mi Soph?”</p>

      <p>“Bazen,” dedi Soph. “Bazen de sevmem.”</p>

      <p>Margaret Kochamma kahverengi sırt çilleri ve kol çilleri ve altından bacakları görünen çiçekli giysisiyle reklamın içine tırmandı.</p>

      <p>Sophie Mol öne, Chacko ile Margaret Kochamma’nın arasına oturdu, çünkü onların kızıydı; koltuğun arkalığının üstünden yalnızca şapkası görünüyordu.</p>

      <p>Rahel ile Estha arkaya oturdular.</p>

      <p>Bavullar bagajdaydı.</p>

      <p><em>Bagaj,</em> hoş bir sözcüktü. <em>Tombul,</em> korkunç bir sözcüktü.</p>

      <p>Ettumanoor yakınlarında ölü bir tapınak filinin yanından geçtiler, yola düşen bir yüksek gerilim hattına değip ölmüştü. Ettumanoor belediyesinden bir mühendis hayvanın leşinin kaldırılmasını gözetiyordu. Dikkatli olmak zorundaydılar, çünkü verecekleri karar, bundan sonra hükümetin gerçekleştireceği Bütün Kalın Derili Leş Atımları için örnek oluşturacaktı. Bir itfaiye arabasıyla birkaç tane şaşkın itfaiyeci de vardı. Belediyenin görevlisi elinde bir dosya bağırıp duruyordu. Bir Joy Dondurma arabasıyla, içine sekiz ya da dokuz fıstıktan fazlası sığmayacak biçimde zekice hazırlanmış daracık külahlarda fıstık satan bir adam da vardı.</p>

      <p>Sophie Mol, “Bakın, ölü bir fil,” dedi.</p>

      <p>Chacko durup hayvanın Kochu Thomban (Küçük Fil) olması olasılığı var mı diye sordu; bu dediği tapınak fili, ayda bir kez hindistancevizi yemek için Ayemenem’deki eve gelirdi. Onun olmadığını söyledi adamlar.</p>

      <p>Tanıdıkları bir fil değil de yabancı bir hayvan olduğunu öğrenince içleri rahatlayıp yola devam ettiler.</p>

      <p>“Tanru’ya şükür,” dedi Estha.</p>

      <p>“Tanrı’ya şükür,” diye düzeltti Bebek Kochamma.</p>

      <p>Yolda, Sophie Mol, işlenmemiş kauçuğun kötü kokusunu uzaktan tanımayı ve kauçuğu taşıyan kamyon iyice uzaklaşana kadar burun deliklerini tıkamayı öğrendi.</p>

      <p>Bebek Kochamma yolculukta söylenen şarkılardan birine başlamayı önerdi.</p>

      <p>Estha ile Rahel, uysal bir sesle İngilizce şarkı söylemek zorundaydılar. Neşeyle. Sanki bütün hafta boyunca bu şarkının provasını yapmak zorunda bırakılmamışlar gibi. Büyükelçi E. Pelvis ve Büyükelçi S. Çekirgesi.</p>

      <div class="poem html5_section">
        <span><em>Tanrı’nın yakınlığından Ha-az duy</em></span> <span><em>Haz duy bu yakınlı-ıktan.</em></span>
      </div>

      <p>Telaf-Fuz-Ları kusursuzdu.</p>

      <p>Plymouth, tepesinde turşular, metal kuyruklarında gökmavisi gökyüzüyle yeşil öğle sıcağının içinden hızla geçiyordu.</p>

      <p>Ayemenem’e girerlerken kabak yeşili bir kelebeğe çarptılar (belki de kelebek onlara çarptı).</p>
    </div>
  </div>

  <div class="si-footnotes html5_section epub-type_footnote">
    <div class="si-footnote html5_aside epub-type_footnote" id="f10">
      <a class="si-backref" href="#ref_f10">10</a><span class="si-footnote-text">. Özellikle Asya’da, Betel palmiyesinin yapraklarıyla birlikte çiğnenen ve tükürük oluşumunu hızlandıran bir tür sarmaşık biber. (Ç.N.)</span>
    </div>
  </div>
</body>
</html>
