<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Küçük Şeylerin Tanrısı</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_subchapter">
  <div class="subch-container html5_section">
    <p>Yirmi üç yıl sonra, sarı tişörtlü, koyu tenli Rahel karanlıkta Estha’ya doğru döner.</p>

    <p>“Esthapappychachen Kuttappen Peter Mon,” der.</p>

    <p>Fısıldar.</p>

    <p>Ağzını oynatır.</p>

    <p>Güzel annelerinin ağzını.</p>

    <p>Dimdik oturan, tutuklanmayı bekleyen Estha, parmaklarını o ağza götürür. O ağızdan çıkan sözcüklere dokunmak için. Fısıltıyı korumak için. Parmakları o ağzın biçimini izler. Dişlere dokunur. Eli tutulur, öpülür.</p>

    <p>Üzerine püsküren yağmurun ıslattığı, soğuk bir yanağa bastırılır.</p>

    <div class="in-subchapter html5_section epub-type_subchapter">
      <p>Rahel doğrulup oturdu ve Estha’ya sarıldı. Onu yanına çekti.</p>

      <p>Uzun süre böylece yattılar. Karanlıkta uyanık olarak. Sessizlik ve Boşlukta.</p>

      <p>Ne yaşlıydılar. Ne genç.</p>

      <p>Ama yaşanabilir, ölünebilir bir yaşta.</p>
    </div>

    <div class="in-subchapter html5_section epub-type_subchapter">
      <p>Rastlantıyla karşılaşmış iki yabancıydılar.</p>

      <p>Hayat başlamadan önce tanımışlardı birbirlerini.</p>

      <p>Bundan sonra olanları açıklamak için hiç kimsenin söyleyeceği fazla bir şey olamazdı. Cinselliği Aşk’tan ayıracak (Mammachi’nin kitabına göre) hiçbir şey söylenemezdi. Ya da İhtiyaçları Duygulardan.</p>
    </div>

    <div class="in-subchapter html5_section epub-type_subchapter">
      <p>Belki de Rahel’in gözlerinden bakan kimse olmadığı söylenebilirdi yalnızca. Bir pencereden denize bakan kimse olmadığı. Ya da ırmaktaki bir kayığa. Ya da sisin içinden geçen şapkalı bir adama.</p>

      <p>Belki havanın biraz soğuk olduğu söylenebilirdi yalnızca. Biraz nemli. Ama çok sessiz. Hava.</p>

      <p>Ama söylenecek ne vardı ki?</p>

      <p>Gözyaşlarının olduğu söylenebilirdi. Sessizlikle Boşluğun birbirlerine, üst üste konulmuş kaşıklar gibi uydukları söylenebilirdi. Güzel bir boynun başladığı yerdeki çukurluklarda birinin burnunu çektiği. Sert, bal rengi bir omuzda yarımay biçiminde diş izleri olduğu. Her şey olup bittikten sonra da onların birbirlerine sarılmayı sürdürdükleri. O gece o ikisinin paylaştığı şeyin mutluluk değil, korkunç bir keder olduğu söylenebilirdi.</p>

      <p>Onların bir kez daha Aşkın Yasalarına karşı geldikleri. Kimin sevilebileceğini söyleyen yasalara. Ve nasıl. Ve ne kadar.</p>
    </div>

    <div class="in-subchapter html5_section epub-type_subchapter">
      <p>Issız fabrikanın damında, yalnız davulcu davul çalıyordu. Tel örgülü bir kapı çarpıldı. Fabrikanın zemininde bir fare seğirtti. Eski turşu fıçılarını örümcek ağları mühürlemişti. Biri dışında hepsi boştu; onun içinde ufak, katılaşmış bir öbek beyaz toz vardı. Bir Peçelib Aykuş’tan kalma kemik tozu. Çoktan ölmüş. Turşulanmış.</p>

      <p>Sophie Mol’un sorduğu soruya yanıt: <em>Chacko, yaşlı kuşlar ölmek için nereye gider? Ölü kuşlar neden taş gibi gökten düşmezler?</em></p>

      <p>Geldiği günün akşamı sormuştu bunu. Bebek Kochamma süs havuzunun yanında durmuş, gökte dönenen şahinlere bakıyordu.</p>

      <p>Sophie Mol. Şapkalı, geniş pantolonlu, ve Başından Beri Sevilmiş.</p>

      <p>Margaret Kochamma, gerekli hapları vermek için (çünkü Karanlığın Yüreği’ne yolculuk edildiğinde, (b)Herkesin <em>başına her şeyin gelebileceğini</em> biliyordu) Sophie Mol’u içeriye çağırdı. Lif hastalığı. Sıtma. İshal olabilirdi. Ne yazık ki Boğularak Ölme’yi önleyecek ilacı yoktu.</p>

      <p>Sonra yemek vakti geldi.</p>

      <p>“Budala, akşam yemeği denir ona, budala,” dedi Sophie Mol, kendisini çağırmak için gönderilen Estha’ya.</p>

      <p><em>Budala akşam yemeğinde,</em> çocuklar ayrı, daha küçük bir masaya oturtuldular. Sırtı yetişkinlerin masasına dönük oturan Sophie Mol, yemeği görünce yüzünü buruşturdu. Kendisine hayranlıkla bakan küçük kuzenlerine ağzındaki her lokmayı gösteriyordu; yarı çiğnediği, topak yaptığı, taze kusmuk gibi dilinde tuttuğu her lokmayı.</p>

      <p>Rahel ona öykününce Ammu gördü ve onu alıp yatağına götürdü.</p>
    </div>

    <div class="in-subchapter html5_section epub-type_subchapter">
      <p>Ammu yaramaz kızını yatırıp üstünü örttü, ışığı kapattı. İyi geceler öpücüğü Rahel’in yüzünde ıslaklık bırakmamıştı; Rahel onun gerçekten kızgın olmadığını anladı.</p>

      <p>“Bana kızmadın Ammu.” Mutlulukla fısıldamıştı. <em>Annesi onu birazcık daha fazla seviyordu.</em></p>

      <p>“Hayır.” Ammu bir kez daha öptü onu. “İyi geceler tatlım. Allah rahatlık versin.”</p>

      <p>“İyi geceler Ammu. Estha da hemen gelsin.”</p>

      <p>Ammu giderken kızının fısıltısını duydu: “Ammu!”</p>

      <p>“Ne var?”</p>

      <p>“<em>Seninle ben aynı kandanız.</em>”</p>

      <p>Ammu karanlıkta oda kapısına yaslandı; sanki onlardan başka ışık kaynağı yokmuşçasına, konuşmaların pervane gibi o beyaz çocukla annesinin çevresinde dolaştığı yemek masasına dönmek istemiyordu canı. Bir sözcük daha duyarsa öleceğini, kuruyup öleceğini hissetti Ammu. Chacko’nun gururla, tenis kupası kazanmışçasına gülümseyişine bir dakika daha katlanmak zorunda kalırsa. Ya da Mammachi’den yayılan ve bir sualtı akıntısına benzeyen cinsel kıskançlığa. Ya da Ammu’yla çocuklarını dışarda bırakmayı, olayların içinde sahip oldukları konumu başlarına kakmayı amaçlayan Bebek Kochamma’nın konuşmalarına.</p>

      <p>Karanlıkta kapıya dayanmış dururken, öğleden sonra gördüğü düşün, karabasanın, okyanusta yükselen, yükselip dalgaya dönüşen sular gibi içinde kıpırdadığını hissetti. Bir omuzu dik bir uçurum gibi ansızın bitiveren, teni tuzlu, güleryüzlü adam, kaba kumlu sahilin gölgelerinden sıyrıldı ve ona doğru yürüdü.</p>

      <p>Kimdi o?</p>

      <p>Kim olmuş olabilirdi?</p>

      <p>Kayıplar Tanrısı.</p>

      <p>Küçük Şeylerin Tanrısı.</p>

      <p>Ürpermiş Tenlerin ve Apansız Gülümseyişlerin Tanrısı.</p>

      <p>İki işi aynı anda yapamıyordu.</p>

      <p><em>Kadına dokunurken, onunla konuşamıyordu; onu severken bırakıp gidemiyordu; konuşurken dinleyemiyordu; savaşırken kazanamıyordu.</em></p>

      <p>Ammu onu özledi. Bütün varlığıyla onu delice arzuladı.</p>

      <p>Yemek masasına geri döndü.</p>
    </div>
  </div>
</body>
</html>
