<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Küçük Şeylerin Tanrısı</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h1 class="chapter-header"><span class="chp-num">19</span>Ammu’yu kurtarmak</h1>

    <p>Karakolda, Müfettiş Thomas Mathew iki koka kola getirtti. Kamış da. Saygılı bir polis memuru plastik bir tepsinin üzerinde getirdiği kolaları masanın başında, müfettişin karşısında oturan kir pas içindeki iki çocuğa verdi; çocukların başları, üzerinde karmakarışık dosyalarla kâğıtlar duran masanın boyunu pek az aşıyordu.</p>

    <p>Böylece, iki hafta içinde, Estha’ya ikinci kez şişelenmiş korku sunuldu. Soğutulmuş. İçinde hava kabarcıklarıyla. Bazen koka kolayla her şey daha iyi gitmiyordu.</p>

    <p>Kolanın gazı burnuna kaçtı. Geğirdi. Rahel kıkır kıkır güldü. Koka kolası kabarıp giysisine fışkırana kadar kamışın içine üfledi. Kola her yere taştı. Estha duvarda asılı tabeladaki yazıyı yüksek sesle tersinden okudu.</p>

    <p>“âkeZ kalraP,” dedi. “runO, kilzisekeL,”</p>

    <p>“taatİ, takadaS,” dedi Rahel.</p>

    <p>“S İ L O P.”</p>

    <p>Müfettiş Thomas Mathew doğrusu sakin kaldı. Çocukların çelişkiler içinde olduklarının farkındaydı. İrileşen gözbebeklerini gördü. Bütün bunları daha önce de görmüştü... insan zihninin kaçış supabıydı. Travmalara dayanma yolu. Bunları göz önüne alıp sorularını ustalıkla sordu. Masumca sözcüklerle. “Doğum günün ne zaman Mon”la, “En sevdiğin renk hangisi Mol” arasında sordu.</p>

    <p>Yavaş yavaş, kopuk kopuk, birbiriyle bağlantısız bir biçimde her şey yerli yerine oturmaya başladı. Adamları ona kap kacağı anlatmışlardı. Ot şilteyi. Unutulmayacak oyuncakları. Bütün bunlar şimdi anlam kazanıyordu. Müfettiş Thomas Mathew hiç de gülünesi bulmamıştı bunları. Bebek Kochamma’yı getirtmek için bir jip yolladı. O geldiğinde çocukların odada olmamasına özen gösterdi. Kadını selamlamadı.</p>

    <p>“Oturun,” dedi.</p>

    <p>Bebek Kochamma yolunda gitmeyen bir şey olduğunu sezdi.</p>

    <p>“Onları buldunuz mu? Her şey yolunda mı?”</p>

    <p>“Hiçbir şey yolunda değil,” diye yanıtladı onu Müfettiş.</p>

    <p>Gözlerindeki bakış, sesinin tonu, Bebek Kochamma’ ya bu kez başka türlü biriyle karşı karşıya olduğunu hissettirdi. Bir önceki görüşmelerindeki uzlaştırıcı polis memuru değildi bu. Bebek Kochamma bir iskemleye çöktü. Müfettiş Thomas Mathew sözünü esirgemedi.</p>

    <p>Kottayam polisi, <em>Bebek Kochamma</em>’nın ifadesi üzerine harekete geçmişti. Paravan tutuklanmıştı. Ne yazık ki yakalanması sırasında ağır yaralanmıştı, büyük olasılıkla bu geceyi çıkaramayacaktı. Ne var ki çocuklar, kendi istekleriyle evden kaçmış olduklarını söylemişlerdi. Kayıkları devrilmiş ve İngiliz çocuk ölmüştü. Kazayla. Bu da polisin sırtına, teknik açıdan suçsuz olan bir adamın Gözetim Altındayken Ölümü’nü yüklemişti. Doğru; bir Paravan’dı o. Doğru; kötü davranışları olmuştu. Ancak güç günler yaşanıyordu ve o adam, teknik açıdan, yasalar karşısında suçsuzdu. Herhangi bir suçlama yapılamazdı.</p>

    <p>“Ya ırza tecavüz girişimi?” diye sordu, Bebek Kochamma, cılız bir sesle.</p>

    <p>“Irza tecavüz kurbanının şikâyeti <em>nerede?</em> Başvurdu mu? İfade verdi mi? İfadesini getirdiniz mi?” Müfettiş’in sesi saldırgancaydı. Neredeyse düşmancaydı.</p>

    <p>Bebek Kochamma büzülmüş gibi duruyordu. Gözlerinin ve çenesinin altındaki etler sarkmıştı. İçinde korku mayalanıyor, ağzındaki tükürük ekşiyordu. Müfettiş ona bir bardak su uzattı.</p>

    <p>“Durum çok basit. Ya ırza tecavüz kurbanı şikâyette bulunacak ya da çocuklar, tanıklık edecek bir polisin yanında, kendilerini kaçıran kişinin o Paravan olduğunu tanılayacaklar. Ya da...” Bebek Kochamma’nın kendisine bakmasını bekledi. “...ya da sizi bilerek yanlış ifade vermekle suçlayacağım. Suçtur bu.”</p>

    <p>Bebek Kochamma’nın açık mavi bluzu terden koyu mavi olmuştu. Müfettiş Thomas Mathew onu sıkıştırmadı. Ülkenin içinde bulunduğu siyasal ortamda, kendi başının da büyük derde girebileceğini biliyordu. Yoldaş K.N.M. Pillai’nin bu fırsatı elinden kaçırmayacağının farkındaydı. İçgüdülerine uymuş olduğu için kendine kızıyordu. Desenli havlusunu gömleğinin içine sokup göğsüyle koltuk altlarını kuruladı. Bürosu sessizdi. Karakoldaki sesler, çizmelerin takırtısı, sorguya çekilen birinin ara sıra acıyla bağırması, uzaktan uzağa, sanki başka bir yerden geliyormuş gibi duyuluyordu.</p>

    <p>“Çocuklar kendilerine söyleneni yaparlar,” dedi Bebek Kochamma. “Onlarla biraz yalnız kalabilir miyim?”</p>

    <p>“Nasıl isterseniz.” Müfettiş ayağa kalkıp bürodan çıkmaya hazırlandı.</p>

    <p>“Onları beş dakika sonra içeri gönderin lütfen.”</p>

    <p>Müfettiş Thomas Mathew olur deyip dışarı çıktı.</p>

    <p>Bebek Kochamma parlayan, terli yüzünü sildi. <em>Pallusunun</em> ucuyla etli boynunun tabakaları arasındaki girintilerde biriken teri silebilmek için boynunu gerdi, tavana doğru baktı. Sonra haçını öptü.</p>

    <p><em>Kutsal Meryem, kutsal anamız...</em></p>

    <p>Duanın sözleri aklına gelmiyordu.</p>

    <p>Kapı açıldı. Estha ile Rahel’i içeri soktular. Üstleri başları çamur içindeydi. Her yanlarına koka kola bulaşmıştı.</p>

    <p>Bebek Kochamma’yı görür görmez canlandılar. Arka kanatları olağanüstü sık pullarla kaplı pervane, kanatlarını her ikisinin de yüreklerinin üstüne gerdi. <em>Bebek Kochamma neden gelmişti? Ammu neredeydi? Hâlâ odasında kilitli miydi?</em></p>

    <p>Bebek Kochamma sert sert baktı onlara. Uzun süre konuşmadı. Konuştuğunda sesi boğuk ve yabancı çıktı.</p>

    <p>“Kimin kayığıydı o? Nereden buldunuz onu?”</p>

    <p>“Bizimdi. Biz bulduk. Velutha da bizim için onardı onu,” diye fısıldadı Rahel.</p>

    <p>“Ne kadar zamandır sizdeydi o kayık?”</p>

    <p>“Sophie Mol’un geldiği gün bulmuştuk.”</p>

    <p>“Evden bir şeyler çalıp kayıkla karşıya mı geçirdiniz?”</p>

    <p>“Biz oyun oynuyorduk yalnızca...”</p>

    <p>“<em>Oyun mu?</em> Siz buna oyun mu diyorsunuz?”</p>

    <p>Bebek Kochamma yeniden söze başlamadan önce onlara uzun uzun baktı.</p>

    <p>“Tatlı küçük kuzininizin cesedi salonda yatıyor. Balıklar gözlerini yemişler. Annesi durmadan ağlıyor. Siz buna <em>oyun</em> mu diyorsunuz?”</p>

    <p>Bir esinti ansızın pencerenin perdesini havalandırdı. Rahel dışarda park etmiş cipleri görebiliyordu. Yürüyen insanları. Adamın biri motosikletini çalıştırmaya çabalıyordu. Ne zaman gaza bassa, başındaki kask çarpılıyordu.</p>

    <p>Müfettiş’in odasında Pappachi’nin pervanesi kıpır kıpırdı.</p>

    <p>“Bir insanın canına kıymak korkunç bir şeydir,” diyordu Bebek Kochamma. “Bir insanın yapabileceği en kötü şeydir. <em>Tanrı</em> bile bağışlamaz bunu. Bunu biliyorsunuz, öyle değil mi?”</p>

    <p>İki kafa, iki kez aşağı sallandı.</p>

    <p>“Yine de...”, hüzünle baktı ikizlere, “yaptınız bunu.” Onların gözlerinin içine baktı. “Birer katilsiniz siz.” Bu sözlerin onların içine iyice çökmesini bekledi.</p>

    <p>“Bunun bir kaza olmadığını benim bildiğimi biliyorsunuz. Onu nasıl kıskandığınızı biliyorum ben. Mahkemede yargıç bana sorarsa, ona bunları anlatmak zorundayım, değil mi? Yalan söyleyemem, öyle değil mi?” Eliyle yanındaki iskemleye dokundu. “Gelin, oturun şuraya...”</p>

    <p>İki uysal poponun dört kanadı iskemlenin üzerine sıkıştı.</p>

    <p>“Sorduklarında onlara sizin ırmağa tek başınıza gitmenizin yasak olduğunu anlatmak zorundayım. Kuzininizin yüzme bilmediğini bilmenize karşın sizinle gitmeye onu nasıl zorladığınızı da. Irmağın ortasında onu kayıktan aşağı nasıl attığınızı. Bir kaza değildi, öyle değil mi?”</p>

    <p>Faltaşı gibi açılmış dört göz ona baktı. Anlattığı öyküden büyülenmişlerdi. <em>Sonra ne oldu?</em></p>

    <p>“Bu durumda hapse girmek zorundasınız,” dedi Bebek Kochamma tatlı tatlı. “Anneniz de sizin yüzünüzden hapse girecek. Hoşunuza gider mi bu?”</p>

    <p>Dehşet dolu gözler ve bir Fıskıye, Bebek Kochamma’ya baktı.</p>

    <p>“Üçünüz de değişik hapishanelere konulacaksınız. Hindistan’daki hapishanelerin neye benzediğini bilir misiniz?”</p>

    <p>İki kafa iki kez hayır anlamında sallandı.</p>

    <p>Bebek Kochamma tuzağını kurdu. Hapishane hayatıyla ilgili (hayalinden) tablolar çizdi. Hamamböcekli yemekler. Tuvaletlerde yumuşak kahverengi tepeler gibi yükselen kakalar. Yatak haşaratları. Dayaklar. Ammu’nun onların yüzünden hapiste geçireceği uzun yıllar üzerinde uzunca durdu. Hapisten çıktığında –yani eğer hapiste ölmezse– nasıl yaşlı, hasta, kafası bitli bir kadın olacağını. Tatlı, sevecen sesiyle, üçünü bekleyen berbat geleceği sistemli bir biçimde gözlerinde canlandırdı. En ufak bir umut ışığını bile yok ettikten, hayatlarını tümüyle çökerttikten sonra peri masalındaki vaftiz annesi gibi onlara çıkış yolunu gösterdi. Yaptıkları şey için Tanrı onları asla bağışlamayacaktı, ama dünyadayken, vermiş oldukları zararı biraz olsun gidermelerinin bir yolu vardı. Annelerinin kendileri yüzünden acı çekmesinin, aşağılanmasının önüne geçebilmelerinin. Ancak, pratik davranmaya hazır olmalıydılar.</p>

    <p>“Şanslısınız ki,” dedi Bebek Kochamma, “şanslısınız ki polis bir hata yapmış. <em>Uğurlu</em> bir hata.” Durdu. “Ne olduğunu biliyorsunuz, değil mi?”</p>

    <p>Polisin masasındaki cam kâğıt ağırlığının içinde hapsolmuş insanlar vardı. Estha onları görebiliyordu. Vals yapan bir kadınla bir erkek. Kadının üzerinde beyaz bir giysi, altında da bacakları vardı.</p>

    <p>“Biliyorsunuz, değil mi?”</p>

    <p>Kâğıt-ağırlığı-valsi çalıyordu. Mammachi kemanla çalıyordu onu.</p>

    <p><em>“Ra-ra-ra-ra-rum.</em></p>

    <p><em>Parum-parum.”</em></p>

    <p>“Şu var ki,” diyordu Bebek Kochamma’nın sesi, “olan olmuş. Müfettiş onun zaten öleceğini söylüyor. Bu yüzden polisin ne düşündüğü onun için önemli değil artık. Önemli olan, sizin hapse girmeyi isteyip istemediğiniz ve Ammu’nun <em>sizin</em> yüzünüzden hapse girip girmeyeceği. Bunun kararını siz vereceksiniz.”</p>

    <p>Kâğıt ağırlığının içindeki hava kabarcıkları, kadınla erkeği su altında vals yapıyorlarmış gibi gösteriyordu. Mutlu görünüyorlardı. Belki de evleneceklerdi. Kadın, beyaz giysisiyle. Erkek siyah elbisesi ve çarpık kravatıyla. Birbirlerinin gözlerinin içine bakıyorlardı.</p>

    <p>“Onu kurtarmak istiyorsanız tek yapacağınız şey, kocaman <em>meeshas</em>’lı Amca’yla gitmek. Size bir soru soracak. Bir tek soru. Sizin yapacağınız tek şey, ona ‘Evet’ demek. O zaman hepimiz eve gidebiliriz. Çok basit. Ufak bir bedel ödemiş olacaksınız.”</p>

    <p>Bebek Kochamma, Estha’nın bakışlarını izledi. İçinden kâğıt ağırlığını alıp pencereden dışarı fırlatmak geliyordu. Kalbi deli gibi çarpıyordu.</p>

    <p>“Evet!” dedi canlı, gevrek bir sesle; gerginliği sesine yansımaya başlamıştı. “Müfettiş Amca’ya ne diyeyim? Ne karar verdik? Ammu’yu kurtarmak istiyor musunuz, yoksa onu hapse mi gönderelim?”</p>

    <p>Sanki onlara iki çeşitli bir seçenek sunuyordu. Balığa mı gidelim domuzları mı yıkayalım? Domuzları mı yıkayalım balığa mı gidelim?</p>

    <p>İkizler başlarını kaldırıp ona baktılar. Korku dolu iki ses neredeyse aynı anda fısıldadı: “Ammu’yu kurtaralım.”</p>

    <p>Sonraki yıllarda ikizler bu sahneyi kafalarından defalarca geçireceklerdi. Çocukken. Gençken. Yetişkinken. Kandırılıp mı yapmışlardı yaptıklarını? Cehenneme yolculuk için tuzağa mı düşürülmüşlerdi?</p>

    <p>Bir bakıma, evet. Ama bu kadar basit değildi. Her ikisi de kendilerine bir seçenek sunulduğunu biliyorlardı. Ne kadar da çabuk karar vermişlerdi. Başlarını kaldırıp neredeyse aynı anda, “Ammu’yu kurtaralım” demeden önce bir saniye bile düşünmemişlerdi. Kendimizi kurtaralım. Annemizi kurtaralım.</p>

    <p>Bebek Kochamma’nın gözleri parladı. Rahatlamak, müshil ilacı gibi gelmişti ona. Tuvalete gitme ihtiyacındaydı. Hem de hemen. Kapıyı açıp Müfettiş’i sordu.</p>

    <p>“İyi çocuklar bunlar,” dedi ona, geldiğinde. “Sizinle gidecekler.”</p>

    <p>“İkisinin birden gelmesine gerek yok. Biri gelse yeter,” dedi Müfettiş Thomas Mathew. “Hangisi olsa olur. Mon. Mol. Hanginiz gelecek benimle?”</p>

    <p>“Estha.” Seçimi Bebek Kochamma yapmıştı. Pratik olanın Estha olduğunu biliyordu. Daha uysal olanın. Daha uzak görüşlü. Daha sorumlu. “Sen git. Haydi yavrum.”</p>

    <p><em>Küçük adam. Bir karavanda yaşardı. Tam tam.</em></p>

    <p>Estha gitti.</p>

    <p>Büyükelçi E. Pelvis. Faltaşı gözlü, kabarık buklesi dağılmış. İki yanında uzun boylu polisler olan kısa boylu bir büyükelçi; üstlendiği korkunç görevle Kottayam Karakolu’nun iç organlarının derinlerine iniyordu. Taş zeminde ayak sesleri yankılanıyordu.</p>

    <p>Rahel Müfettiş’in odasında kaldı; Müfettiş’e ait yandaki tuvalette Bebek Kochamma bağırsaklarını boşaltırken çıkan kaba seslere kulak verdi. Bebek Kochamma dışarı çıktığında, “Sifon çalışmıyor,” dedi. “Ne kötü.” Büyük aptesinin rengini ve kıvamını Müfettiş’in görecek olması onu sıkıntıya sokmuştu.</p>

    <div class="in-subchapter html5_section epub-type_subchapter">
      <p>Hücre kapkaranlıktı. Estha hiçbir şey göremiyor, ama güçlükle, kesik kesik alınan soluğun sesini duyabiliyordu. Bok kokusu öğürttü onu. Birisi elektrik düğmesini çevirdi. Aydınlık. Göz kamaştırıcı. Velutha, pislikle kaplı, kaygan zeminde göründü. Modern bir lambanın içinden çıkıveren paramparça bir cin. Çıplaktı, ıslak <em>mundusu</em> çıkartılmıştı. Kafatasından salgı gibi kan boşanıyordu. Yüzü şişmişti, kafası balkabağına benziyordu, ucunda yükseldiği incecik sapa göre fazla iri ve ağırdı. Yüzünde korkunç, ters dönmüş bir gülümseme olan bir balkabağı. Polis çizmeleri, Velutha’dan yayılan ve içinde çıplak, parlak elektrik ampulünün yansısı görülen çiş birikintisinin yanından çekildiler.</p>

      <p>Estha’nın içinde ölü balıklar yükseldi. Polislerden biri Velutha’yı çizmesi ile dürttü. Tepki almadı. Müfettiş Thomas Mathew çömeldi, cipinin anahtarını Velutha’nın tabanına sürttü. Şiş gözler açıldı. Çevrede dolaştı. Bir kan perdesinin gerisinden, sevilen bir çocuğun üzerinde durdu. Estha, Velutha’nın içinde bir şeyin gülümsediğini hayal etti. Dudakları değildi, zedelenmemiş bir başka parçasıydı. Belki de dirseğiydi. Ya da omzu.</p>

      <p>Müfettiş sorusunu sordu. Estha’nın dudakları, Evet, dedi.</p>

      <p>Çocukluk, ayak parmaklarının ucuna basarak dışarı çıktı.</p>

      <p>Sessizlik, yağ gibi içeri aktı.</p>

      <p>Biri ışığı kapattı, Velutha görünmez oldu.</p>
    </div>

    <div class="in-subchapter html5_section epub-type_subchapter">
      <p>Polis cipiyle geri dönerlerken Bebek Kochamma uyku hapı almak için Güvenilir Doktorlar’da aracı durdurttu. Çocuklara ikişer tane verdi. Chungham Köprüsü’ne geldiklerinde gözleri kapanmaya başlamıştı. Estha, Rahel’in kulağına bir şey fısıldadı.</p>

      <p>“Sen haklıydın. Velutha değildi. Urumban’dı.”</p>

      <p>“Tanrı’ya şükür,” diye fısıldadı Rahel de.</p>

      <p>“Acaba o nerededir?”</p>

      <p>“Afrika’ya kaçmıştır.”</p>

      <p>Derin bir uykunun kucağında annelerine teslim edildiklerinde bu masalın kanatlarında uçuyorlardı.</p>

      <p>Ertesi sabah, Ammu onları uyandırıncaya kadar öyle kaldılar. Ama o zaman da iş işten geçmişti.</p>

      <p>Bu konularda deneyimli biri olan Müfettiş Thomas Mathew, haklı çıkmıştı. Velutha sabaha çıkamamıştı.</p>

      <p>Gece yarısını yarım saat geçe Ölüm onu almaya gelmişti.</p>

      <p>Ya mavi kanaviçeli bir yatak örtüsünün üzerinde kıvrılmış uyuyan aile? Onlara gelen neydi?</p>

      <p>Ölüm değildi. Yalnızca hayatın sonu.</p>
    </div>

    <div class="in-subchapter html5_section epub-type_subchapter">
      <p>Sophie Mol’un cenaze töreninden sonra Ammu çocukları karakola geri götürdüğünde, Müfettiş mangolarını seçerken (pat <em>pat),</em> ceset çoktan ortadan kaldırılmıştı. Polisin genellikle ölüleri attığı <em>themmady kuzhy</em>’ye –yoksullar çukuruna– fırlatılmıştı.</p>
    </div>

    <div class="in-subchapter html5_section epub-type_subchapter">
      <p>Bebek Kochamma, Ammu’nun karakola gittiğini öğrenince dehşete kapıldı. Bebek Kochamma’nın yaptığı her şey bir tek varsayıma dayandırılmıştı. Başka ne yaparsa yapsın, ne kadar öfkeli olursa olsun, Ammu’nun Velutha ile olan ilişkisini herkesin önünde asla itiraf etmeyeceğini düşünüp kumar oynamıştı. Çünkü, Bebek Kochamma’ya göre, böyle bir şey Ammu’yu da çocuklarını da mahvederdi. Sonsuza kadar. Ama Bebek Kochamma, Ammu’nun kişiliğinin sivri ve tehlikeli yanını hiç hesaba katmamıştı. Birleşmeyecek birleşimi: anneliğin sonsuz sevecenliğiyle bir intihar komandosunun çılgın öfkesini.</p>

      <p>Ammu’nun tepkisi Bebek Kochamma’yı perişan etti. Ayaklarının altındaki zemin çöküp gitti. Müfettiş Thomas Mathew’ya güvenebileceğini biliyordu. Ama ne kadar sürerdi bu? Ya başka yere tayin edilir de dava yeniden açılırsa? Yoldaş K.N.M. Pillai’nin kapının önünde toplamayı başardığı Parti işçilerinden oluşan kalabalığın bağırıp çağırmasına bakılırsa mümkündü bu. Bu durum, işçilerin işe gitmesini engelliyor, Cennet Turşuları’nın arazisindeki mango, muz, ananas, sarmısak ve zencefilin ağır ağır çürümesine yol açıyordu.</p>

      <p>Bebek Kochamma, Ammu’yu Ayemenem’den bir an önce göndermesi gerektiğinin farkındaydı.</p>

      <p>En iyi bildiği şeyi yaparak sağladı bunu. Başka insanların tutkularıyla kendi tarlalarını suladı, tohumlarını besledi.</p>

      <p>Chacko’nun acısının ambarını bir fare gibi kemirip içeri girdi. Girince de, Chacko’nun ölçüsüz öfkesini kolayca yöneltebileceği bir hedef dikti orada. Sophie Mol’un ölümünün asıl sorumlusu olarak Ammu’yu göstermek güç olmadı Bebek Kochamma için. Ammu’yu ve çift yumurta ikizlerini.</p>

      <p>Kapıları kıran Chacko, Bebek Kochamma’nın elindeki iplerin ucunda çılgınca sağa sola saldıran kederli bir boğadan başka bir şey değildi. Ammu’nun pılısını pırtısını toplayıp oradan ayrılması gerektiği, Bebek Kochamma’nın fikriydi. Estha’nın Geri Verilmesi de.</p>
    </div>
  </div>
</body>
</html>
