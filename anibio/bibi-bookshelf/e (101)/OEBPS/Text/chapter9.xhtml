<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Küçük Şeylerin Tanrısı</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h1 class="chapter-header"><span class="chp-num">9</span>Bayan Pillai, Bayan Eapen, Bayan Rajagopalan</h1>

    <p>Günün yeşili ağaçlardan süzülmüştü. Koyu renkli palmiye yaprakları muson göğünün önünde uçları aşağı dönük taraklar gibi yayılmışlardı. Portakal rengi güneş, yaprakların eğik, sivri yarıklarının arasından süzülüyordu.</p>

    <p>Bir iri yarasa sürüsü bu karanlığın içinden hızla geçti.</p>

    <p>Rahel ıssız süs bahçesinde, tembelce oturan cücelerin ve terk edilmiş meleğin bakışları altında, durgun havuzun yanında yere çömeldi ve pislik kaplı taşların birinden ötekine sıçrayan kurbağaları seyretti. Güzel Çirkin Kurbağalar.</p>

    <p>Kaygan. Siğilli. Çirkin ötüşlü.</p>

    <p>Arzu dolu, öpülmemiş prensler kalmıştı bu kurbağaların içinde. Haziranın uzun otlarının içinde pusuya yatmış yılanlar yiyecekti onları. Bir hışırtı. Bir hamle. Pis taşların birinden ötekine sıçrayacak kurbağa kalmayacaktı. Öpülecek prens de.</p>

    <p>Geldiğinden beri ilk yağmursuz geceydi.</p>

    <p><em>Washington’da olsaydım,</em> diye düşündü Rahel, <em>şu saatte işe gidiyor olurdum. Otobüs yolculuğu. Sokak ışıkları. Benzin dumanları. Bulunduğum kulübenin kurşun-geçirmez camında insanların soluklarının bıraktığı biçimler. Metal tepsiye konulup bana uzatılan metal paraların takırtısı. Parmaklarımda para kokusu. Her akşam saat tam 10’da gelen ayık gözlü dakik ayyaş: “Hey, sen! Kara fahişe! Kamışımı yala!”</em></p>

    <p>Rahel’in yedi yüz doları vardı. Bir de yılan-başlı bir altın bileziği. Ama Bebek Kochamma ona daha ne kadar kalmayı tasarlıyorsun, diye sormuştu. Ve Estha’yı ne yapacağını da.</p>

    <p>Bir planı yoktu.</p>

    <p>Yoktu.</p>

    <p>Mahkemede söz hakkı da.</p>

    <p>Evrendeki üçgen çatılı, ev biçimli o kocaman deliğe baktı ve Bebek Kochamma’nın damın üzerine yerleştirdiği gümüşsü çanağın içinde yaşamayı hayal etti. Çanak, içinde insanların yaşayabileceği kadar büyük <em>görünüyordu.</em> Birçok kişinin evinden daha büyük olduğu kesindi. Örneğin Kochu Maria’nın yaşadığı daracık yerden daha büyüktü.</p>

    <p>Estha’yla kendisi orada, derinliksiz bir çelik rahimdeki ceninler gibi iç içe kıvrılıp uyusalardı, Hulk Hogan ile Bam Bam Bigelow ne yaparlardı? O çanak boş değilse nereye giderlerdi? Bacadan inip Bebek Kochamma’nın hayatına ve televizyonuna mı girerlerdi? Kasları ve pullu giysileriyle, <em>Hiyaaa</em> diye bağırarak eski fırının üzerine mi inerlerdi. Zayıf İnsanlar –açlık kurbanları ve sığınmacılar– kapılardaki çatlaklardan geçerler miydi? Soykırım, kiremitlerin arasından kayıp geçer miydi?</p>

    <p>Gökyüzü televizyonla doluydu. Özel bir gözlük takınca gökyüzünde yarasaların ve göçmen kuşların arasında başka şeylerin de mekik dokuduğunu görebilirdiniz: sarışınların, savaşların, kıtlıkların, futbolun, gıda tanıtımlarının, devrimlerin, saç spreyiyle kazığa dönmüş saçların. Tasarımcı sutyenlerinin. Paraşütçüler gibi Ayemenem’e doğru süzülüyorlardı bunlar. Gökyüzünde motifler çizerek. Tekerlekler. Yel değirmenleri. Açan ve açmayan çiçekler.</p>

    <p><em>Hiyaaa!</em></p>

    <p>Rahel yine kurbağaları düşünmeye başladı.</p>

    <p>Semiz. Sarı. Kir bağlamış taşların birinden ötekine. Kurbağanın birine usulca dokundu. Kurbağa gözkapaklarını kaldırdı. Tuhaf bir biçimde kendinden emindi.</p>

    <p>Rahel, eskiden, Estha ile kendisinin koca bir günü <em>Niktitant</em> diyerek geçirdiklerini anımsadı. Kendisi, Estha ve Sophie Mol.</p>

    <div class="poem html5_section">
      <span><em>Niktitant</em></span> <span><em>iktitant</em></span> <span><em>titant</em></span> <span><em>itant</em></span> <span><em>tant</em></span> <span><em>ant</em></span>
    </div>

    <p>O gün üçü de, sari giymişlerdi (ikiye bölünmüş eski sariler); Estha sarileri sarmakta uzmandı. Sophie Mol’unkinin pililerini katlamıştı. Rahel’in <em>pallusunu</em> düzeltmiş, kendisininkini de yerleştirmişti. Alınlarında kırmızı <em>bindiler</em> vardı. Ammu’nun yasakladığı göz kalemini sileceğiz diye gözlerine bulaştırmışlardı; şöyle bir bakınca, kendilerini Hindu hanımefendiler diye yutturmaya kalkışan üç küçük ayıya benziyorlardı. Sophie Mol’un gelişinden bir hafta kadar sonraydı. Ölümünden bir hafta önce. O arada Sophie Mol, ikizlerin göz hapsi altında, kendisinden ne bekledilerse, hiç duraksamadan yerine getirmişti.</p>

    <p>Şunları yapmıştı:</p>

    <p>(a) Chacko asıl babası olmasına karşın onu Joe’dan daha az sevdiğini söylemişti ona (böylece Chacko, sevgisinin özlemini çeken bazı çift yumurta ikizlerine vekil babalık yapmak için –kendisi buna pek meyilli olmasa da– serbest kalmıştı).</p>

    <p>(b) Mammachi’nin, her gece saçlarını arkadan örüp kuyruk yapmak ve benlerini saymak ayrıcalığını Rahel ile Estha’dan alıp kendisine vermek konusundaki önerisini geri çevirmişti.</p>

    <p>(c) (En önemlisi) Ortalıktaki havayı kurnazca koklamış ve Bebek Kochamma’nın bütün yaklaşımlarını ve ufak rüşvetlerini, hem de kesin bir dille ve kaba bir biçimde geri çevirmişti.</p>

    <p>Sanki bütün bunlar yetmezmiş gibi, insancıl yanını da göstermişti. Bir gün ikizler (Sophie Mol’u almadan) ırmağa yaptıkları gizli bir geziden geri dönmüşler ve onu bahçede, Bebek Kochamma’nın bitki bahçesinin en tepesinde, gözyaşları içinde bulmuşlardı; kendi deyimiyle “Yalnız Olurken”. Ertesi gün Estha ile Rahel onu alıp Velutha’yı ziyarete götürmüşlerdi.</p>

    <p>Sarilerini giyip gitmişlerdi, kırmızı çamurun ve uzun otların içinden (Niktitant <em>iktitant titant itant tant ant)</em> hantal adımlarla yürümüşler, kendilerini Bayan Pillai, Bayan Eapen ve Bayan Rajagopalan diye tanıtmışlardı. Velutha da onlara kendini ve (derin uykuda olmasına rağmen) felçli erkek kardeşi Kuttappen’i tanıştırmıştı. Onları büyük bir kibarlıkla selamlamıştı. Üçüne de Kochamma diye hitap etmiş ve taze hindistancevizi suyu sunmuştu. Havadan söz etmişti. Irmaktan. Hindistancevizi ağaçlarının, kendince, yıldan yıla azaldıklarından. Tıpkı Ayemenem’deki hanımefendiler gibi. Onları hırçın tavuğuyla da tanıştırmıştı. Onlara marangozluk araçlarını göstermiş, üçüne de birer tahta kaşık yontmuştu.</p>

    <p>Ancak şimdi, yıllar sonra, bir yetişkin olduktan sonra, Rahel o hareketteki tatlılığın farkına varıyordu. Üç küçük ayıyı eğlendiren, onlara gerçek hanımefendiler gibi davranan bir yetişkin adam. Onların oyunlarına içinden gelerek katılan, yetişkinlere özgü umursamazlıkla ya da sevgiyle, bu oyunu bozmayan.</p>

    <p>Ne de olsa bir öyküyü yıkmak çok kolaydır. Bir düşünce dizisini bozmak. Bir porselen eşya gibi özenle oradan oraya taşınan bir düşün bir parçasına zarar vermek.</p>

    <p>Ama Velutha gibi bunları yapmamak, kendini oyuna bırakmak, ona uyum sağlamak, çok daha zordur.</p>

    <div class="in-subchapter html5_section epub-type_subchapter">
      <p>Dehşet’ten üç gün önce Velutha, Ammu’nun bir kenara attığı Cutex ojeyle tırnaklarını kırmızıya boyamalarına izin vermişti. Tarih onları arka verandada ziyarete geldiğinde bu durumdaydı. Tırnakları kırmızıya boyalı bir marangoz. <em>Dokunulabilir</em> polisler tırnaklara bakıp gülmüşlerdi.</p>

      <p>“Bu da ne?” diye sormuştu içlerinden biri. “Nonoş mu bu?”</p>

      <p>Bir başkası çizmeli ayağını kaldırmıştı, çizmenin tabanındaki girintilerin içine bir kırkayak kıvrılmıştı. Koyu pas rengi. Bir milyon bacaklı.</p>
    </div>

    <div class="in-subchapter html5_section epub-type_subchapter">
      <p>Güneşin son ışığı da havuzdaki küçük meleğin omzunun üstünden kaydı. Karanlık, bahçeyi yuttu. Tamamını. Bir piton gibi. Evin ışıkları yandı.</p>

      <p>Rahel, Estha’nın odasında, yatağının üstünde oturduğunu görebiliyordu. Parmaklıklı pencereden dışarıya, karanlığa bakıyordu. Estha, dışarıda karanlıkta oturan, içerideki ışığa bakan Rahel’i göremiyordu.</p>

      <p>Ne en ufak bir kurgusu ne de öyküsü olan şaşırtıcı bir oyunun içine hapsolan iki oyuncu. Rollerinin içinde tökezleyen, bir başkasının acılarını çeken kişiler. Bir başkasının kederlerini kederlenen.</p>

      <p>Nedense bir başka oyuna geçemiyorlar. Ya da gösterişli bir unvana sahip bir danışmandan, belli bir ücret karşılığında, ucuzundan bir cin kovma duası satın alamıyorlar. Bu danışman onları önüne oturtup herhangi bir biçimde şunu söyleyebilirdi: “Siz günah işlemediniz. Size karşı günah işlendi. Siz çocuktunuz. Elinizden bir şey gelmezdi. Siz <em>kurbansınız,</em> suçlu değil.”</p>

      <p>Bu adımı atabilselerdi bir yararı olurdu. Keşke, geçici bile olsa, kurbanların trajik maskesini takmış olsalardı. O zaman o istedikleri yüz ifadesini maskeye oturtabilir ve olup bitene öfke duyabilirlerdi. Ya da adalet isteyebilirlerdi. Ve belki de sonunda, kendilerini rahat bırakmayan anılardan kurtulabilirlerdi.</p>

      <p>Ama öfkelenemiyorlardı; yapışkan Öteki Ellerinde sanal bir portakal gibi tuttukları Öteki Şey’e oturtabilecekleri bir yüz ifadesi de yoktu. O yüzü koyacakları hiçbir yer yoktu. Kimseye veremezlerdi. Tutmaları gerekiyordu. Dikkatle ve sonsuza dek.</p>

      <p>Esthappen de Rahel de o gün (kendileri dışında) birçok suçlu olduğunu biliyorlardı. Ama kurban tekti. Onun da kan kırmızı tırnakları vardı ve sırtında, musonları vaktinde estiren kahverengi bir yaprak.</p>

      <p>Giderken evrende bir delik bırakmıştı; karanlık, bu delikten sıvı katran gibi akıyordu. Anneleri de o delikten geçip gitmişti, veda etmek üzere arkasına bile dönmeden. Onları geride bırakmıştı; temeli olmayan bir yerde, demir atamadan karanlıkta fırıl fırıl dönen çocuklarını.</p>
    </div>

    <div class="in-subchapter html5_section epub-type_subchapter">
      <p>Saatler sonra, ay yükseldi ve açgözlü pitonun yuttuğu şeyleri geri aldı. Bahçe yeniden göründü. Her şey açığa çıktı. Rahel de bahçenin içinde oturuyordu.</p>

      <p>Esinti yön değiştirdi, Rahel’in kulağına davulların sesini taşıdı. Bir armağandı bu. Bir öykü umudu. <em>Bir varmış bir yokmuş,</em> dedi davullar, <em>bir yerde bir...</em></p>

      <p>Rahel başını kaldırıp kulak verdi.</p>

      <p>Durgun gecelerde, <em>kathakali</em> dansı yapıldığını duyuran <em>chenda</em>’nın sesi Ayemenem’deki tapınağın bir kilometre yakınına kadar ulaşırdı.</p>

      <p>Rahel ayağa kalktı. Dik eğimli damların ve beyaz duvarların anısıydı onu çeken. Işıklı pirinç lambaların ve koyu renkli, cilalı tahtaların. Kottayam-Koçin karayolunda elektrik çarpmasıyla ölmemiş bir fil bulma umuduyla gidiyordu. Mutfağa uğrayıp bir hindistancevizi aldı.</p>

      <p>Dışarı çıkarken, fabrikanın tel örgülü kapılarından birinin rezelerinden çıkıp kapı girişini tıkadığını gördü. Kapıyı kenara çekip içeri girdi. Hava nem yüklüydü, içinde balık yüzecek kadar ıslaktı.</p>

      <p>Ayakkabılarının altındaki zemin, musonla gelen çamurdan kayganlaşmıştı. Çatı kirişlerinin arasında ufak, ürkek bir yarasa uçuyordu.</p>

      <p>Karanlıkta siluetleri görünen, betondan alçak turşu fıçıları, fabrikanın içini ölü silindirlerin bulunduğu bir kapalı mezarlığa benzetmişti.</p>

      <p>Cennet Turşuları &amp; Reçelleri’nin dünyevi kalıntıları.</p>

      <p>Uzun zaman önce, Sophie Mol’un geldiği gün, Büyükelçi E. Pelvis’in bir kaptaki kızıl renkli reçeli karıştırırken İki Düşünce düşündüğü yer. Kırmızı, yumuşak-mango-biçimli bir gizin, turşu yapılıp ağzı kapatılıp kaldırıldığı yer.</p>

      <p>Doğru. Her şey bir günde değişebilir.</p>
    </div>
  </div>
</body>
</html>
