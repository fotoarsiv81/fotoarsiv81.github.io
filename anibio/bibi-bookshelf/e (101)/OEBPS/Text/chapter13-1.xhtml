<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Küçük Şeylerin Tanrısı</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="subch-container html5_section">
    <p>Mammachi ile Bebek Kochamma’ya ırmağın aşağısında, Meenachal’in artsulara yaklaşırken genişlediği yerde beyaz bir çocuk cesedi bulunduğu haber verildiğinde saat sabahın dokuzuna yaklaşıyordu. Estha ile Rahel ise hâlâ ortada yoktular.</p>

    <div class="in-subchapter html5_section epub-type_subchapter">
      <p>O sabahın erken saatlerinde çocuklar –her üçü– sabah sütünü içmek üzere ortaya çıkmamışlardı. Bebek Kochamma ile Mammachi onların yüzmek için ırmağa gitmiş olabileceklerini düşündüler, buysa kaygı verici bir şeydi, çünkü bir önceki gün ve gecenin büyük bölümünde şiddetli yağmur yağmıştı. Irmağın tehlikeli olabileceğini biliyorlardı. Bebek Kochamma, çocukları araması için Kochu Maria’yı gönderdiyse de onları bulmadan geri döndü kadın. Vellya Paapen’in ziyaretini izleyen karmaşa içinde çocukların en son ne zaman görüldüklerini kimse hatırlayamıyordu. Hiç kimsenin zihninde ilk sırayı tutmuyordu çocuklar. Bütün gece de kaybolmuş olabilirlerdi.</p>

      <p>Ammu hâlâ kapısı kilitli yatak odasından çıkmamıştı. Anahtarlar Bebek Kochamma’daydı. Kapının arkasından seslenerek Ammu’ya çocukların nerede olduğu hakkında bir fikri olup olmadığını sordu. Duyduğu paniğin sesine yansımamasına, sesinin sıradan bir soru sorar gibi çıkmasına çalışmıştı. Kapıya bir şey fırlatıldı. Ammu başına gelenler karşısında öfkeden ve inanmazlıktan deli gibiydi; bir Ortaçağ ailesinde evin delisi gibi bir odaya kapatılmıştı. Ancak daha sonra, dünya başlarına yıkıldığında, Sophie Mol’un cesedi Ayemenem’e getirildiğinde ve Bebek Kochamma odanın kilidini açtığında Ammu öfkesinden sıyrılıp neler olduğunu anlamaya çalıştı. Korku ve kaygı düşüncelerini berraklaştırmaya zorladı onu ve ancak o zaman, yatak odasının kapısına geldiklerinde ve neden odan kilitli diye sorduklarında ikizlere neler söylemiş olduğunu anımsadı. Aslında söylemeyi düşünmediği, ağzından düşüncesizce dökülen sözcükler.</p>

      <p>“Sizin yüzünüzden!” diye haykırmıştı Ammu. “Siz olmasaydınız ben burada olmayacaktım! Bunların hiçbiri olmayacaktı! Burada olmayacaktım! Serbest olacaktım! Daha doğduğunuz gün sizi bir yetimhaneye tıkmalıydım ben! Başımın belasısınız!”</p>

      <p>Onların kapının dibine çömeldiklerini göremiyordu. Şaşkın Bir Kabarık Bukle ve Tokyo’da Aşk’la Tutturulmuş Bir Fıskıye. Tanrı bilir nerenin Şaşkın İkiz Büyükelçileri. Sayın Ekselansları Büyükelçiler E. Pelvis ve S. Çekirgesi.</p>

      <p>“Gidin buradan!” demişti Ammu. “Gidin ve beni yalnız bırakın.”</p>

      <p>Onlar da gitmişlerdi. Bebek Kochamma, çocukları sorduğunda aldığı tek yanıt, Ammu’nun yatak odasının kapısına fırlatılan bir şey olunca çekip gitti. Gece olanlarla çocukların ortadan kaybolması arasında mantıklı, apaçık, ama tümüyle yanlış bağlantıyı kurmaya başlayınca içinde ağır ağır bir korku yükseldi.</p>
    </div>

    <div class="in-subchapter html5_section epub-type_subchapter">
      <p>Yağmur, bir gün önce ikindi vakti erkenden başlamıştı. Sıcak gün ansızın kararmış, gök gürlemeye, homurdanmaya başlamıştı. Nedensizce huysuzlaşan Kochu Maria mutfakta alçak taburesinin üzerine çıkmış, kocaman bir balığı sertçe temizliyor, balığın pulları kokulu bir kar fırtınası gibi çevreye saçılıyordu. Altın küpeleri sağa sola savruluyordu. Gümüş rengi balık pulları mutfağın içinde uçuşuyor, çaydanlıklara, duvarlara, sebze rendelerine, buzdolabının kapı koluna yapışıyordu. Mutfağın kapısında beliren sırılsıklam, tir tir titreyen Vellya Paapen’i görmezden geldi. Adamın sağlam gözü kanlanmıştı, içki içmişe benziyordu. Fark edilmeyi bekleyerek orada on dakika durdu. Kochu Maria balığın işini bitirip eline soğanları aldığında Vellya Paapen Mammachi’yi sordu. Kochu Maria onu kovalamayı denedi ama adam gitmiyordu. Ne zaman konuşmak için ağzını açsa soluğundaki pirinç rakısı kokusu Kochu Maria’nin yüzüne şamar gibi çarpıyordu. Onu daha önce hiç böyle görmemişti, bu onu biraz korkutmuştu. Bütün bunların ne anlama geldiği hakkında az çok bir bilgisi vardı; bu yüzden Mammachi’yi çağırmanın iyi olacağını düşündü. Mutfak kapısını kapatarak Vellya Paapen’i dışarda, arka avluda, bastıran yağmurun altında sarhoş sarhoş sallanırken bıraktı. Aralık ayında olmalarına karşın sanki haziranmış gibi yağıyordu yağmur. Ertesi günkü gazeteler <em>siklon sıkıntısı</em> diye yazdılar bunu. Ancak o zaman kimse gazete okuyacak durumda değildi.</p>

      <p>Vellya Paapen’i mutfak kapısına getiren belki de yağmurdu. Körinançları olan biri için o mevsimsiz yağmurun durmaksızın bastırması öfkeli bir tanrının işareti olabilirdi. Sarhoş bir körinançlı adamaysa dünyanın sonunun başlaması olarak görünebilirdi. Bir bakıma öyleydi de.</p>

      <p>Mammachi üzerinde kombinezonu ve kenarları fırfırlı soluk pembe sabahlığıyla mutfağa geldiğinde Vellya Paapen mutfağa çıkan merdiveni tırmandı, ipotekli gözünü ona uzattı. Gözü avcunda tutuyordu. Onu hak etmediğini, geri vermek istediğini söyledi. Sol gözkapağı boş göz çukurunun üstüne değişmez, korkunç bir kapanışla sarkmıştı. Sanki söylemek üzere olduğu her şey karmaşık bir şakanın parçasıydı.</p>

      <p>“Ne oldu?” diye sordu Mammachi, elini uzatırken; belki de Vellya Paapen’in, o sabah vermiş olduğu bir kilo kırmızı pirinci geri getirdiğini sanmıştı.</p>

      <p>“Gözü,” dedi Kochu Maria, yüksek sesle, soğan gözlerini yaşartmıştı. Ama o zamana kadar Mammachi cam göze elini dokundurmuştu bile. Gözün kaygan sertliği onu irkiltti. Sümüklü mermerliği.</p>

      <p>“Sarhoş musun sen?” diye sordu Mammachi yağmur sesine doğru. “Bu durumda buraya gelmeye nasıl cüret edersin?”</p>

      <p>El yordamıyla musluğun başına gitti ve sırılsıklam Paravan’ın göz sularını sabunla yıkayıp temizledi. İşi bittiğinde ellerini kokladı. Kochu Maria, kurulansın diye Vellya Paapen’e eski bir kurulama bezi verdi; adam en üstteki basamakta, <em>Dokunulabilir</em>’lerin mutfağının neredeyse içinde, saçağın altında, kurulanarak, yağmurdan korunarak durduğunda hiçbir şey demedi.</p>

      <p>Biraz yatıştıktan sonra, Vellya Paapen gözünü yerine oturttu ve konuşmaya başladı. Mammachi’ye, ailesinin kendisi için ne çok şey yapmış olduğunu sıralayarak başladı söze. Kuşaklar boyu. Komünistler akıl etmeden çok çok önce, Muhterem E. John Ipe’ın, babasına, yani Kelan’a şimdi kulübelerinin bulunduğu toprağı nasıl verdiğini anlattı. Mammachi’nin nasıl gözünün parasını ödediğini. Velutha’nın eğitim görmesini ve işe girmesini nasıl ayarladığını...</p>

      <p>Adamın sarhoşluğuna kızmış olsa da Mammachi’nin, kendisi ve ailesinin Hıristiyan cömertliği hakkında şiirsel öyküler dinlemeye itirazı yoktu. Ama az sonra duyacağı şeye hazırlıklı değildi.</p>

      <p>Vellya Paapen ağlamaya başladı. Yarısı ağlıyordu. Sağlam gözüne dolan yaşlar kara yanağında parlıyorlardı. Öteki gözü kaskatı karşıya bakıyordu. Geri Sürünme günlerini görmüş, Sadakatle Aşk arasında kalmış yaşlı bir Paravan.</p>

      <p>Sonra “Dehşet”in pençesine düştü, sözcükler ağzından döküldü. Neler gördüğünü anlattı Mammachi’ye. Geceler boyu ırmağı geçen kayığın öyküsünü, içinde kimin olduğunu. Ay ışığı altında yan yana duran kadınla adamın öyküsünü. Ten tene.</p>

      <p>Kari Saipu’nun evine gidiyorlar, dedi Vellya Paapen. Beyaz adamın şeytanı onların içine girmişti. Vellya Paapen’in kendisine yaptıkları için Kari Saipu böylece intikam alıyordu. Kayık (Estha’nın üzerinde oturduğu ve Rahel’in de bulduğu kayık) bataklıktan geçip terk edilmiş kauçuk arazisine giden dik patikanın yanındaki ağaç kütüğüne bağlanmıştı. Orada görmüştü kayığı. Her gece. Irmağın üzerinde sallanırken. Boş olarak. Âşıkların dönüşünü bekleyerek. Saatlerce beklerdi. Bazen uzun otların arasından görünmeleri gündoğumunu bulurdu. Vellya Paapen onları kendi gözüyle görmüştü. Başkaları da görmüştü. Bütün köy biliyordu. Mammachi’nin öğrenmesi de an meselesiydi. Bu yüzden Vellya Paapen Mammachi’ye kendisi anlatmak istemişti. Bir Paravan ve bedeninde ipotekli uzuvlar taşıyan biri olarak bunun görevi olduğunu düşünmüştü.</p>

      <p>Âşıklar. Kendinin ve Mammachi’nin dölünden gelen. Kendi oğlu ve onun kızı. Düşünülmezi düşünülür yapmışlar, olanaksızı gerçekleştirmişlerdi.</p>

      <p>Vellya Paapen durmadan konuşuyordu. Ağlayarak. Öğürerek. Ağzını oynatarak. Mammachi onun söylediklerini duyamıyordu. Yağmurun sesi şiddetlenip başının içinde patladı. Mammachi kendi bağırmasını duymadı.</p>

      <p>Fırfırlı sabahlık giyen, seyrelmiş, kır saçları arkasında örülüp kuyruk yapılmış yaşlı, kör kadın birden öne bir adım attı ve Vellya Paapen’i olanca gücüyle itti. Adam geriye doğru sendeledi, mutfak merdiveninden aşağı gitti, ıslak toprağın üstüne sırtüstü düştü. Boş bulunmuştu. <em>Dokunulmaz</em> olmanın getirdiği yasak, dokunulmamayı gerektirirdi. En azından böyle durumlarda. Fiziksel olarak nüfuz edilemeyen bir kozanın içine hapsolurdu insanlar.</p>

      <p>Mutfağın yanından geçmekte olan Bebek Kochamma yaygarayı duydu. Mammachi’yi yağmurun içine TUU! TUU! TUU! diye tükürürken buldu, Vellya Paapen de sırılsıklam, ağlayarak, inleyerek çamurların içinde yatıyordu. Oğlumu öldüreyim, diyordu. Her tarafını yolayım.</p>

      <p>Mammachi, “Sarhoş köpek! Sarhoş yalancı Paravan!” diye haykırıyordu.</p>

      <p>Kochu Maria, gürültü patırtının sesini bastırmaya çalışarak Vellya Paapen’in öyküsünü Bebek Kochamma’ya anlattı. Bebek Kochamma bu durumun ne müthiş şeylere yol açabileceğini anında gördüyse de hemen ardından düşüncelerini kutsal yağlarla yağladı. İçi ferahlamıştı. Böylece, Tanrı’nın Ammu’yu günahları için cezalandırmadığını ve aynı zamanda da kendisinin, (Bebek Kochamma’nın) Velutha’nın ve yürüyüşteki adamların elinde aşağılanmasının –Modalali <em>Mariakutty</em> hakaretleri, zorla bayrak sallatmalar– intikamını aldığını düşündü. Hemen yelken açtı. Günahlar denizinden ağır ağır geçen namus gemisi.</p>

      <p>Bebek Kochamma, Mammachi’ye sarıldı.</p>

      <p>“Doğru olmalı,” dedi dingince. “Ondan böyle bir şey beklenir. Adamdan da. Vellya Paapen böyle bir konuda yalan söylemez.”</p>

      <p>Kochu Maria’ya, Mammachi’ye bir bardak su, bir de oturacak iskemle getirmesini söyledi. Vellya Paapen’e olayı yeniden anlattırdı, ara sıra ayrıntılar için sözünü kesiyordu: Kimin sandalıydı? Kaç kez? Ne kadardır sürüyordu?</p>

      <p>Vellya Paapen anlatmayı bitirince Bebek Kochamma Mammachi’ye döndü. “Adam gitmeli,” dedi. “Bu gece. Bu iş daha ileriye varmadan. Hepimiz mahvolmadan.”</p>

      <p>Sonra, bir kız öğrenci gibi ürperdi, “Kokuya <em>nasıl dayandı? Dikkat etmedin mi? Bu Paravanların kendilerine özgü bir kokuları var,”</em> dedi.</p>

      <p>Koku duyusuna ait bu gözlem, bu özel küçük ayrıntı Dehşet’i patlatan şey oldu.</p>

      <p>Mammachi’nin, yağmurun altında, üzerinden sular akarak duran, çamur içindeki sarhoş, tek gözlü Paravan’a duyduğu öfke, kendi kızına ve kızının yaptığına duyduğu buz gibi bir nefrete dönüştü. Kızının çırılçıplak olarak, çamurların içinde, bir işçi parçasından başka bir şey olmayan bir adamla birleşmesini düşündü. Canlı ayrıntılarla düşündü olanları: bir Paravan’ın kaba kara eli kızının göğsünde. Ağzı ağzının üzerinde. Kara kalçaları kızının ayrılmış bacaklarının arasında öne atılırken. Soluklarının sesi. Adamın Paravanlara özgü kokusu. <em>Hayvan gibi,</em> diye düşündü Mammachi, neredeyse kusuyordu. <em>Kızışmış bir dişi köpekle erkek köpek gibi.</em> Kendi oğlu söz konusu olduğunda hoş gördüğü “Erkeklerin İhtiyacı”, kızına duyduğu zaptedilmez öfkenin yakıtı oldu. Kızı, kaç kuşağa (Bizzat Antakya Patriği’nin kutsadığı Kutsal Çocuk, bir Kraliyet Böcekbilimcisi, Oxfordlu bir Rhodes Bursiyeri) leke sürmüş, aileyi rezil etmişti. Gelecek kuşaklarda, düğünlerde ve cenazelerde insanlar <em>sonsuza kadar</em> onları birbirlerine göstereceklerdi. Vaftiz törenlerinde ve doğum günü partilerinde birbirlerini dürtükleyip fısıldaşacaklardı. Her şey bitmişti artık.</p>

      <p>Mammachi kendini kaybetti.</p>

      <p>O iki yaşlı hanım, yapmaları gerekeni yaptılar. Coşkulu olan Mammachi’ydi. Planı yapan da Bebek Kochamma. Kochu Maria onların cüce teğmeni oldu. Velutha’yı çağırtmadan önce Ammu’yu (kandırarak) odasına kilitlediler. Chacko dönmeden önce Velutha’nın Ayemenem’den ayrılması gerektiğini biliyorlardı. Chacko’nun nasıl davranacağını bilemezlerdi, ona güvenemezlerdi.</p>

      <p>Her şeyin, dengesi bozulmuş bir topaç gibi ekseninden çıkması tümüyle onların suçu değildi. Yoluna çıkan herkesi vurup devirmesi. Chacko ile Margaret Kochamma, Koçin’den döndüklerinde her şey için artık çok geç olması.</p>

      <p>Balıkçı, Sophie Mol’u bulmuştu bile.</p>

      <div class="poem html5_section">
        <span>O adamı gözünüzde canlandırın.</span>
      </div>

      <p>Gün ağarırken sandalının içinde, bütün hayatı boyunca tanıdığı ırmağın ağzında. Bir gece öncenin yağmurundan hâlâ hızlı ve kabarmış ırmağın. Suyun içinde bir şey yüzüyor, rengi gözünü alıyor. Leylak rengi. Kızıl-kahve. Kum rengi. Akıntıyla birlikte hızla denize doğru gidiyor. Onu durdurmak için kamış sopasını uzatıyor ve kendine doğru çekiyor. Buruşmuş bir denizkızı bu. Deniz-çocuğu. Kızıl kahve saçlı. Kraliyet Böcekbilimcisi burnuyla ve uğur getirsin diye avcunun içinde sıktığı gümüş yüksükle. Onu sudan çekip sandalın içine alıyor. İnce pamuklu havluyu kızın altına koyuyor, kız sandalın dibinde, bir öbek küçük gümüş balığın yanında yatıyor. Eve doğru kürek çekiyor adam –<em>Thaiy thaiy thakka thaiy thaiy thome</em>–, bir yandan da bir balıkçının ırmağı iyi tanıyorum demesinin ne kadar yanlış olduğunu düşünüyor. Meenachal’i <em>kimse</em> bilemez. Onun neyi yakalayıp alacağını ya da bırakabileceğini kimse bilemez. Ya da ne zaman. Balıkçıların dua etmesi bu yüzdendir.</p>
    </div>

    <div class="in-subchapter html5_section epub-type_subchapter">
      <p>Kottayam Karakolu’nda, tir tir titreyen Bebek Kochamma komiserin odasına alındı. Fabrika işçilerinden birinin ansızın işten kovulmasına yol açan durumu Müfettiş Thomas Mathew’ya anlattı. Bir Paravan. Birkaç gün önce kuzinime... kuzinime sarkıntılık etti, dedi. İki çocuklu bir dula.</p>

      <p>Bebek Kochamma, Ammu ile Velutha arasındaki ilişkiyi yanlış tanıttı; bunu Ammu’nun hatırı için yapmıyordu, ama skandalı engellemek ve Müfettiş Thomas Mathew’nun gözünde ailenin adını temize çıkarmak istiyordu. Daha sonra Ammu’nun kendini utanca bulayacağı, polise gidip gerçeği kayıtlara geçirtmeye çalışacağı aklına bile gelmemişti. Bebek Kochamma öyküsünü anlatırken kendi de inanmaya başlamıştı.</p>

      <p>Müfettiş, bu olayın neden polise bildirilmemiş olduğunu öğrenmek istedi.</p>

      <p>“Biz eski bir aileyiz,” dedi Bebek Kochamma. “Böyle şeylerin konuşulmasını istemeyiz...”</p>

      <p>İşgüzar Hindistan Havayolları bıyığının arkasına gizlenen Müfettiş Thomas Mathew gayet iyi anlıyordu. <em>Dokunulabilir</em> bir karısı, iki de <em>Dokunulabilir</em> kızı vardı – onların da <em>Dokunulabilir</em> dölleri <em>Dokunulabilir</em> dölyataklarında bekliyordu.</p>

      <p>“Sarkıntılık edilen kişi şimdi nerede?”</p>

      <p>“Evde. Buraya geldiğimi bilmiyor. Bilse izin vermezdi. Doğal olarak... çocukları için çok kaygılanıyor. Kriz geçiriyor.”</p>

      <p>Daha sonra, Müfettiş Thomas Mathew öykünün doğrusunu öğrendiğinde, Paravan’ın <em>Dokunulabilir</em> Krallık’tan aldığı şeyin, zorla alınmamış, tersine ona verilmiş olması onu kaygılandırdı. Sophie Mol’un cenazesinden sonra Ammu onun yanına gidip bir yanlışlık yapıldığını söylediğinde elindeki copla kadının göğüslerine dokunması bir polisin içgüdüsel kabalığı değildi. Ne yaptığını gayet iyi biliyordu. Tasarlanmış bir hareketti; kadını aşağılamak, ürkütmek için hesabedilerek yapılmıştı. Yolundan çıkmış bir dünyaya düzen getirmek için bir çabaydı.</p>

      <p>Daha sonra, ortalık durulduktan ve belgeler düzenlendikten sonra Müfettiş Thomas Mathew, olayın aldığı biçimden dolayı kendi kendini kutlayacaktı.</p>

      <p>Ama şimdi, Bebek Kochamma öyküsünü kurarken dikkatle ve kibarca kulak veriyordu.</p>

      <p>“Dün gece hava kararırken –akşamın yedisiydi– eve gelip bizi tehdit etti. Bardaktan boşanırcasına yağmur yağıyordu. Elektrik kesilmişti, o geldiğinde biz lambaları yakıyorduk,” diye anlattı. “Evin erkeğinin, yeğenim Chacko Ipe’ın Koçin’de olduğunu biliyordu. Evde üç kadın yalnızdık.” Müfettişin, seks delisi bir Paravan’ın evde yalnız kalan üç kadın üzerinde yaratacağı dehşeti kafasında canlandırabilmesi için konuşmasına ara verdi.</p>

      <p>“Ayemenem’den sessizce ayrılmazsan polise haber veririz, dedik ona. Kuzenimin bu işe razı olduğunu söylemeye başladı, düşünebiliyor musunuz? Kendisini suçladığımız şeyle ilgili kanıtımız olup olmadığını sordu bize. Çalışma yasalarına göre onu kovmamıza neden oluşturacak bir şey olmadığını söyledi. Çok sakindi. Bize köpek muamelesi yaptığınız günler geride kaldı, dedi.” Bebek Kochamma’nın sesi iyiden iyiye inandırıcı çıkmaya başlamıştı. İncinmiş. Şaşkın.</p>

      <p>Sonra hayal gücü her şeye egemen oldu. Mammachi’nin kendini nasıl kaybettiğini anlatmadı. Velutha’ ya gidip yüzüne tükürdüğünü de. Ona söylediklerini. Hakaretlerini.</p>

      <p>Bunun yerine, polise gelmesinin nedeninin Velutha’ nın <em>ne</em> söylediği değil, <em>nasıl</em> söylediği olduğunu anlattı. Beni en çok dehşete düşüren, onun en ufak bir vicdan azabı duymaması oldu, dedi. Sanki yaptığından <em>gurur</em> duyuyormuş gibiydi. Farkında olmadan, yürüyüş sırasında kendisini aşağılayan adamın davranışını Velutha’ya mal ediyordu. Onun yüzündeki aşağılayıcı öfkeyi tanımladı. Sesindeki haddini bilmez küstahlığı; ne kadar korkutmuştu bu onu. Bu küstahlık, onun kovulmasıyla çocukların ortadan kaybolması arasında bir bağ olmamasının mümkün olmadığına, olamayacağına inandırmıştı Bebek Kochamma’yı.</p>

      <p>O Paravan’ı çocukluğundan beri tanıyorum, dedi Bebek Kochamma. Ailesi tarafından babası Punnyan Kunju’nun kurduğu <em>Dokunulmazlar</em> Okulu’nda (Bay Thomas Mathew babasının kim olduğunu kuşkusuz biliyordu, değil mi? Evet, elbette...) okutulmuştu. Ailesi ona marangozluk eğitimi aldırmıştı, içinde oturduğu evi de yine kendisinin ailesi Velutha’nın büyükbabasına vermişti. Velutha her şeyi Bebek Kochamma’nın ailesine borçluydu.</p>

      <p>“Sizler,” dedi Müfettiş Thomas Mathew, “önce şımartırsınız bu insanları, tepenize çıkartırsınız, kötü davrandıklarında da yardım istemek için bize koşarsınız.”</p>

      <p>Bebek Kochamma cezalı bir çocuk gibi gözlerini yere eğdi. Sonra öyküsüne devam etti. Son birkaç haftadır bazı belirtiler, küstahlıklar, kabalıklar fark etmiş olduğunu anlattı Müfettiş’e. Koçin’e yapılan yürüyüşte onu görmüş olduğunu ve onun bir Naksalit olduğu, ya da eskiden öyle olduğu yolunda söylentiler duyduğunu da ekledi. Bu bilgiler üzerine Müfettiş’in alnının belli belirsiz kaygıyla kırıştığını görmedi.</p>

      <p>Kuzinimi bu adama karşı uyarmıştım, dedi Bebek Kochamma, ama en çılgın düşlerinde bile işin bu kerteye varacağını düşünmemişti. Güzeller güzeli bir çocuk ölmüştü. İki çocuk da kayıptı.</p>

      <p>Bebek Kochamma çöküp kaldı.</p>

      <p>Müfettiş Thomas Mathew ona bir fincan polis çayı verdi. Bebek Kochamma kendini biraz daha iyi hissedince Müfettiş onun, anlattığı her şeyi kayda geçirmesine yardımcı oldu. Kottayam polisinin kendilerine elindeki bütün olanaklarla yardımcı olacağına söz verdi. Akşam olmadan o serseriyi yakalayacağız dedi. Yanında bir çift çift yumurta ikizi, Tarih’in kovaladığı bir Paravan; onun saklanacağı pek fazla yer olmadığını biliyordu Müfettiş.</p>

      <p>Müfettiş Thomas Mathew akıllı bir adamdı. Bir önlem aldı. Yoldaş K.N.M. Pillai’yi karakola getirtmek için bir jip yolladı. Paravan’ın arkasında siyasal destek olup olmadığını, yalnız başına mı çalıştığını bilmesi çok önemliydi. Kendisi Ulusal Meclis üyesi olmasına karşın Marksist hükümetle çatışmak istemiyordu. Yoldaş Pillai karakola geldiğinde, Bebek Kochamma’nın az önce boşalttığı koltuğa oturtuldu. Müfettiş Thomas Mathew ona Bebek Kochamma’nın ifadesini gösterdi. İki adam konuştular. Kısa ve öz bir konuşma oldu bu. Sanki sözcüklerle değil de sayılarla konuşmuşlardı. Açıklama gerekli görülmedi. Müfettiş Thomas Mathew ile Yoldaş Pillai arkadaş değillerdi, birbirlerine güvenmezlerdi. Ama birbirlerini çok iyi anlarlardı. İkisinde de çocukluktan hiç iz kalmamıştı. Merak nedir bilmezlerdi. Tereddüt etmezlerdi. Kendi usullerinde, tam anlamıyla, ürkütücü derecede yetişkindiler. Dünyaya bakar, ama nasıl çalıştığını merak etmezlerdi, çünkü bunu bilirlerdi. Dünyayı onlar çalıştırırlardı. Aynı makinenin değişik parçalarını çalıştıran iki teknisyendi onlar.</p>

      <p>Yoldaş Pillai, Müfettiş Thomas Mathew’ya Velutha’yı tanıdığını söyledi, ama Velutha’nın Komünist Parti’nin üyesi olduğunu ya da bir gece önce geç vakit kapısına geldiğini eklemedi; Velutha ortadan kaybolmadan önce onu son gören, Yoldaş Pillai idi. Ayrıca, doğru olmadığını bilmesine karşın, Bebek Kochamma’nın ifadesinde geçen sarkıntılık suçlamasını da çürütmedi. Müfettiş Thomas Mathew’ya, bildiğim kadarıyla Velutha Komünist Parti’nin koruması ya da kanadı altında değildir, dedi. Kendi başına hareket ediyor, dedi.</p>

      <p>Yoldaş Pillai gittikten sonra Müfettiş onunla yaptığı görüşmeyi yeniden aklından geçirdi; konuşmayı didikledi, mantığını irdeledi, açık bir yeri var mı, diye düşündü. Tatmin olunca adamlarına ne yapacaklarını söyledi.</p>
    </div>

    <div class="in-subchapter html5_section epub-type_subchapter">
      <p>O arada Bebek Kochamma Ayemenem’e dönmüştü. Plymouth, evin bahçe yolunda park etmişti. Margaret Kochamma ile Chacko Koçin’den dönmüşlerdi.</p>

      <p>Sophie Mol şezlonga uzatılmıştı.</p>

      <p>Margaret Kochamma küçük kızının cesedini gördüğünde, bomboş bir tiyatro salonundaki görünmez alkışlar gibi bir şok dalgası kabardı içinde. Bu kabarma kusmayla boşaldı, onu dilsiz ve boş bakan gözlerle bıraktı. İki ölümün yasını taşıyordu, bir ölümün değil. Sophie ölünce Joe da yeniden ölmüştü. Üstelik bu kez bitirilecek ders ya da yenecek yumurta da yoktu. Yaralı dünyası onarılsın diye gelmişti Ayemenem’e, bunun yerine bütün dünyası yıkılmıştı. Tuzla buz olmuştu.</p>

      <p>Bunu izleyen günlerin anısı belleğinde bulanıktı. Kullanılmamış bir tıraş bıçağı kadar keskin ve kesici, sert, şiddetli isteri krizlerinin böldüğü, ağır, boğucu (Dr. Verghese Verghese’nin ilaç yoluyla sağladığı) bir durgunlukla geçen uzun, bunaltıcı saatler.</p>

      <p>Chacko’nun pek farkında değildi; onun yanındayken sevecen ve tatlı sesli olan, ama Ayemenem’deki evin içinde öfkeli bir rüzgâr gibi esen, kuduran Chacko’nun. Geçmişte kalan o Oxford sabahında kafede tanıdığı, eğlenceli Buruşuk Oklu Kirpi’den ne kadar farklıydı.</p>

      <p>Sarı kilisedeki cenaze törenini hayal meyal anımsıyordu. O hüzünlü şarkıları. Birisini rahatsız eden yarasayı. Kırılan kapıların çıkardığı gürültüyü, ürken kadınların seslerini anımsıyordu. Geceleyin çalılıklardaki cırcırböceklerinin gıcırdayan basamaklar gibi sesler çıkardığını ve Ayemenem’deki evin üstüne çöken korku ve kederi nasıl büyüttüğünü anımsıyordu.</p>

      <p>Nasıl olduysa hayatta kalan o iki küçük çocuğa karşı duyduğu mantıksız öfkeyi ise asla unutmadı. Çılgın zihni, Estha’nın bir biçimde Sophie Mol’un ölümünden sorumlu olduğu düşüncesine kene gibi yapışıp kalmıştı. Tuhaftı, çünkü Margaret Kochamma kurallara karşı gelip öğleden sonraları Rahel ile Sophie Mol’u sandala bindirip karşı kıyıya götürenin, Marksist bayrağını sallayarak oraklanmış kokuyu özgür bırakanın (reçel karıştırıp İki Düşünce düşünen, Kabarık Bukleli Sihirbaz) Estha olduğunu bilmiyordu. Tarih Evi’nin arka verandasını kendilerine evden uzak ev yapanın, orayı bir ot şilte ve birçok oyuncağıyla –bir sapan, bir şişirme ördek, boncuk gözleri gevşemiş bir Quantas koalası– döşeyenin Estha olduğunu da bilmiyordu. Son olarak da, o korkunç gecede, havanın karanlık ve yağmurlu olmasına karşın, Ammu artık kendilerini istemediği için Kaçma Zamanının Geldiğine karar verenin de Estha olduğunu.</p>

      <p>Bütün bunları bilmiyordu ama Sophie’ye olanlar için neden Estha’yı suçluyordu Margaret Kochamma? Belki annelik içgüdüsüydü.</p>

      <p>Üç dört kez, ilaçla sağlanan uykunun yoğun katmanları arasından sıyrılıp Estha’yı bulmuş, biri gelip yatıştırana ve alıp götürene kadar çocuğu dövmüştü. Daha sonra Ammu’ya mektup yazıp özür dilemişti. Bu mektup geldiğinde Estha çoktan Geri Verilmişti, Ammu da eşyalarını toplayıp oradan ayrılmak zorunda kalmıştı bile. Margaret Kochamma’nın özürünü Estha adına kabul edecek bir tek Rahel kalmıştı Ayemenem’de. <em>Bana neler olduğunu bilemiyorum,</em> diye yazmıştı Margaret Kochamma. <em>Yatıştırıcıların etkisi yüzündendir diyebiliyorum ancak. Öyle davranmaya hiç hakkım yoktu, çok utandığımı ve çok çok üzgün olduğumu bilmeni istiyorum.</em></p>
    </div>

    <div class="in-subchapter html5_section epub-type_subchapter">
      <p>Ne tuhaftır ki, Margaret Kochamma Velutha’yı hiç aklına getirmiyordu. Onunla ilgili hiçbir anısı yoktu. Neye benzediğini bile bilmiyordu.</p>

      <p>Belki de onu hiçbir zaman tanımamış olmasındandı bu ya da onun başına neler geldiğini duymamasından.</p>

      <p>Kayıplar Tanrısı.</p>

      <p>Küçük Şeylerin Tanrısı.</p>

      <p>Kumun üzerinde hiç ayak izi bırakmadı, ne de suda dalgacıklar, aynalarda yansılar.</p>

      <p><em>Dokunulabilir</em> polis ekibi kabarmış ırmağı geçtiğinde Margaret Kochamma onların yanında değildi ne de olsa. Geniş haki şortları kaskatı kolalı olan polislerin.</p>

      <p>İçlerinden birinin cebindeki kelepçeden madeni bir tıkırtı geliyordu.</p>

      <p>Bir insan bir şeyin olduğunu bilmiyorsa, onun bunu hatırlamasını beklemek anlamsızdır.</p>
    </div>
  </div>
</body>
</html>
