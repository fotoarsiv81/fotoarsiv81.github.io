<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Küçük Şeylerin Tanrısı</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h1 class="chapter-header"><span class="chp-num">4</span>Abhilash Sineması</h1>

    <p>Abhilash Sineması, Kerala’daki 70 mm’lik sinemaskop ekranlı ilk sinema salonu olarak duyurdu adını. Bunu hiçbir kuşkuya yer kalmayacak biçimde ortaya koyabilmek için de binanın önyüzü, kavisli bir sinemaskop ekranın çimentodan yapılma modeli olarak tasarımlanmıştı. Tepesinde (çimentodan harflerle ve neon ışıklarıyla) İngilizce ve Malayalam dilinde <em>Abhilash Sineması</em> yazıyordu.</p>

    <p>Tuvaletler <em>Kadın</em> ve <em>Erkek</em> olarak ayrılmıştı. <em>Kadın</em> yazanı Ammu, Rahel ve Bebek Kochamma kullandılar, <em>Erkek</em> yazanı da yalnızca Estha; çünkü Chacko, Sea Queen Oteli’nde ayırttıkları odalara bakmaya gitmişti.</p>

    <p>“Yalnız girebilir misin?” diye sordu Ammu kaygıyla.</p>

    <p>Estha başını salladı.</p>

    <p>Kendiliğinden yavaşça kapanan kırmızı formika kapıdan geçen Rahel, Ammu ile Bebek Kochamma’nın peşinden <em>Kadın</em>’a girdi. Bej, sivri burunlu ayakkabılı (eli taraklı) “Yalnız Estha”ya el sallamak için yağlı kaygan mermer zeminde arkasına döndü. Estha, kırmızı kapı kız kardeşinin arkasından kapanana kadar, her şeyi gören, yapayalnız aynaları olan kirli mermer lobide bekledi. Sonra döndü ve <em>Erkek</em>’e gitti.</p>

    <p><em>Kadın</em>’da, Ammu, Rahel’e işemek için, klozetin üzerine tüneyip denge kurmasını söyledi. Halka Açık Tuvaletler pisti ona göre. Tıpkı para gibi. Kimin ellediğini asla bilemezdiniz. Cüzamlılar. Kasaplar. Teknisyenler. (İrin. Kan. Yağ.)</p>

    <p>Bir keresinde Kochu Maria onu kasap dükkânına götürdüğünde Rahel kasabın uzattığı beş rupilik yeşil kâğıt paranın üzerinde ufacık bir kırmızı et topağı olduğunu görmüştü. Kochu Maria topağı başparmağıyla silip atmıştı. Etin suyu kırmızı bir leke bırakmıştı parada. Kochu Maria parayı sutyeninin içine sokmuştu. Et kokulu kanlı para.</p>

    <p>Rahel, klozetin üstünde oturmadan denge kuramayacak kadar küçüktü, bu yüzden Ammu ile Bebek Kochamma onu havaya kaldırdılar; Rahel’in bacakları onların kollarının üzerine dolanmıştı. Bata sandaletlerindeki ayaklarının uçları içe dönüktü. Donu indirilmiş olarak havada duruyordu. Bir an hiçbir şey olmadı; Rahel, gözlerinde yaramazca (Şimdi n’olacak?) soru işaretleriyle annesine ve bebek büyük halasına baktı.</p>

    <p>“Haydi,” dedi Ammu, “çişşş...”</p>

    <p>Çişşş, işeme sesi içindi, hmmmm ise azarlama.</p>

    <p>Rahel kıkır kıkır güldü. Ammu da. Bebek Kochamma da. Rahel işemeye başladığında onun yerini biraz değiştirdiler. Rahel hiç utanmıyordu. İşini bitirince Ammu tuvalet kâğıdı verdi.</p>

    <p>“Sen mi yaparsın ben mi?” diye sordu Bebek Kochamma Ammu’ya.</p>

    <p>“İkisi de olur,” dedi Ammu. “Haydi başla.”</p>

    <p>Rahel Bebek Kochamma’nın çantasını tuttu. O da kırışmış sarisini kaldırdı. Rahel, bebek büyük halasının kocaman bacaklarını inceliyordu. (Yıllar sonra, okuldaki bir tarih dersinde –<em>Sultan Babür’ün solgun bir yüzü ve sütun gibi uzun bacakları vardı–</em> bu sahne Rahel’in gözlerinin önünde canlanacaktı. Bebek Kochamma halka açık bir tuvalette koca bir kuş gibi dengesini sağlamıştı. Yarı saydam bacaklarından yukarı topak olmuş örgüler gibi mavi damarlar yükseliyordu. Tombul dizleri gamzeliydi. Üzerleri de tüylüydü. Bunca yükü taşıyan zavallı ufacık ayaklar!) Bebek Kochamma yarının yarısı bir an bekledi. Başını öne uzatmıştı. Budalaca gülümsüyordu. Memeleri aşağı sarkmıştı. Bluzun içindeki kavunlar. Kıçı yukarı kalkmış, dışarı çıkmıştı. Gurul gurul, şırıl şırıl ses geldiğinde gözleriyle dinledi. Bir dağ geçidinin arasından sarı bir dere şırıldıyordu.</p>

    <p>Bütün bunlar Rahel’in hoşuna gidiyordu. Çantayı tutmak. Herkesin birbirinin önünde işemesi. Arkadaş gibi. O zamanlar bunun nasıl değerli bir duygu olduğunu hiç bilmiyordu. <em>Arkadaş gibi.</em> Bir daha asla böyle birlikte olmayacaklardı. Ammu, Bebek Kochamma ve o.</p>

    <p>Bebek Kochamma’nın işi bittiğinde Rahel saatine baktı. “Amma da uzun sürdü Bebek Kochamma,” dedi. “Saat ikiye on var.”</p>

    <div class="poem html5_section">
      <span>Dıbadım dım (diye düşündü Rahel),</span> <span>Bir küvette üç kadın,</span> <span>Bekle biraz dedi Yavaş.</span>
    </div>

    <p>Yavaş’ın bir insan olduğunu düşündü. Yavaş Kurien. Yavaş Kutty. Yavaş Mol. Yavaş Kochamma.</p>

    <p><em>Yavaş Kutty. Hızlı Verghese. Ve Kuriakose. Saçları kepekli üç erkek kardeş.</em> Ammu’nun işemesi bir fısıltı gibiydi. Hiç ses çıkarmadan klozetin iç duvarına doğru işedi. Babasının sertliği yoktu artık gözlerinde, bunlar artık Ammu-gözleriydi. Gülümsemesinde derin gamzeler vardı, artık öfkeli de görünmüyordu. Ne Velutha’ya ne de tükürük balonlarına.</p>

    <p>Bu İyiye İşaret’ti.</p>

    <p><em>Erkek</em>’teki “Yalnız Estha”nın, pisuardaki top naftalinlerin ve sigara izmaritlerinin üzerine işemesi gerekti. Klozete işemek Yenilgi anlamına gelirdi. Pisuara işeyemeyecek kadar da kısaydı boyu. Üzerine basıp yükselebileceği bir şeye gereksinimi vardı. Bir yükselti aramaya başladı, <em>Erkek</em>’in bir köşesinde de buldu onu. Kirli bir süpürge ve içinde siyah nesneler yüzen süt gibi bir sıvıyla (fenil) yarı yarıya dolu bir plastik şişe. Yumuşak bir yerbezi ve içinde hiçbir şey olmayan iki boş paslı teneke kutu. Cennet Turşuları’nın ürünleri olabilirdi bunlar. Şurupta ananas parçaları. Ya da dilimleri. Ananas dilimleri. Büyükannesinin konserve kutuları sayesinde onuru kurtarılan “Yalnız Estha”, paslı boş konserve kutularını pisuarın önüne dizdi. İkisinin üzerine birer ayağıyla basarak dikkatlice, sallanmamaya çalışarak işedi. Bir Erkek gibi. Başlangıçta ıslak olan sigara izmaritleri artık sırılsıklam olmuşlardı. Dönüp duruyorlardı. Pek yakılacak gibi değildiler. Estha işini bitirdiğinde konserve kutularını alıp aynanın önündeki lavaboya taşıdı. Ellerini yıkayıp saçını ıslattı. Sonra, kendisine çok büyük gelen, bu yüzden de cüce gibi gösteren Ammu’nun tarağıyla saçının kabarıklığını dikkatlice yeniden düzenledi. Arkaya yatırdı, sonra öne itti, sonunda da yana doğru kıvırdı. Tarağı cebine soktu, kutuların üzerinden indi, onları götürüp şişenin, yerbezinin ve süpürgenin yanına koydu. Eğilip hepsini selamladı. Bütün takımı. Şişeyi, süpürgeyi, kutuları, pörsümüş yerbezini.</p>

    <p>“Eğil,” dedi ve gülümsedi, çünkü daha küçükken, eğilindiği zaman “Eğil” demek zorunluymuş gibi bir izlenim edinmişti. Eğilmek için bunun söylenmesi gerektiği izlenimi. “Eğil Estha,” derlerdi. O da eğilir ve “Eğil,” derdi, ötekiler birbirlerine bakıp gülünce de Estha kaygılanırdı.</p>

    <p>Çarpık dişli “Yalnız Estha”.</p>

    <p>Dışarı çıkınca annesini, kız kardeşini ve bebek büyük halasını bekledi. Dışarı çıktıklarında Ammu, “Tamam mı Esthappen?” diye sordu.</p>

    <p>Estha, “Tamam,” dedi ve saçı bozulmasın diye başını dikkatlice salladı.</p>

    <p><em>Tamam mı? Tamam.</em> Estha tarağı annesinin çantasına geri koydu. Ammu, yetişkinlere özgü ilk görevini az önce yerine getirmiş olan, sivri burunlu, bej ayakkabı giyen, ağırbaşlı, saygın görünümlü küçük oğluna karşı içini sevgi kapladığını hissetti ansızın. Parmaklarını şefkatle oğlunun saçlarından geçirdi. Kabarık buklesini bozdu.</p>

    <p>Elinde metal bir el feneri tutan adam filmin başladığını, acele etmelerini söyledi. Kırmızı halısı eskimiş kırmızı basamakları hızla çıktılar. Kırmızı köşedeki kırmızı tükürük lekeli kırmızı merdiven. El fenerli adam <em>mundusunu</em> sol eliyle büzüp topladı, husyelerinin altında tuttu. Tırmanırken baldırlarındaki kaslar, derisinin altında tüylü gülleler gibi sertleşiyorlardı. Feneri sağ elinde tutuyordu. Düşünceleri koşuyordu.</p>

    <p>“Çoktan başladı,” dedi.</p>

    <p>Demek filmin başını kaçırmışlardı. Demet demet sarı püsküllerinin içinde ampuller olan pilili kadife perdenin kalkışını. Ağır ağır kalkmış olmalıydı, <em>Hatari’deki Bebek Fil Yürüyor</em> müziğinin eşliğinde, ya da <em>Albay Bogey’in Yürüyüşü</em>’nün.</p>

    <p>Ammu Estha’nın elini tutuyordu. Merdivenden güçlükle çıkan Bebek Kochamma da Rahel’in. Kavunlarının ağırlığıyla yere eğilen Bebek Kochamma, filmi merakla beklediğini kendi kendine itiraf etmiyordu. Bu işi sırf çocukların hatırına yaptığını hissetmeyi yeğliyordu. Başkaları İçin Yaptığı Şeyler’le Başkalarının Kendisi İçin Yapmadığı Şeyler’in hesabını zihninde dikkatle tutuyordu.</p>

    <p>Filmin başındaki rahibeli sahneler Rahel’in en sevdiği bölümlerdi, onları kaçırmamış olmayı diledi. Ammu, Estha ile Rahel’e insanların kendilerini neyle <em>özdeşleştirirlerse</em> en çok ondan hoşlandıklarını söyledi. Rahel kendisinin en çok Albay von Trapp rolündeki Christopher Plummer’la özdeşleştiğini düşünüyordu. Chacko ise kendini onunla özdeşleştirmiyor ve ona Albay von Clapp Trapp diyordu.</p>

    <p>Rahel kendini heyecanlı bir sivrisinek gibi hissediyordu. Uçan. Ağırlıksız. İki basamak yukarı. İki aşağı. Bir yukarı. Bebek Kochamma bir basamak çıkarken Rahel tam beş tane kırmızı basamak çıkmıştı.</p>

    <div class="poem-area html5_section">
      <div class="poem html5_section">
        <span>Ben denizci Temel Reis’im tam tam</span> <span>Bir karavanda yaşarım tam tam</span> <span>Kapıyı açarım</span> <span>Ve yere düşerim</span> <span>Ben denizci Temel Reis’im tam tam</span>
      </div>

      <div class="poem html5_section">
        <span>İki yukarı. İki aşağı. Bir yukarı. Zıpla, zıpla.</span> <span>“Rahel,” dedi Ammu, “dersini almadın, değil mi?”</span> <span>Rahel almıştı: <em>Heyecan hep gözyaşı getirir.</em> Tam tam.</span>
      </div>
    </div>

    <p>Prenses Salonu’nun fuayesine ulaştılar. Portakallıiçeceklerin beklediği büfenin önünden geçtiler. Ve limonluiçeceklerin. Portakallar çok portakaldı. Limonlar da çok limon. Çikolatalar yumuşamıştı.</p>

    <p>Fenerli Adam, filmin oynadığı salonun ağır kapısını, vantilatörlerin döndüğü, fıstıkların çıtırdadığı karanlığa doğru itip açtı. İçerisi insan soluğu ve briyantin kokuyordu. Ve eski halı. Rahel’in hatırladığı ve sevdiği, büyülü bir <em>Neşeli Günler</em> kokusu. Kokular da tıpkı müzik gibi anıları taşırlar. Rahel derin derin soluk alıp gelecek kuşaklar için sakladı.</p>

    <p>Biletler Estha’daydı. Küçük Adam. Bir karavanda yaşardı. Tam tam.</p>

    <p>Fenerli Adam feneri pembe biletlerin üzerine tuttu. J Sırası. 17, 18, 19, 20 numaralı koltuklar. Estha, Ammu, Rahel, Bebek Kochamma. Yol açmak için dizlerini o yana ya da bu yana çeviren öfkeli insanların önünden ite kaka geçtiler. Koltukların oturma yerlerini aşağı çekmeleri gerekti. Rahel koltuğuna tırmanırken Bebek Kochamma oturma yerini aşağı bastırdı. Rahel pek ağır olmadığı için sandviç malzemesiymiş gibi koltuğun içine sıkıştı ve ekranı dizlerinin arasından bakarak izlemek zorunda kaldı. İki diz ve bir fıskıye. Rahel’den daha gururlu olan Estha ise koltuğunun ucuna ilişmişti.</p>

    <p>Vantilatörlerin gölgeleri ekranın iki yanına, filmin görüntüsünün olmadığı yere düşüyordu.</p>

    <p>Fener gitti. Sevilen film başladı.</p>

    <p>Kamera, kilise çanlarının berrak, hüzünlü seslerinin vurduğu masmavi (araba rengi) Avustralya göğünde yükseldi.</p>

    <p>Aşağılarda, yerde, kilisenin avlusunda parke taşları ışıldıyordu. Avludan rahibeler geçiyordu. Ağır purolar gibi. Sessiz rahibeler, asla mektuplarını okumayan başrahibenin sessizce çevresini alıyorlardı. Bir ekmek kırıntısının çevresini alan karıncalar gibi toplanıyorlardı. Kraliçe puronun çevresini alan purolar. Rahibelerin dizleri tüysüzdü. Bluzlarının içinde kavunlar yoktu. Solukları da nane kokuyordu. Başrahibeye şikâyette bulunuyorlardı. Tatlı sesli şikâyetler. Hâlâ tepelerde <em>Müziğin Sesi Tepelere Hayat Verdi</em>’yi söyleyen ve ayine yine geç kalan Julie Andrews’u şikâyet ediyorlardı.</p>

    <div class="poem html5_section">
      <span><em>Ağaca tırmanıyor, dizi sıyrılıyor</em></span>
    </div>

    <p>diye, şarkıyla gammazlık etti rahibeler.</p>

    <div class="poem html5_section">
      <span><em>Elbisesi yırtılmış.</em></span> <span><em>Ayine vals yaparak gidiyor</em></span> <span><em>ve basamakta ıslık çalıyor...</em></span>
    </div>

    <p>Seyirciler başlarını çevirip baktılar.</p>

    <p>“Şişşşt!” dediler.</p>

    <p>Şişşşt! Şişşşt! Şişşşt!</p>

    <div class="poem html5_section">
      <span><em>Örtüsünün altında</em></span> <span><em>saçına bigudiler takmış!</em></span>
    </div>

    <p>Filmin dışından bir ses geldi. Vantilatörlerin döndüğü, fıstık çıtırtısının duyulduğu karanlığı bölen berrak ve gerçek bir ses. Seyircilerin arasında bir rahibe vardı. Kafalar, şişe kapakları gibi döndü. Kafaların kara bukleli arkaları, ağızları, bıyıkları olan yüzlere dönüştü. Köpekbalığı gibi dişleri olan tıslayan ağızlara. Birçoğu. Bir karta yapışmış etiketler gibi.</p>

    <p>Hep bir ağızdan, “Şişşşt!” dediler.</p>

    <p>Şarkı söyleyen Estha’ydı. Kabarık bukleli bir rahibe. Bir Elvis Pelvis rahibe. Elinde değildi.</p>

    <p>Şarkı söyleyenin kim olduğunu bulduklarında, “Çıkarın şunu buradan!” diye bağrıştı herkes.</p>

    <p>Kessesini ya da Çıkgit. Çıkgit ya da Kessesini.</p>

    <p>Seyirciler, Büyük Bir Adam’dı. Estha ise, elinde biletler olan Küçük Bir Adam.</p>

    <p>“Estha, Tanrı aşkına, KES sesini!” dedi Ammu bağırırcasına fısıldayarak.</p>

    <p>Estha da KESTİ sesini. Ağızlar ve bıyıklar öte yana döndü. Ama sonra, birdenbire şarkı yine başladı, Estha kendini tutamıyordu.</p>

    <p>“Ammu, dışarı çıkıp şarkı söyleyebilir miyim?” dedi Estha (Ammu ona tokadı indirmeden). “Şarkı bitince gelirim.”</p>

    <p>“Seni bir daha gezmeye götürmemi bekleme sakın,” dedi Ammu. “Hepimizi utandırıyorsun.”</p>

    <p>Ama Estha çaresizdi. Dışarı çıkmak için ayağa kalktı. Kızgın Ammu’nun önünden geçti. Dizlerinin arasından gözlerini filme dikmiş Rahel’in önünden. Bebek Kochamma’nın önünden. Bacaklarını bir kez daha yana çekmek zorunda kalan seyircilerin önünden. Şuyanayadabuyana. Kapının üstündeki kırmızı levhada kırmızı ışıkla ÇIKIŞ yazıyordu. Estha da ÇIKTI.</p>

    <p>Lobide, portakallıiçecekler bekliyordu. Limonluiçecekler bekliyordu. Eriyen çikolatalar bekliyordu. Elektrik mavisi süngerli deriden araba kanepeleri bekliyordu. <em>Pek Yakında</em> afişleri bekliyordu.</p>

    <p>“Yalnız Estha”, Abhilash Sineması’nın Prenses Salonu’nun fuayesinde, elektrik mavisi süngerli deriden araba kanepesinde oturdu ve şarkı söyledi. Bir rahibe sesiyle, berrak sular kadar berrak bir sesle.</p>

    <div class="poem html5_section">
      <span>Ama kalmasını ve senin</span> <span>Her söylediğini dinlemesini nasıl sağlarsın?</span>
    </div>

    <p>Büfenin arkasında dizilmiş taburelerin üzerine uzanıp filme ara verilmesini bekleyen adam uyandı. Lastiksi gözleriyle, bej, sivri burunlu ayakkabılı “Yalnız Estha”yı gördü. Ve bozulmuş kabarık buklesini. Adam, mermer tezgâhı kir rengi bir paçavrayla sildi. Ve bekledi. Beklerken de sildi. Ve silerken de bekledi. Ve Estha’yı şarkı söylerken gözledi.</p>

    <div class="poem html5_section">
      <span>Kumların üzerinde bir dalgayı nasıl tutarsın?</span> <span>Ah, bir problemi Mari... ya gibi nasıl çözersin?</span>
    </div>

    <p>“Ay! <em>Eda cherukka!”</em> dedi Portakallıiçecek Limonluiçecek Adamı, uykudan ağırlaşan hıtır hıtır sesiyle. “Ne yaptığını sanıyorsun sen?”</p>

    <div class="poem html5_section">
      <span>Ay ışığını</span> <span>Ellerinde</span> <span>Nasıl tutarsın?</span>
    </div>

    <p>Estha şarkı söylüyordu.</p>

    <div class="in-subchapter html5_section epub-type_subchapter">
      <p>“Ay!” dedi Portakallıiçecek Limonluiçecek Adamı. “Bak, benim dinlenme saatim şimdi. Az sonra kalkıp çalışmam gerekecek. Bu yüzden burada İngilizce şarkılar söylemeni istemiyorum. Kes şunu.” Kolundaki tüyler altın kol saatini neredeyse gizlemişti. Göğsündeki tüyler altın zincirini neredeyse gizlemişti. Beyaz terilen gömleğinin düğmeleri ta göbek çukuruna kadar iliklenmemişti. Takıp takıştırmış sevimsiz bir ayıya benziyordu. Arkasında, insanların soğuk içecekler ve meşrubat satın alırken bakmaları için aynalar vardı. Kabarık buklelerini biçimlendirmeleri ve topuzlarını düzeltmeleri için. Aynalar Estha’yı gözlüyordu.</p>

      <p>“Senin hakkında yazılı şikâyette bulunabilirim,” dedi Adam Estha’ya. “Hoşuna gider mi? Yazılı şikâyet?”</p>

      <p>Estha şarkısını kesti ve içeri dönmek üzere ayağa kalktı.</p>

      <p>“Mademki artık kalktım,” dedi Portakallıiçecek Limonluiçecek Adamı, “mademki dinlenme saatimde beni uyandırdın, mademki beni <em>rahatsız</em> ettin, gel de bir içecek al bari. Hiç değilse bunu yap.”</p>

      <p>Uzun çeneli suratı tıraşsızdı. Sarı piyano tuşlarına benzeyen dişleri küçük Elvis Pelvis’in üzerine dikilmişti.</p>

      <p>“Hayır, teşekkürler,” dedi Elvis kibarca. “Ailem beni bekliyordur. Hem cep harçlığım da bitti.”</p>

      <p><em>“Ceparçluğu mu?”</em> dedi Portakallıiçecek Limonluiçecek Adamı, gözleri hâlâ Estha’nın üzerindeydi. “Önce İngilizce şarkılar, şimdi de <em>Ceparçluğu!</em> Nerede yaşıyosun sen? Ayda mı?”</p>

      <p>Estha arkasını döndü.</p>

      <p>“Dur bir dakika!” diye bağırdı Portakallıiçecek Limonluiçecek Adamı. “Dur bir dakika!” diye yineledi, daha yumuşak bir sesle. “Sana bir soru sordum galiba.”</p>

      <p>Sarı dişleri mıknatıs gibiydi. Görüyorlar, gülümsüyorlar, şarkı söylüyorlar, kokluyorlar, hareket ediyorlardı. İnsanı büyülüyorlardı.</p>

      <p>“Nerede yaşadığını sordum sana,” dedi adam, iğrenç ağını örerek.</p>

      <p>“Ayemenem’de,” dedi Estha. “Ayemenem’de yaşıyorum. Büyükannem, Cennet Turşuları ve Konserveleri’nin sahibidir. Söz hakkı olmayan ortaktır.”</p>

      <p>“Öyle mi?” dedi Portakallıiçecek Limonluiçecek Adamı. “Söz hakkını kime vermiş öyleyse?” Pis pis güldü, ama Estha neden böyle güldüğünü anlayamadı. “Boş ver. Sen anlamazsın.”</p>

      <p>“Gel bir içecek vereyim sana,” dedi Adam. “Bedava bir soğuk içecek. Gel. Gel de bana büyükanneni anlat.”</p>

      <p>Estha gitti. Sarı dişlerin büyüsüne kapılmıştı.</p>

      <p>“Gel. Tezgâhın arkasına,” dedi Portakallıiçecek Limonluiçecek Adamı. Sesini alçaltıp fısıldadı: “Bunu gizli tutmalıyız, çünkü ara olmadan içecek satılmasına izin verilmez. Yasalara aykırıdır.”</p>

      <p>“Yoksa ceza alırız,” dedi biraz durakladıktan sonra.</p>

      <p>Estha, bedava içeceğini almak üzere büfe tezgâhının arkasına geçti. Portakallıiçecek Limonluiçecek Adamının uyuması için yan yana dizilmiş üç yüksek tabureyi gördü. Oturulmaktan tahtaları parlamıştı.</p>

      <p>“Şunu tutar mısın lütfen?” dedi Portakallıiçecek Limonluiçecek Adamı Estha’ya, yumuşak beyaz muslin şalvarının arasından penisini uzatırken. “Ben de sana içeceğini vereyim. Portakal mı? Limon mu?”</p>

      <p>Başka çaresi olmayan Estha penisi tuttu.</p>

      <p>“Portakal mı? Limon mu?” dedi Adam. “Portakallimon?”</p>

      <p>“Limon lütfen,” dedi Estha kibarca.</p>

      <p>Adam ona soğuk bir şişeyle bir kamış verdi. Böylece Estha bir elinde şişeyi bir elinde penisi tuttu. Penis, sert, sıcak ve damarlıydı. Ay ışığı gibi değildi.</p>

      <p>Portakallıiçecek Limonluiçecek Adamı, elini Estha’ nın elinin üzerine koydu. Başparmağının tırnağı kadınlarınki gibi uzundu. Estha’nın elini aşağı yukarı kaydırdı. Önce yavaş. Sonra hızlı.</p>

      <p>Limonluiçecek soğuk ve tatlıydı. Penis ise sıcak ve sert.</p>

      <p>Piyano tuşları gözlüyorlardı.</p>

      <p>“Demek büyükannenin fabrikası var?” dedi Portakallıiçecek Limonluiçecek Adamı. “Ne tür bir fabrika?”</p>

      <p>“Birçok ürün var,” dedi Estha bakmadan, kamış ağzındaydı. “Meyve suyu, turşu, reçel, toz köri. Dilimli ananas.”</p>

      <p>“İyi,” dedi Portakallıiçecek Limonluiçecek Adamı. “Harika.”</p>

      <p>Estha’nın elini sıktı. Bastırıyordu, terliydi. Ve hızlanıyordu.</p>

      <div class="poem html5_section">
        <span>Hızlı, daha hızlı, en hızlı</span> <span>Asla bırakma,</span> <span>Hızlı daha hızlı,</span> <span>Ve daha hızlı en hızlı olana dek.</span>
      </div>

      <p>Sıvı limon tadı, ıslak kâğıt kamıştan (tükürük ve korku yüzünden neredeyse yamyassı olmuştu kamış) yukarı çıkıyordu. Kamışa üfleyip (öteki eli hareket halindeydi) şişenin içinde baloncuklar yapıyordu Estha. İçemediği içeceğinden yaptığı yapışkan-tatlı limon baloncukları. Büyükannesinin ürünlerini kafasında listeliyordu.</p>

      <table class="fixed">
        <tr>
          <td>TURŞULAR</td>

          <td>MEYVE SULARI</td>

          <td>REÇELLER</td>
        </tr>

        <tr>
          <td>Mango</td>

          <td>Portakal</td>

          <td>Muz</td>
        </tr>

        <tr>
          <td>Yeşil biber</td>

          <td>Karışık meyve</td>

          <td>Üzüm</td>
        </tr>

        <tr>
          <td>Acı asmakabağı</td>

          <td>Ananas</td>

          <td>Greyfrut marmelatı</td>
        </tr>

        <tr>
          <td>Sarmısak</td>

          <td>Mango</td>

          <td>Tuzlu limon</td>
        </tr>
      </table>

      <p>Sonra kıkırdaklı-kıllı surat gerildi, Estha’nın eli ıslak ve sıcak ve yapışkan olmuştu. Üzerinde yumurta beyazı vardı. Beyaz yumurta beyazı. Az pişmiş.</p>

      <p>Limonluiçecek soğuk ve tatlıydı. Penis de içi boşalmış bir deri bozuk para kesesi gibi yumuşak ve pörsük. Kir renkli beziyle Estha’nın elini sildi adam. “Haydi içeceğini bitir,” dedi, Estha’nın kıçına sevecenlikle vurarak. Boru paçalı pantolonda iki sert erik. Ve bej, sivri burunlu pabuçlar. “Ziyan olmasın,” dedi. “Yiyecek içecek şeyleri olmayan yoksul insanları düşün. Sen şanslı, varlıklı bir çocuksun, <em>ceparçluğun</em> da var, büyükannenden sana kalacak fabrikan da. Derdin tasan olmadığı için Tanrı’ya şükretmelisin. Haydi içeceğini bitir.”</p>

      <p>Ve işte böyle, Abhilash Sineması’nın Prenses Salonunun fuayesindeki büfenin tezgâhının arkasında, Kerala’daki 70 mm’lik sinemaskop ekranlı ilk sinemanın salonunda, Esthappen Yako, limonlu, gazozlu, bedava korkusunu içip bitirdi. Limonu-çok-limon, çok-soğuktu. Çok tatlı. İçeceğin gazı burnuna kaçıyordu. Çok geçmeden bir tane daha limonlu içecek (bedava, gazozlu korku) verilecekti kendisine, ama bunu henüz bilmiyordu. Yapışkan olan Öteki Eli’ni kendinden uzakta tutuyordu.</p>

      <p>Hiçbir şeye değmemeliydi o.</p>

      <p>Estha içeceğini bitirdiğinde Portakallıiçecek Limonluiçecek Adamı, “Bitirdin mi?” dedi. “Aferin.”</p>

      <p>Boşalmış şişeyle yassılmış kamışı aldı ve sonra da Estha’yı <em>Neşeli Günler</em>’e geri gönderdi.</p>

      <p>İçeriye, saçyağlı karanlığa girince, Estha Öteki Eli’ni dikkatle tuttu (yukarı doğru tuttu, sanki elinde hayalî bir portakal vardı). Seyircilerin önünden geçti (bacakları şuyanayadabuyana döndü), Bebek Kochamma’nın önünden geçti, Rahel’in önünden geçti (hâlâ geriye doğru kaykılmıştı), Ammu’nun önünden geçti (hâlâ kızgındı). Estha, elinde yapışkan portakalıyla, yerine oturdu.</p>

      <p>Ve bir de Albay Clapp-Trapp vardı. Christopher Plummer. Kibirli. Taşyürekli. Çizgi gibi ağzıyla. Ve çeliktizi polis düdüğüyle. Yedi çocuklu bir albay. Temiz çocuklar, tıpkı bir paket nane şekeri gibi. Onları sevmiyormuş gibi yapıyordu ama seviyordu. Seviyordu. Onu da seviyordu (Julie Andrews’u), o da onu seviyordu, ikisi de çocukları seviyorlardı, çocuklar da onları seviyordu. Hepsi birbirini seviyordu. Temiz, beyaz çocuklardı, yatakları da yumuşaktı, kuştüyündendi.</p>

      <p>Yaşadıkları evin bir gölü ve bahçeleri vardı, geniş bir merdiveni, beyaz kapıları ve pencereleri ve çiçekli perdeleri.</p>

      <p>Temiz beyaz çocuklar, büyük olanları bile gök gürültüsünden korkuyorlardı. Julie Andrews onları yatıştırmak için kendi temiz yatağına yatırıyor ve sevdiği birkaç şey hakkında temiz bir şarkı söylüyordu. Sevdiği şeylerden bazıları şunlardı:</p>

      <ol>
        <li>Mavi kuşaklı beyaz elbise giyen kızlar.</li>

        <li>Ayı, kanatlarına alıp uçan beyaz kazlar.</li>

        <li>Parlak bakır çaydanlıklar.</li>

        <li>Kapı zilleri ve kızak çanları ve makarnalı şnitzel.</li>

        <li>Filan falan.</li>
      </ol>

      <p>Sonra, Abhilash Sineması’nın salonunda, seyirciler arasındaki bazı çift yumurta ikizlerinin zihinlerinde yanıt bekleyen bazı sorular oluştu. Sorular şunlardı:</p>

      <div class="list html5_section">
        <p>a) Albay Clapp-Trapp bacağını titretiyor muydu?</p>

        <p>Titretmiyordu.</p>

        <p>b) Albay Clapp-Trapp tükürük balonları yapıyor muydu?</p>

        <p>Elbette ki yapmıyordu.</p>

        <p>c) Hindi sesi çıkarıyor muydu?</p>

        <p>Çıkarmıyordu.</p>
      </div>

      <p>Ah Albay von Trapp, Albay von Trapp, pis kokulu salonda elinde portakal tutan küçük oğlanı sevebilir miydiniz?</p>

      <p>Az önce, Portakallıiçecek Limonluiçecek Adamı’nın şeyini elinde tutuyordu, ama yine de sevebilecek misiniz onu?</p>

      <p>Ya ikiz kız kardeşini? Saçını fıskıye gibi tutan Tokyo’ da Aşk lastik bandıyla yukarı doğru kaykılan kız kardeşini? Onu da sevebilir misiniz?</p>

      <p>Albay von Trapp’ın aklında da sorular vardı.</p>

      <p>a) Onlar temiz beyaz çocuklar mı?</p>

      <p>Hayır. (Ama Sophie Mol öyledir.)</p>

      <p>b) Tükürükten balonlar yaparlar mı?</p>

      <p>Evet. (Ama Sophie Mol yapmaz.)</p>

      <p>c) Bacaklarını titretirler mi? Basit memurlar gibi?</p>

      <p>Evet. (Ama Sophie Mol titretmez.)</p>

      <p>d) Biri ya da her ikisi yabancıların şeylerini tutmuşlar mı?</p>

      <p>Hay... Hayevet. (Ama Sophie Mol tutmadı.)</p>
    </div>

    <div class="in-subchapter html5_section epub-type_subchapter">
      <p>“O zaman kusura bakmayın,” dedi Albay Clapp-Trapp. “Kesinlikle olmaz. Onları sevemem. Onların Babası olamam. Yo, hayır.”</p>

      <p>Albay von Clapp olamazdı.</p>
    </div>

    <div class="in-subchapter html5_section epub-type_subchapter">
      <p>Estha başını dizlerine koydu.</p>

      <p>“Neyin var?” diye sordu Ammu. “Eğer yine somurtacaksan seni hemen eve götürürüm. Doğrul lütfen. Ve seyret. Bunun için buradasın.”</p>

      <p><em>İçeceğini bitir.</em></p>

      <p><em>Filmi seyret.</em></p>

      <p><em>Yoksul insanları düşün.</em></p>

      <p><em>Ceparçluğu olan şanslı zengin çocuk. Dert tasa yok.</em></p>

      <p>Estha doğruldu ve filmi seyretti. Midesi bulanıyordu. Yeşil-dalgalı, yapışkan, topaklı, deniz-yosunlu, yüzer, dipsiz-derin bir şeyler hissetti.</p>

      <p>“Ammu?” dedi.</p>

      <p>“Yine NE var?” Bu NE, şaklamış, patlamış, fışkırmıştı.</p>

      <p>“Midem bulanıyor,” dedi Estha.</p>

      <p>“Yalnızca öyle mi hissediyorsun, yoksa kusacak mısın?” Ammu’nun sesi kaygılıydı.</p>

      <p>“Bilmiyorum.”</p>

      <p>“Gidip bir deneyelim mi?” dedi Ammu. “Kendini daha iyi hissedersin.”</p>

      <p>“Tamam,” dedi Estha.</p>

      <p>Tamam mı? Tamam.</p>

      <p>“Nereye gidiyorsunuz?” Soran, Bebek Kochamma’ydı.</p>

      <p>“Estha kusmaya çalışacak,” dedi Ammu.</p>

      <p>“Nereye gidiyorsunuz?” diye sordu Rahel.</p>

      <p>“Midem bulanıyor,” dedi Estha.</p>

      <p>“Ben de gelip izleyebilir miyim?”</p>

      <p>“Olmaz,” dedi Ammu.</p>

      <p>Yine seyircilerin önünden (bacakları şuyadabuyana). Geçen sefer şarkı söylemeye çıkmıştı. Bu sefer kusmaya çalışacaktı. ÇIKIŞ yazısından çıkılacak. Dışarda, mermer fuayede Portakallıiçecek Limonluiçecek Adamı bir şeker yiyordu. Şeker hareket ettikçe yanağı şişiyordu. Lavabodan su boşalır gibi yumuşak, emme sesleri çıkarıyordu. Tezgâhın üzerinde yeşil bir Parry ambalajı vardı. Şekerler için para ödemesine gerek yoktu bu adamın. Koyu renkli cam kavanozlara konmuş bedava şekerler vardı önünde. Tüylü, saatli elinde tuttuğu kir renkli paçavrayla mermer tezgâhı siliyordu. Omuzları cilalı, ışıl ışıl kadını ve küçük oğlanı gördüğünde yüzünden bir gölge geçti. Sonra kuyruksuz piyano gülüşüyle güldü.</p>

      <p>“Yine mi çıktın dışarı?” dedi.</p>

      <p>Estha öğürmeye başlamıştı bile. Ammu arkasına geçip koltukaltlarından tuttu, Prenses Salonu’nun tuvaletine götürdü. KADIN bölümüne.</p>

      <p>Estha havaya kaldırıldı, temiz-olmayan lavaboyla Ammu’nun bedeni arasına sıkıştırılmıştı. Bacakları aşağı sallanıyordu. Lavabonun muslukları çelikti, içinde pas lekeleri vardı. Ve büyük, karmaşık bir kentin yol haritasına benzeyen incecik çatlakların oluşturduğu kahverengidokulu bir örgüağı.</p>

      <p>Estha öğürdü ama hiçbir şey çıkmadı. Yalnızca düşünceler. Dışarı akıp içeri döndüler. Ammu onları göremezdi. Fırtına bulutları gibi lavabo-kentin üstünde biriktiler. Ama lavabo kadınlarıyla lavabo erkekleri her zamanki lavabo işleriyle ilgilendiler. Lavabo otomobilleriyle lavabo otobüsleri fır dönüyorlardı hâlâ. Lavabodaki yaşam sürüyordu.</p>

      <p>“Yok mu?” dedi Ammu.</p>

      <p>“Yok,” dedi Estha.</p>

      <p>Yok mu? Yok.</p>

      <p>“Öyleyse yüzünü yıka,” dedi Ammu. “Suyun yardımı olur hep. Yüzünü yıka da gidip bir limonlu gazoz alalım.”</p>

      <p>Estha yüzünü yıkadı ve ellerini ve yüzünü ve ellerini. Kirpikleri ıslanıp birbirine yapışmıştı.</p>

      <p>Portakallıiçecek Limonluiçecek Adamı yeşil şeker kâğıdını katlayıp kat yerine boyalı tırnağıyla bastırdı. Boru yaptığı bir dergiyi bir sineğin üzerine indirdi. Tezgâhın kenarından yavaşça yere itti. Sinek sırtüstü düştü, sıska bacaklarını oynattı.</p>

      <p>“Tatlı çocuk bu,” dedi Ammu’ya. “Güzel şarkı söylüyor.”</p>

      <p>“Benim oğlum o,” dedi Ammu.</p>

      <p>“Sahi mi?” dedi, Portakallıiçecek Limonluiçecek Adamı ve Ammu’ya dişleriyle baktı. “Sahi mi? O kadar büyük durmuyorsunuz.”</p>

      <p>“Kendini iyi hissetmiyor,” dedi Ammu. “Soğuk bir şeyler içerse ona iyi gelir diye düşündüm.”</p>

      <p>“Tabi,” dedi Adam. “Tabitabi. Portakallimon? Limonportakal?”</p>

      <p>Korkunç, korkulan soru.</p>

      <p>“Hayır, teşekkür ederim.” Estha, Ammu’ya baktı. Yeşil-dalgalı, deniz-yosunlu, dipsiz-derin.</p>

      <p>“Ya siz?”diye sordu Portakallıiçecek Limonluiçecek Adamı, Ammu’ya. “Koka-kolafanta? Sütlüdondurma?”</p>

      <p>“Yo, ben istemem. Teşekkürler,” dedi Ammu. Deringamzeli, ışıklı kadın.</p>

      <p>“Buyrun,” dedi Adam, eline doldurduğu şekerleri, eli açık bir uçak hostesi gibi uzatıyordu. “Bunlar küçük oğlunuz için.”</p>

      <p>“Hayır, teşekkür ederim,” dedi Estha, Ammu’ya bakarak.</p>

      <p>“Al onları Estha,” dedi Ammu. “Kabalaşma.”</p>

      <p>Estha aldı.</p>

      <p>“Teşekkür et,” dedi Ammu.</p>

      <p>“Teşekkür ederim,” dedi Estha. (Şekerlemeler için, beyaz yumurta beyazı için.)</p>

      <p>“Bir şey değil,” dedi Portakallıiçecek Limonluiçecek Adamı, İngilizce olarak.</p>

      <p>“Evet!” dedi. “Oğlunuz Ayemenemli olduğunuzu söyledi.”</p>

      <p>“Evet,” dedi Ammu.</p>

      <p>“Ben sık sık giderim oraya,” dedi Portakallıiçecek Limonluiçecek Adamı. “Karımın ailesi Ayemenemlidir. Fabrikanızın yerini biliyorum. Cennet Turşuları değil mi? O anlattı. Oğlunuz.”</p>

      <p>Estha’yı nerede bulacağını biliyordu Adam. Söylemek istediği buydu. Bir uyarıydı bu.</p>

      <p>Ammu oğlunun alev alev yanan boncuk gözlerini gördü.</p>

      <p>“Gitmeliyiz,” dedi. “Ateşi çıkmamalı. Yarın kuzenleri geliyor,” diye açıkladı Amca’ya. Sonra da, “Londra’dan,” diye ekledi.</p>

      <p>“Londra’dan mı?” Amca’nın gözlerinde bambaşka bir saygı parladı. Londra’da bağlantısı olan bir aile için.</p>

      <p>“Estha, sen burada Amca’yla kal. Ben de gidip Bebek Kochamma ile Rahel’i alayım,” dedi Ammu.</p>

      <p>“Gel,” dedi Amca. “Gel de benimle taburede otur.”</p>

      <p>“Hayır, Ammu! Hayır, Ammu, hayır! Seninle gelmek istiyorum!”</p>

      <p>Genellikle sessiz bir çocuk olan oğlunun bu alışılmadık tiz sesli ısrarını duyan Ammu şaşırdı, Portakallıiçecek Limonluiçecek Amca’dan özür diledi.</p>

      <p>“Her zaman böyle değildir. Gel bakalım Esthappen.”</p>
    </div>

    <div class="in-subchapter html5_section epub-type_subchapter">
      <p>Tekrar içerinin kokusu. Vantilatör gölgeleri. Kafaların arkaları. Enseler. Yakalar. Saçlar. Topuzlar. Örgüler. Atkuyrukları.</p>

      <p>Tokyo’da Aşk içinde bir fıskıye. Küçük bir kızla bir eski rahibe.</p>

      <p>Albay von Trapp’ın yedi naneli çocuğu naneli banyolarını yapmışlardı, bir nane sırasında duruyorlardı; saçları yapıştırılmıştı, Albay’ın az kalsın evleneceği kadına uysal naneli sesleriyle şarkı söylüyorlardı. Bir elmas gibi ışıldayan sarışın baronese.</p>

      <div class="poem html5_section">
        <span>Müziğin sesiyle</span> <span>Dağlar canlanıyor.</span>
      </div>

      <p>“Gitmemiz gerek,” dedi Ammu Bebek Kochamma ile Rahel’e.</p>

      <p>“Ama Ammu!” dedi Rahel. “Asıl önemli şeyler henüz olmadı bile! Daha kadını <em>öpmedi</em> bile! Daha Hitler’in bayrağını yırtmadı bile! Postacı Rolf onlara henüz ihanet <em>etmedi</em> bile!”</p>

      <p>“Estha rahatsızlandı,” dedi Ammu. “Haydi gelin!”</p>

      <p>“Nazi askerleri henüz gelmediler bile!”</p>

      <p>“Haydi!” dedi Ammu. “Kalkın!”</p>

      <p>“Daha, <em>Dağın tepesinde yalnız bir keçi çobanı vardı</em>’yı söylemediler bile!”</p>

      <p>“Sophie Mol gelmeden Estha’nın iyileşmesi gerek, öyle değil mi?” dedi Bebek Kochamma.</p>

      <p>“Hiç de değil,” dedi Rahel, ama daha çok kendi kendine.</p>

      <p>“Ne dedin?” diye sordu Bebek Kochamma, ne söylendiğini tam olarak duymasa bile ne demek istendiğini anlamıştı.</p>

      <p>“Hiçbir şey,” dedi Rahel.</p>

      <p>“Seni <em>duydum,”</em> dedi Bebek Kochamma.</p>
    </div>

    <div class="in-subchapter html5_section epub-type_subchapter">
      <p>Dışarda, Amca donuk şişelerini düzene sokuyordu. Kir renkli paçavrasıyla, büfenin mermer tezgâhında şişelerin bıraktığı halka halka su lekelerini siliyordu. Ara için hazırlık yapıyordu. O, temiz bir Portakallıiçecek Limonluiçecek Amcasıydı. Bir ayının bedeninde hapsolmuş bir uçak hostesi yüreği taşıyordu.</p>

      <p>“Demek gidiyorsunuz?” dedi.</p>

      <p>“Evet,” dedi Ammu. “Nerede taksi bulabiliriz?”</p>

      <p>“Kapıdan çıkın, yoldan yukarı yürüyün, sola dönün,” dedi Rahel’e bakarak. “Küçük bir Molunuz da olduğunu söylememiştiniz.” Bir şeker uzatarak, “Al, Mol,” dedi, “sana.”</p>

      <p>“Benimkini al,” diye atıldı Estha; Rahel’in, adamın yanına gitmesini istemiyordu.</p>

      <p>Ama Rahel adama doğru yürümeye başlamıştı. Rahel yaklaşırken adam ona gülümsedi ve o kuyruksuz piyano gülümseyişindeki, adamın gözlerini hiç ayırmadan kendisine dikişindeki bir şey Rahel’in ona yaklaşmasını engelledi. Rahel’in o güne dek gördüğü en iğrenç şeydi. Dönüp Estha’ya baktı.</p>

      <p>Kıllı adamdan uzaklaştı.</p>

      <p>Estha, Parry şekerlerini Rahel’in avcuna tutuşturdu; Rahel onun uçları ölüm soğukluğundaki ateşli sıcak parmaklarını hissetti.</p>

      <p>“Hoşça kal Mol,” dedi Amca, Estha’ya. “Ayemenem’ de görüşürüz.”</p>

      <p>Yine o kırmızı basamaklar. Bu kez Rahel arkada kalmıştı. Yavaş. Gitmek istemiyorum. Dizginin ucunda bir ton tuğla.</p>

      <p>“Tatlı adam şu Portakallıiçecek Limonluiçecek satıcısı,” dedi Ammu.</p>

      <p>“Hıı!” dedi Bebek Kochamma.</p>

      <p>“Öyle olduğu hiç belli değil, ama Estha’ya şaşılacak kadar iyi davrandı,” dedi Ammu.</p>

      <p>“Öyleyse neden onunla evlenmiyorsun?” dedi Rahel ters ters.</p>

      <p>Kırmızı merdivende hayat durdu. Estha durdu. Bebek Kochamma durdu.</p>

      <p>“Rahel,” dedi Ammu.</p>

      <p>Rahel donakaldı. Öyle söylediği için müthiş üzülmüştü. Bu sözlerin nasıl olup da ağzından çıktığını bilmiyordu. İçinde bu sözleri taşımış olduğunu bilmiyordu. Ama bir kez çıkmışlardı ağzından ve geri dönemezlerdi. Bir hükümet dairesindeki memurlar gibi o kırmızı merdivende kalakalmışlardı. Kimi ayakta duruyor, kimi oturuyor ve bacaklarını titretiyordu.</p>

      <p>“Rahel,” dedi Ammu, “ne yaptığının farkında mısın sen?”</p>

      <p>Ürkek gözler ve bir fıskıye Ammu’ya baktı.</p>

      <p>“Tamam. Korkmana gerek yok,” dedi Ammu. “Yalnızca yanıtla beni. Farkında mısın?”</p>

      <p>“Neyin?” diye sordu Rahel duyulur duyulmaz bir sesle.</p>

      <p>“Az önce yaptığının farkında mısın?” dedi Ammu.</p>

      <p>Ürkek gözler ve bir fıskıye Ammu’ya baktı.</p>

      <p>“İnsanları incittiğinde neler olacağını biliyor musun?” dedi Ammu. “İnsanları incitirsen seni daha az sevmeye başlarlar. Dikkatsiz sözlerin yaptığı budur. İnsanların seni daha az sevmesine neden olur.”</p>

      <p>Arka kanatlarındaki pulları olağanüstü yoğun olan soğuk bir pervane gelip Rahel’in yüreğine konuverdi. Buz gibi bacaklarının değdiği yerler diken diken oldu. Rahel’in dikkatsiz yüreğinde altı kabartı.</p>

      <p>Ammusu onu daha az seviyordu.</p>

      <p>Ve kapıdan çıkıldı, yoldan yürünüp sola dönüldü. Taksi durağı. İncinmiş bir anne, bir eski rahibe, bir ateşli çocuk, bir de soğuk. Altı kabartı ve bir pervane.</p>

      <p>Taksi uyku kokuyordu. Dürülmüş eski giysi. Nemli havlu. Koltuk altı. Ne de olsa taksi sürücüsünün eviydi orası. Orada yaşıyordu. Kokularını saklayabildiği tek yerdi orası. Koltuklar öldürülmüştü. Yırtılmıştı. Bir topak kirli sarı sünger dışarı fırlamış, sarılık geçirmiş kocaman bir ciğer gibi arka koltukta titriyordu. Sürücü, ufak bir kemirici hayvan, bir sansar gibi tetikteydi. Burnu kemerli, bıyıkları inceydi. O kadar ufak tefekti ki, yolu ancak direksiyon simidinin arasından görebiliyordu. Yanından geçen arabalar, taksinin içinde yalnızca müşteri olduğunu sanabilirlerdi. Hızla sürüyordu arabasını, kavga eder gibi; boş bulduğu yere dalıyor, öteki arabaları şeritlerinden çıkmaya zorluyordu. Yaya geçitlerinde gaza basıyor, ışıklara boş veriyordu.</p>

      <p>“Neden bir yastık ya da minder filan gibi bir şey kullanmıyorsunuz?” diye sordu Bebek Kochamma, dostça bir sesle. “O zaman daha iyi görebilirdiniz.”</p>

      <p>“Sen kendi işine baksana kardeş,” dedi sürücü de, dostça olmayan bir sesle.</p>

      <p>Kapkara denizin yanından geçerlerken Estha başını camdan çıkardı. Sıcak, tuzlu esintinin tadını ağzında duyabiliyordu. Saçlarının havalandığını hissedebiliyordu. Portakallıiçecek Limonluiçecek Adamı’yla ne yaptığını öğrenirse, Ammu’nun kendisini de daha az seveceğini biliyordu. Çok çok daha az. Midesindeki utandırıcı köpüren kabaran dönen bulantıyı hissediyordu. Irmağı arzuladı. Çünkü su, her zaman çaredir.</p>

      <p>Yapışkan neon gece, taksinin camının yanından hızla akıyordu. Taksinin içi sıcaktı, ve de sessiz. Bebek Kochamma’nın yüzü kızarmıştı, heyecanlı görünüyordu. Kötü duygulara neden olmamak hoşuna gidiyordu. Ne zaman bir kırma köpek yola fırlasa sürücü onu ezmek için bayağı çaba harcıyordu.</p>

      <p>Rahel’in yüreğinin üzerindeki pervane kadife kanatlarını gerdi, Rahel kemiklerine kadar ürperdi. Sea Queen Oteli’nin araba parkında gökmavisi Plymouth öteki, daha küçük arabalarla çene çalıyordu. <em>Fısır fısır haşır huşur.</em> Küçük bayanların partisine katılan büyük bir bayan. Arabanın çırpınan kuyrukları.</p>

      <p>“313 ve 327 numaralı odalar,” dedi resepsiyondaki adam. “Klimasız. Çift yataklı. Asansör onarımda olduğu için kullanım dışı.”</p>

      <p>Onları yukarı götüren hizmetli, genç değildi; gözleri donuk bakıyordu, eprimiş vişne çürüğü rengindeki ceketinin iki düğmesi de eksikti. Altından gri atleti görünüyordu. Başındaki şapşal görünümlü kasket yana eğilmiş, kasketin sımsıkı oturan plastik kayışı, sarkık gerdanının içine gömülmüştü. Yaşlı bir adamı böyle yana yatırılmış bir kasket giymeye zorlamak ve yaşlılıktan sarkan gerdanının doğal biçimini değiştirmek acımasızlıktı.</p>

      <p>Tırmanacak kırmızı basamaklar vardı yine. Sinema salonundaki kırmızı halı peşlerini bırakmıyordu. Sihirli uçan halı.</p>

      <p>Chacko odasındaydı. Kendine ziyafet çekerken suçüstü basmışlardı onu. Kızarmış piliç, patates tava, tatlı mısır ve tavuksuyuna çorba, iki <em>paratha</em> ve çikolata soslu vanilyalı dondurma. Soslukta sos. Chacko sık sık en büyük arzusunun aşırı yemekten ölmek olduğunu söylerdi. Mammachi de bunun bastırılmış mutsuzluk işareti olduğunu söylerdi. Chacko, hiç de öyle değil derdi. Salt yeme hırsı derdi.</p>

      <p>Chacko herkesin erkenden dönüp geldiğini görünce çok şaşırdı, ama şaşırmamış gibi yaptı. Yemeğine devam etti.</p>

      <p>İlk yaptıkları plana göre Estha Chacko’nun yanında yatacaktı, Rahel de Ammu ile Bebek Kochamma’nın. Ama Estha rahatsızlandığı ve sevgi paylaşımı da yeniden yapıldığı için Rahel (Ammu onu daha az seviyordu şimdi) Chacko’nun yanında, Estha da Ammu ile Bebek Kochamma’nın yanında yatacaktı.</p>

      <p>Ammu bavuldan Rahel’in pijamasıyla diş fırçasını aldı ve yatağının üstüne koydu.</p>

      <p>“Al,” dedi Ammu.</p>

      <p>Bavulu kapatırken iki tık sesi duyuldu.</p>

      <p>Tık ve tık.</p>

      <p>“Ammu,” dedi Rahel, “ceza olarak akşam yemeği yemesem olur mu?”</p>

      <p>Cezaları değiş tokuş yapmayı arzuluyordu. Akşam yemeği yememe karşılığında Ammu’nun kendisini eskisi kadar sevmesi.</p>

      <p>“Nasıl istersen,” dedi Ammu. “Ama ben yemeni öneririm. Yani büyümek istiyorsan. Belki Chacko’nun tavuğundan bir parça alabilirsin.”</p>

      <p>“Belki veririm, belki de vermem,” dedi Chacko.</p>

      <p>“Ama cezam n’olacak?” dedi Rahel. “Bana ceza vermedin ki!”</p>

      <p>“Bazı şeylerin cezası da yanında gelir,” dedi Bebek Kochamma. Sanki Rahel’in anlayamadığı bir toplama işlemini anlatıyordu.</p>

      <p>Bazı şeylerin cezası yanında gelir. Tıpkı gömme dolaplı yatak odaları gibi. Hepsi de çok geçmeden ceza konusunda çok şey öğreneceklerdi. Değişik boyutlarda geldiğini. Bazılarının, yatak odalarındaki gömme dolaplar kadar büyük olabileceğini. Karanlık raflar arasında dolaşarak içlerinde bir ömür tüketilebileceğini.</p>

      <p>Bebek Kochamma’nın iyi geceler öpücüğü Rahel’in yanağında bir ıslaklık bıraktı. Rahel tükürüğü omzuyla sildi.</p>

      <p>“İyi geceler, Allah rahatlık versin,” dedi Ammu. Ama sırtı dönüktü. Gitmişti bile.</p>

      <p>“İyi geceler,” dedi Estha, kız kardeşini sevemeyecek kadar hastaydı.</p>

      <p>“Yalnız Rahel”, onların otel koridorunda sessiz ama somut hayaletler gibi uzaklaşmalarını izledi. İki büyük, bir de küçük: bej, sivri burunlu ayakkabılarıyla. Kırmızı halı, ayak seslerini boğuyordu.</p>

      <p>Rahel otel odasının kapısında, hüzün dolu kalakaldı.</p>

      <p>İçinde, Sophie Mol’un gelmekte oluşunun hüznü de vardı. Ammu’nun kendisini daha az sevmesinin. Ve Portakallıiçecek Limonluiçecek Adamı’nın Abhilash Sineması’nda Estha’ya yaptığı her neyse onun hüznü.</p>

      <p>Rahel’in kuru, acıyan gözlerinin üzerinden iğne gibi batan bir rüzgâr esti.</p>

      <p>Chacko bir tavuk buduyla birkaç tane kızarmış patatesi bir cam tabağa koyup Rahel’e verdi.</p>

      <p>“Hayır, istemem,” dedi Rahel; bir biçimde kendi kendine ceza verebilirse, Ammu’nun da vereceği cezayı iptal edebileceğini umuyordu.</p>

      <p>“Ya çikolata soslu dondurmaya ne dersin?” dedi Chacko.</p>

      <p>“Hayır, istemem,” dedi Rahel.</p>

      <p>“Pekâlâ,” dedi Chacko. “Ama neler kaçırdığının farkında değilsin.”</p>

      <p>Önce tavuğun tamamını, sonra da dondurmayı bitirdi.</p>

      <p>Rahel pijamasını giydi.</p>

      <p>“Ne için cezalandırıldığını lütfen bana söyleme,” dedi Chacko. “Bunu duymaya katlanamam.” Eline bir parça <em>paratha</em> almış, soslukta kalan çikolata sosuna batırıyordu. İğrenç, tatlı-sonrası tatlısı. “Neydi peki? Sivrisineklerin ısırdığı yerlerini kanatıncaya kadar kaşıman mı? Taksiciye ‘teşekkür ederim’ dememen mi?”</p>

      <p>“Çok daha kötüsü,” dedi Rahel. Ammu’ya ihanet etmemek için.</p>

      <p>“Sakın söyleme,” dedi Chacko. “Bilmek istemiyorum.”</p>

      <p>Oda servisini çağırmak için zili çaldı, yorgun bir görevli gelip tabaklarla tavuk kemiklerini topladı. Yemek kokularını da yakalamak istedi ama onlar kurtuldular ve gevşek, kahverengi otel perdelerinin arasına kaçıştılar.</p>

      <p>Yemeksiz bir yeğen ve yemekli amcası, Sea Queen Oteli’nin banyosunda birlikte dişlerini fırçaladılar. Kız, çizgili pijaması içinde, umutsuz, bodur bir suçluydu. Adamsa kadife yeleği ve donuylaydı. Şiş göbeğinin üzerinde ikinci bir deri gibi gergin ve sıkı duran yeleği, karnındaki düğmeyi açınca gevşiyordu.</p>

      <p>Rahel diş fırçasını tutup dişlerini iki yana oynattığında adam ona böyle yapmamasını söylemedi.</p>

      <p>Faşist değildi o.</p>

      <p>Sırayla tükürdüler. Rahel, Binaca diş macunundan çıkan köpüğün lavabonun yan yüzünden aşağı akışını dikkatle inceledi, görebildiğini görmek istiyordu.</p>

      <p>Dişlerinin arasındaki boşluklardan ne tür renkler ve yabancı yaratıklar çıkmıştı acaba?</p>

      <p>Bugün hiçbir şey çıkmamıştı. İlginç bir şey yoktu. Yalnızca Binaca baloncukları.</p>
    </div>

    <div class="in-subchapter html5_section epub-type_subchapter">
      <p>Chacko Büyük Işığı kapattı.</p>

      <p>Yatakta, Rahel, Tokyo’da Aşk lastiğini çıkartıp güneş gözlüğünün yanına koydu. Fıskıyesi biraz kaydıysa da ayakta kaldı.</p>

      <p>Chacko, başucundaki lambanın ışığında, yatağında yatıyordu. Karanlık bir sahnedeki şişman bir adam. Yatağının ayakucunda duran buruşmuş gömleğine uzandı. Cebinden cüzdanını çıkardı ve Margaret Kochamma’nın iki yıl önce göndermiş olduğu Sophie Mol’un fotoğrafına baktı.</p>

      <p>Rahel onu seyretti, soğuk pervane yeniden kanatlarını iki yana açtı. Yavaşça kaldırdı onları, yavaşça indirdi. Bir yırtıcı hayvanın tembelce göz kırpışı.</p>

      <p>Yatak çarşafları sert ama temizdi.</p>

      <p>Chacko cüzdanını kapatıp ışığı söndürdü. Gecenin içinde bir Charminar yaktı ve kızının şimdi neye benzediğini merak etti. Dokuz yaşında. Son gördüğünde kıpkırmızı ve buruşuk suratlıydı. İnsan denemezdi bile. Üç hafta sonra karısı, tek aşkı Margaret ağlayarak Joe’dan söz etmişti ona.</p>

      <p>Margaret Chacko’ya artık onunla yaşayamayacağını söylemişti. Rahat hareket edeceğim yerim olmalı, demişti. Sanki Chacko Margaret’in dolabındaki raflara kendi giysilerini koymuş gibi. Chacko’yu tanıyanlar, herhalde böyle yapmıştır derlerdi.</p>

      <p>Margaret boşanmak istedi.</p>

      <p>Karısından ayrılmadan önceki son birkaç gece, Chacko elinde el feneriyle yataktan çıkar, uykudaki çocuğuna bakardı. Onu tanımak isterdi. Belleğine kazımak. Onu düşündüğünde, kafasında canlanan çocuğun eksiksiz olmasını sağlamak isterdi. Bebeğin yumuşacık kafa derisindeki kahverengi ayva tüylerini ezberledi. Kırışık, sürekli kıpırdayan ağzının biçimini. Ayak parmaklarının arasındaki boşlukları. Belli belirsiz doğum lekesini. Sonra, öyle yapmak istemese de bebeğinde Joe’dan izler aramaya başladı. Chacko el fenerinin ışığında bu çılgınca, bölük pörçük, kıskanç araştırmasını yaparken bebek de işaretparmağına yapışıyordu. Göbeğinin çıkıntısı, doymuş ipeksi midesinin üzerinde, bir tepedeki anıtın kubbesi gibi yükseliyordu. Chacko kulağını oraya dayıyor ve içerden gelen seslere merakla kulak veriyordu. Oradan oraya gönderilen mesajlar. Birbirine alışan yeni organlar. Kendi sistemini kuran yeni bir hükümet. İşbölümünü düzenleyen, kimin ne yapacağını kararlaştıran.</p>

      <p>Süt ve çiş kokuyordu bebek. Bunca küçük ve biçimlenmemiş, benzerlikleri bunca belirsiz olan birinin, koca bir adamın dikkatini, sevgisini, akıl sağlığını bütünüyle yönetebilmesini Chacko’nun aklı almıyordu.</p>

      <p>Onu terk ettiğinde içinden bir şeylerin koparıldığını hissetti. Kocaman bir şeyin.</p>

      <p>Ama artık Joe ölmüştü. Otomobil kazasında ölmüştü. Bir kapı kolu kadar cansızdı. Evrende Joe biçiminde bir delik.</p>

      <p>Chacko’nun fotoğrafında Sophie Mol yedi yaşındaydı. Beyaz ve mavi. Gül dudaklı; Süryani olduğu hiç anlaşılmıyordu. Ama fotoğrafa bir göz atan Mammachi, burnunun Pappachi’nin burnuna benzediğinde ısrar etti.</p>

      <p>“Chacko?” dedi Rahel, karanlık yatağından. “Sana bir şey sorabilir miyim?”</p>

      <p>“İki tane de sorabilirsin,” dedi Chacko.</p>

      <p>“Chacko, Sophie Mol’u dünyada her şeyden çok mu seviyorsun?”</p>

      <p>“O benim kızım,” dedi Chacko.</p>

      <p>Rahel bunun üzerinde düşündü.</p>

      <p>“Chacko? İnsanlar kendi çocuklarını dünyada her şeyden çok sevmek <em>zorunda</em> mıdırlar?”</p>

      <p>“Böyle bir kural yok,” dedi Chacko. “Ama genelde böyledir.”</p>

      <p>“Chacko, örneğin,” dedi Rahel, “yalnızca örneğin, Ammu’nun Sophie Mol’u Estha ile benden daha çok sevmesi mümkün müdür? Ya da örneğin senin bizi Sophie Mol’dan daha çok sevmen?”</p>

      <p>“İnsan doğası için her şey mümkündür,” dedi Chacko Yüksek Sesle Okuma sesiyle. Fıskıye saçlı küçük yeğenine karşı birden duyarsızlaşmıştı, karanlığa doğru konuşuyordu. “Aşk. Çılgınlık. Umut. Sonsuz sevinç.”</p>

      <p>İnsan doğasında mümkün olan dört şey içinde, Rahel en hüzünlü olanın <em>Sonsuz Sevinç</em> olduğunu düşündü. Belki Chacko’nun söyleyiş tarzı bunu düşündürdü.</p>

      <p><em>Sonsuz Sevinç.</em> Kiliseyi andıran bir tınısı vardı. Her tarafı yüzgeçli kederli bir balık gibi.</p>

      <p>Soğuk bir pervane soğuk bacağını kaldırdı.</p>

      <p>Sigaranın dumanı gecenin içine doğru kıvrıldı. Ve şişman adamla küçük kız sessizce uyanık kaldılar.</p>
    </div>

    <div class="in-subchapter html5_section epub-type_subchapter">
      <p>Birkaç oda ötede, bebek büyük halası horlayarak uyurken Estha uyandı.</p>

      <p>Ammu uyuyordu, kafesli-mavi camdan sızan kafesli-mavi sokak ışığında çok güzel görünüyordu. Yunusları ve derin kafesli bir maviyi düşlediği bir uyku-gülümsemesi vardı dudaklarında. Bu gülümsemenin sahibi olan insanın patlamaya hazır bir bomba olduğunu belli eden hiçbir işaret yoktu yüzünde.</p>

      <p>“Yalnız Estha” sallana sallana banyoya gitti. Berrak, acı, limonsu, köpüklü, gazlı bir sıvı kustu. Küçük Bir Adam’ın korkuyla ilk temasının sonradan duyulan buruk tadı. Tam tam.</p>

      <p>Biraz daha iyi hissetti kendini. Ayağına ayakkabılarını geçirip odadan çıktı, ayakkabı bağlarını yerde sürüyerek koridoru geçti, Rahel’in odasının önünde sessizce durdu.</p>

      <p>Rahel bir iskemleye çıkıp onun girmesi için kapının kilidini açtı.</p>

      <p>Estha’nın kapıda beklediğini Rahel’in nasıl bilmiş olabileceğini merak etmedi Chacko. Onların ara sıra yaptıkları tuhaflıklara alışkındı.</p>

      <p>Daracık otel yatağında karaya vurmuş bir balina gibi yatıyor ve Rahel’in gördüğü kişinin gerçekten Velutha olup olmadığını merak ediyordu. Bunu pek olası görmüyordu. Velutha’nın kaybedeceği çok şey vardı. Geleceği olan bir Paravan’dı. Acaba Velutha Marksist Parti’ye üye yazıldı mı diye merak etti. Ve acaba Yoldaş K.N.M. Pillai’yi son zamanlarda gördü mü diye.</p>

      <p>Yılın ilk aylarında, Yoldaş Pillai’nin siyasal ihtirasları beklenmedik bir ivme kazanmıştı. Partinin iki yerel üyesi, Yoldaş J. Kattukaran ile Yoldaş Guhen Menon, Naksalit oldukları kuşkusuyla partiden ihraç edilmişlerdi. Yoldaş Guhan Menon, gelecek mart ayında yapılacak Yasama Meclisi ara seçimlerinde, Kottayam’dan parti adayı olarak belirlenmişti. Partiden atılmasının yarattığı boşlukta, bu boşluğu doldurmak için hevesli birçok kişi ortaya çıktı. Bunlardan biri, Yoldaş K.N.M. Pillai idi.</p>

      <p>Yoldaş Pillai, Cennet Turşuları’nda olan biteni, futbol maçında sahayı izleyen bir yedek oyuncunun dikkatiyle izliyordu. Ne kadar ufak olursa olsun oraya bir işçi sendikası sokmak (çünkü gelecekteki seçmenlerinin oradan çıkacağını umuyordu), Yasama Meclisi’ne doğru yapacağı yolculuk için mükemmel bir başlangıç olabilirdi.</p>

      <p>O güne kadar, Cennet Turşuları’nda <em>Yoldaş! Yoldaş!</em> sözcüğü (Ammu’nun dediği gibi), iş saatleri dışında oynanan zararsız bir oyun olmaktan öte gitmemişti. Ama hedef yükseltilirse ve şef değneği Chacko’nun elinden alınırsa, zaten borca batmış olan fabrikanın büyük sorunlar yaşayacağını (Chacko dışında) herkes biliyordu.</p>

      <p>Parasal açıdan işler iyi gitmediği için işçilere, sendikanın belirlediği asgari ücretin de altında ödeme yapılıyordu. Elbette bunları işçilere açıklayan ve işler düzelir düzelmez ücretlerinin de düzeltileceğine söz veren Chacko’nun kendisiydi. İşçilerin ona güvendiklerine ve onların iyiliğini istediğini bildiklerine inanıyordu.</p>

      <p>Ama kendisi gibi düşünmeyen biri vardı. Akşamları, paydos saati geldiğinde Yoldaş K.N.M. Pillai işçilerin yolunu kesip onları kendi basımevine götürüyordu. Boru gibi öten tiz sesiyle onları devrim yapmaya kışkırtıyordu. Konuşmalarında, uygun bulduğu yerel sorunlarla büyük Maocu söylemleri akıllıca birleştirmeyi başarıyor, bu da Malayalam dilinde daha da etkileyici geliyordu kulağa.</p>

      <p>“Dünya insanları,” diye ötüyordu, “cesur olun, kavgayı <em>göze alın,</em> zorluklara göğüs gerin ve aşama aşama ilerleyin. O zaman bütün dünya halka ait olacaktır. Her tür canavar yok edilecektir. Hakkınız olan şeyi istemelisiniz. İkramiye. Destek fonu. Kaza sigortası.” Bu konuşmalar kısmen, Yoldaş Pillai’nin, Yasama Meclisi’nin yerel üyesi olarak milyonların karşısında yapacağı konuşmaların provası niteliğinde olduğundan, sesinin perdesi ve ahenginde bir tuhaflık oluyordu. Sesi; küçük, sıcak bir oda ve basımevinin mürekkep kokusu yerine yeşil çeltik tarlaları ve kırmızı bayraklarla dolu oluyordu.</p>

      <p>Yoldaş K.N.M. Pillai hiçbir zaman Chacko’ya açıkça karşı çıkmıyordu. Konuşmalarında ona yer verdiğinde onu bütün insansı nitelemelerden arındırıyor, büyük bir planın içindeki soyut bir görevli olarak sunuyordu. Kuramsal bir kurgu. Devrimi bozmaya çalışan büyük burjuva entrikasında bir piyon. Ondan asla adıyla söz etmez, “Yönetim” derdi. Sanki Chacko birçok kişiymiş gibi. Taktik açısından en doğru yol olması yanında, adamla işi arasında yaptığı bu ayrım Yoldaş Pillai’ye Chacko ile arasındaki özel iş ilişkileri konusunda da vicdanının temiz olmasını sağlıyordu. Cennet Turşuları’nın etiketlerini basma konusunda yaptığı anlaşma çok gereksinim duyduğu geliri sağlıyordu ona. Kendi kendine, Müşteri Chacko ile Yönetim Chacko’nun iki ayrı kişi olduğunu söylüyordu. Elbette Yoldaş Chacko’dan da tümüyle farklıydı bunlar.</p>

      <p>Yoldaş K.N.M.’nin planlarındaki tek engel Velutha’ydı. Cennet Turşuları’ndaki bütün işçiler arasında bir tek o, partiye kayıtlıydı; bu da Yoldaş Pillai’ye hiç arzulamadığı bir müttefik sağlıyordu. Fabrikadaki öteki <em>Dokunulabilir</em> işçilerin, geçmişe dayanan nedenler yüzünden Velutha’ya diş bilediklerini biliyordu. Yoldaş Pillai bu kırışığın çevresinde dikkatle yürüyor, onu ütülemek için uygun bir fırsat kolluyordu.</p>

      <p>İşçilerle sürekli bağlantısı vardı. Fabrikada neler olup bittiğini tam olarak öğrenmeyi kendine iş edinmişti. <em>Kendi</em> hükümetleri, halk hükümeti baştayken böyle ücretlere razı oldukları için dalga geçiyordu onlarla.</p>

      <p>Her sabah Mammachi’ye gazeteleri okuyan muhasebeci Punnachen, işçiler arasında zam isteme sözleri dolaştığını haber verince Mammachi küplere bindi. “Onlara söyle de gazete okusunlar. Kıtlık başlayacak. İşsizlik var. İnsanlar açlıktan kırılıyor. Bir işleri var diye şükran duymalılar.”</p>

      <p>Fabrikada ne zaman önemli bir şeyler olsa bunun haberi Chacko’ya değil Mammachi’ye verilirdi. Bunun nedeni belki de Mammachi’nin geleneksel çerçeveye tam olarak oturmasıydı. Modalali’ydi o. Rolünü oynuyordu. Yanıtları ne kadar sert olsa da dürüstçeydi, şaşırtmıyordu. Öte yandan Evin Efendisi olmasına, “Benim turşularım, <em>benim</em> reçellerim, <em>benim</em> köri tozlarım...” demesine karşın Chacko kılık değiştirmekle öylesine meşguldü ki savaş alanını bulandırıyordu.</p>

      <p>Mammachi, Chacko’yu uyarmayı denedi. Chacko onu dinledi, ama dediklerine tam olarak kulak asmadı. Cennet Turşuları fabrikasındaki ilk huzursuzluklara karşın Chacko, devrim provalarında <em>Yoldaş! Yoldaş!</em> oyununu sürdürdü.</p>
    </div>

    <div class="in-subchapter html5_section epub-type_subchapter">
      <p>O gece oteldeki daracık yatakta, uykulu uykulu yatarken, işçilerini bir tür özel işçi sendikasında toplayarak Yoldaş Pillai’nin önünü kesmeyi düşündü. Seçim yapabilirdi. Oy verdirebilirdi işçilere. Sırayla temsilci seçilirlerdi. Yoldaş Sumathi’yle ya da daha iyisi, saçları daha güzel olan Yoldaş Lucykutty ile yuvarlak masa tartışmaları yaptığını düşününce gülümsedi.</p>

      <p>Düşünceleri Margaret Kochamma ile Sophie Mol’a yöneldi. Bir sevgi çemberi göğsünü sıkınca neredeyse soluk alamaz oldu. Uyumadı ve onların havaalanına gidene kadar geçirecekleri saatleri saydı.</p>

      <p>Yanındaki yatakta iki yeğeni kollarını birbirine dolamış uyuyorlardı. Sıcak bir ikiz ve soğuk bir ikiz. Erkek ve Kız. Biz ve İkimiz. Kaderlerinde ne yazdığının ve kendilerini bekleyenlerin kokusunu az da olsa alarak.</p>

      <p>Düşlerinde ırmaklarını görüyorlardı.</p>

      <p>Irmağın içine sarkıp hindistancevizi gözleriyle geçip giden tekneleri gözleyen hindistancevizi ağaçlarını görüyorlardı. Sabahları ırmak yukarı. Akşamları ırmak aşağı. Ve kayıkçıların, teknenin koyu renkli, yağlanmış gövdesine çarpan bambu sopalarının boğuk, tok sesi.</p>

      <p>Sıcaktı su. Gri yeşil. Dalgalı ipek gibi.</p>

      <p>İçinde balıklarla.</p>

      <p>İçinde gökyüzü ve ağaçlarla.</p>

      <p>Ve geceleri de içinde kırık sarı ayla.</p>
    </div>

    <div class="in-subchapter html5_section epub-type_subchapter">
      <p>Yemek kokuları, beklemekten yorulunca perdelerden ayrıldılar ve geceyi yemek kokulu denizde dans ederek geçirmek üzere Sea Queen’in pencerelerinden dışarı süzüldüler.</p>

      <p>Saat ikiye on vardı.</p>
    </div>
  </div>
</body>
</html>
