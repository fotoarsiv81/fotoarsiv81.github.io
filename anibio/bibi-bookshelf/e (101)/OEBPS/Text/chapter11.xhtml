<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Küçük Şeylerin Tanrısı</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h1 class="chapter-header"><span class="chp-num">11</span>Küçük Şeylerin Tanrısı</h1>

    <p>O gün öğleden sonra Ammu, tek kollu güler yüzlü bir adamı, bir gaz lambasının ışığında kendisine sarılırken gördüğü bir düşün içinde sürüklendi. Adamın, çevresinde titreşip duran gölgeleri ürkütüp kaçırtacak ikinci bir kolu yoktu.</p>

    <p>Kendisinden başka kimsenin görmediği gölgeler.</p>

    <p>Karnının üzerindeki derinin altında kasları, bir tabaka çikolatanın üzerindeki dilimler gibi kabarıyordu.</p>

    <p>Bir gaz lambasının ışığında Ammu’ya sıkıca sarılmıştı; bedeni, pırıl pırıl bir cilayla parlatılmış gibi parlıyordu.</p>

    <p>Aynı anda iki iş yapamıyordu.</p>

    <p>Ammu’ya sarılırken onu öpemiyordu. Öperken onu göremiyordu. Görürken onu hissedemiyordu.</p>

    <p>Ammu onun bedenine parmaklarıyla hafifçe dokunabilir, pürüzsüz cildinde tüylerinin diken diken oluşunu hissedebilirdi. Parmaklarını onun dümdüz karnının aşağılarına kaydırabilirdi. Acele etmeden, o cilalı çikolata dilimlerinin üstünden geçirerek. Ve bir karatahtanın üzerindeki tebeşir çizgileri, bir çeltik tarlasını kucaklayıp geçen meltem, bir uçağın mavi bir kilise göğünde bıraktığı izler gibi, o da erkeğin bedenindeki tüyleri kabartabilir, yüksekli alçaklı, motifli izler bırakabilirdi. Çok kolay yapabilirdi bunu, ama yapmadı. Erkek de Ammu’ya dokunabilirdi. Ama dokunmadı, çünkü gaz lambasının arkasındaki loşlukta, gölgelerin arasında, katlanabilen metal iskemleler halka halinde dizilmiş ve yalancı taşlarla süslü, çekik kenarlı güneş gözlükleri takmış insanlar bu iskemlelere oturmuş onları izliyorlardı. Hepsinin çenesinin altına birer keman dayanmış, yaylar aynı açıda tutulmuştu. Hepsi bacak bacak üstüne atmıştı, sol sağın üzerinde, hepsinin sol bacakları titriyordu.</p>

    <p>Bazılarında gazete vardı. Bazılarında yoktu. Bazıları tükürükten balonlar yapıyordu. Bazıları yapmıyordu. Ama hepsinin gözlük camında bir gaz lambasının titreşen alevi yansıyordu.</p>

    <p>Katlanan iskemlelerin halkasının gerisinde, mavi camdan şişe kırıklarının kirlettiği bir kumsal uzanıyordu. Sessiz dalgalar, kırılmak üzere yeni yeni mavi şişeler taşıyor ve giderken de eski şişeleri birlikte sürüklüyorlardı. Camın cama çarparken çıkardığı tok ses duyuluyordu. Denizin açıklarında, bir kayanın üzerinde, mor ışıktan bir salın üzerinde, abanozdan yapılma bir sallanan hasır iskemle vardı. Paramparçaydı.</p>

    <p>Deniz kapkara, denizin üzerindeki köpükler kusmuk yeşiliydi.</p>

    <p>Balıklar cam parçalarını yiyorlardı.</p>

    <p>Gece kollarını suyun yüzeyine yaslanmıştı, düşen yıldızlar o yüzeyde sekiyorlardı.</p>

    <p>Gece kelebekleri gökyüzünü aydınlatıyordu. Ay çıkmamıştı.</p>

    <p>Adam tek koluyla yüzebiliyordu. Kadın iki koluyla.</p>

    <p>Adamın teni tuzluydu. Kadınınki de.</p>

    <p>Adam kumda ayak izleri bırakmıyordu, suda dalgacıklar, aynalarda yansısını.</p>

    <p>Kadın ona parmaklarıyla dokunabilirdi, ama dokunmadı. Öylece yan yana durdular.</p>

    <p>Sessizce.</p>

    <p>Ten tene.</p>

    <p>Kuru, renkli bir esinti kadının saçlarını havalandırdı, adamın bir uçurum başı gibi ansızın bitiveren kolsuz omzuna dalgalı bir şal gibi dolandırdı.</p>

    <div class="in-subchapter html5_section epub-type_subchapter">
      <p>Leğen kemikleri dışarı fırlamış, sıska, kırmızı bir inek geldi, denize dalıp yüzdü; boynuzlarını ıslatmamıştı, arkasına da bakmamıştı.</p>
    </div>

    <div class="in-subchapter html5_section epub-type_subchapter">
      <p>Ammu, ağır, titrek kanatların üstünde, düşünün içinde uçuyordu, uykunun kıyısında dinlenmek üzere durdu.</p>

      <p>Yatak örtüsünün mavi kanaviçe güllerinin izi yanağına çıkmıştı.</p>

      <p>Çocuklarının suratlarının, içeri alınmayı bekleyen, koyu renkli, kaygılı iki ay gibi düşünün tepesinde asılı olduğunu sezdi.</p>

      <p>Rahel’in Estha’ya, “Ölüyor mu acaba?” diye fısıldadığını duydu.</p>

      <p>“İkindi karabasanı,” dedi Kesin-Estha. “Çok düş görüyor.”</p>
    </div>

    <div class="in-subchapter html5_section epub-type_subchapter">
      <p><em>Kadına dokunurken, onunla konuşamıyordu; onu severken bırakıp gidemiyordu; konuşurken dinleyemiyordu; savaşırken kazanamıyordu.</em></p>

      <p>Kimdi bu tek kollu adam? Kim olabilirdi? Kayıplar Tanrısı mı? Küçük Şeylerin Tanrısı mı? Ürpermiş Tenlerin ve Ani Gülümseyişlerin Tanrısı mı? Ekşi-metal kokularının mı; tıpkı otobüslerdeki çelik tutamaklar ve o tutamaklara tutunan otobüs biletçisinin ellerinin kokusu gibi?</p>
    </div>

    <div class="in-subchapter html5_section epub-type_subchapter">
      <p>“Onu uyandırsak mı?” dedi Estha.</p>

      <p>Perdelerden sızan yol yol ikindi güneşi Ammu’nun ırmağa giderken hep yanına aldığı mandalina biçimli transistörlü radyosunun üstüne düşüyordu. (Estha’nın yapışkan Öteki Eli’yle <em>Neşeli Günler</em>’e götürdüğü şey de mandalina biçimliydi.)</p>

      <p>Parlak güneş, yol yol Ammu’nun darmadağın saçlarına vurdu. Ammu uykunun kıyısında bekledi, çocuklarını düşüne katmak istemiyordu.</p>

      <p>“Düş gören insanları sakın ansızın uyandırmayın, der hep,” dedi Rahel. “Uyandırılırlarsa kalp krizi geçirebilirlermiş.”</p>

      <p>En iyi yolun, onu ansızın uyandırmaktansa yavaş yavaş <em>rahatsız etmek</em> olduğuna karar verdiler. Çekmeceleri açıp kapadılar, gırtlaklarını temizlediler, yüksek sesle fısıldaştılar, bir şarkı mırıldandılar. Ayakkabıların yerini değiştirdiler. Gıcırdayan bir dolap kapağı keşfettiler.</p>

      <p>Uykunun kıyısında dinlenen Ammu onları gördü, yüreği onlara karşı duyduğu sevgiyle sızladı.</p>
    </div>

    <div class="in-subchapter html5_section epub-type_subchapter">
      <p>Tek kollu adam, lambasını üfleyip söndürdü ve tırtıllı kumsalda, yalnız kendisinin görebildiği gölgelerin içine doğru yürüdü.</p>

      <p>Kumsalda ayak izi bırakmadı.</p>

      <p>Katlanan iskemleler katlanmıştı. Kapkara deniz çarşaf gibi olmuştu. Kırışık dalgalar ütülenmişti. Denizin köpükleri yeniden şişeye doldurulmuştu. Şişenin tıpası takılmıştı.</p>

      <p>Gece şimdilik ertelenmişti.</p>

      <p>Ammu gözlerini açtı.</p>

      <p>Uzun bir yolculuk yapmıştı, tek kollu adamın kollarından birbirine benzemeyen çift yumurta ikizlerine kadar.</p>

      <p>“İkindi karabasanı görüyordun,” diye açıklama yaptı kızı.</p>

      <p>“Karabasan değildi,” dedi Ammu. “Düştü.”</p>

      <p>“Estha senin öldüğünü sandı.”</p>

      <p>“Çok kederli görünüyordun,” dedi Estha.</p>

      <p>“Mutluydum,” dedi Ammu ve gerçekten de öyle olduğunu fark etti.</p>

      <p>“Düşünde mutlu olursan, Ammu,” dedi Estha, “bu sayılır mı?”</p>

      <p>“Ne sayılır mı?”</p>

      <p>“Mutluluk; sayılır mı?”</p>

      <p>Ammu, kabarık buklesi bozulmuş oğlunun ne demek istediğini biliyordu.</p>

      <p>Çünkü gerçek şu ki, ancak <em>sayılan</em> şey sayılır.</p>

      <p>Çocukların basit, doğru bildiğinden şaşmayan bilgelikleri.</p>

      <p>Düşünde balık yersen, bu sayılır mı? Gerçekten balık yemiş olur musun?</p>

      <p>Ayak izi bırakmayan güler yüzlü adam; o sayıldı mı?</p>

      <p>Ammu el yordamıyla transistörlü mandalina radyosunu aradı, açtı. <em>Chemmeen</em> adlı bir filmden bir şarkı çalınıyordu.</p>

      <p>Başkasını sevmesine karşın komşu koydan bir balıkçıyla evlenmeye zorlanan yoksul bir kızın öyküsü anlatılıyordu şarkıda. Balıkçı, taze gelinin eski sevgilisini öğrenince küçük kayığına atlayıp denize açılır, oysa fırtınanın yaklaştığını bilmektedir. Hava kararmış, rüzgâr çıkmıştır. Okyanusun derininden bir girdap yükselir. Fırtına müziği çalar, balıkçı boğulur, girdabın içinde denizin dibine çekilir.</p>

      <p>Sevgililer birlikte intihar ederler; ertesi sabah cesetleri birbirlerine sarılmış olarak sahile vurur. Yani herkes ölür. Balıkçı, karısı, onun sevgilisi ve hikâyede rolü olmasa da bir de köpekbalığı. Deniz hepsini alır.</p>

      <p>Kenarlarını ışık dantellerinin süslediği mavi kanaviçe karanlıkta, mahmur yanağında kanaviçe güllerle, Ammu ve ikizleri (iki yanında) mandalina radyodaki müziğe tatlı sesleriyle eşlik ettiler. Balıkçı kadınların, kederli genç gelinin saçlarını örüp onu sevmediği bir adamla olan düğününe hazırlarken söyledikleri şarkıya.</p>

      <div class="poem html5_section">
        <span><em>Pandoru mukkuvan muthinu poyi,</em></span> <span>(Bir zamanlar bir balıkçı denize çıktı,)</span> <span><em>Padinjaran kattathu mungi poyi,</em></span> <span>(Batıdan rüzgâr esti ve onun kayığını yuttu,)</span>
      </div>

      <p>Havaalanı Perileri’nin Giydiği Bir Giysi, kendi köpüklü katılığından destek alarak yerde duruyordu. Dışarda, <em>mittam</em>’da, yeni yıkanmış sariler, güneşin altında sıra sıra dizilmiş kuruyorlardı. Kirli beyaz ve altın rengi. Sarilerin kolalı kıvrımları arasında küçük çakıl taşları yuvalanmıştı. Sarileri katlayıp ütülenmeye götürmeden önce silkeleyip taşları düşürmek gerekiyordu.</p>

      <div class="poem html5_section">
        <span><em>Arayathi pennu pizhachu poyi,</em></span> <span>(Karısı yolunu yitirdi,)</span>
      </div>

      <p>Ettumanoor’daki elektriğe kapılmış fil (kochu thomban değil), yakıldı. Karayolunun üzerinde kocaman bir yakma-ghat’ı dikildi. Belediyenin mühendisleri filin büyük dişlerini testereyle kestiler ve kayıtlara geçirmeden aralarında paylaştılar. Eşit paylaşmadılar. Yangını körüklemek için filin üstüne seksen kutu saf <em>ghee</em> döküldü. Yoğun bir duman yükseldi, göğe karşı karmaşık motifler çizdi. İnsanlar güvenlikli bir uzaklıkta toplandı ve dumanların motiflerinden anlamlar çıkardılar.</p>

      <p>Bir sürü sinek vardı.</p>

      <div class="poem html5_section">
        <span><em>Avaney kadalamma kondu poyi.</em></span> <span>(Ve Deniz Ana kabarıp adamı içine aldı.)</span>
      </div>

      <p>Ölü fil için yapılan son ayinlerin gözetimini gözetmek üzere, parya-uçurtmalar çevredeki ağaçların içine kondular. İç organlardan yararlanacaklarını umuyorlardı, haksız da değildiler. Belki kocaman bir mesane bulurlardı. Ya da kömürleşmiş, dev boyutlu bir dalak.</p>

      <p>Hayal kırıklığına uğramadılar. Ama pek tatmin de olmadılar.</p>
    </div>

    <div class="in-subchapter html5_section epub-type_subchapter">
      <p>Ammu iki çocuğunun üzerinde de ince bir toz tabakası olduğunu gördü. Tozşeker serpilmiş, birbirine benzemeyen iki parça kek gibiydiler. Rahel’in siyah buklelerinin arasında bir tane de sarı bukle vardı. Velutha’nın arka avlusundan kalma bir bukle. Ammu onu tutup aldı.</p>

      <p>“Size daha önce de söyledim,” dedi, “onun evine gitmenizi istemiyorum. Başımıza dert açmaktan başka işe yaramaz bu.”</p>

      <p>Ne tür bir dert olduğunu söylemedi. Bilmiyordu.</p>

      <p>Her nasılsa, onun adını ağzına almayarak, onu mandalina radyodan gelen şarkının darmadağınık mahremiyetine çekmiş olduğunu biliyordu. Onun adını ağzına almadığı için kendi Düşüyle Dünya arasında bir anlaşma yapılmış olduğunu seziyordu. Bu anlaşmanın ebeleri de, testere tozu kaplı çift yumurta ikizleriydi ya da olacaklardı.</p>

      <p>Onun kim olduğunu biliyordu Ammu, Kayıplar Tanrısı, Küçük Şeylerin Tanrısı. <em>Elbette</em> biliyordu.</p>

      <p>Mandalina radyoyu kapattı. (Işık dantelleriyle süslenmiş) İkindi sessizliğinde çocukları onun sıcaklığının içine kıvrıldılar. Kokusunun. Kafalarını onun saçlarıyla örttüler. Uykusunda kendilerinden uzaklara gitmiş olduğunu her nasılsa sezdiler. Karnının çıplak derisine küçük avuç içlerini bastırarak onu geri getiriyorlardı şimdi. İç eteğiyle bluzu arasındaki deriye. Ellerinin kahverengi derisinin, annelerinin karnındaki derinin kahverengisinin tıpatıp aynısı olması hoşlarına gidiyordu.</p>

      <p>“Estha, bak,” dedi Rahel, Ammu’nun göbeğinden aşağı inen ayva tüylerini çekiştirerek.</p>

      <p>“İşte sana tekme attığımız yer burası.” Estha gümüş bir gebelik çatlağını parmağıyla izledi.</p>

      <p>“Otobüste miydi Ammu?”</p>

      <p>“Dolana dolana giden karayolunda mı?”</p>

      <p>“Baba senin göbeğini tutarken?”</p>

      <p>“Bilet almanız gerekti mi?”</p>

      <p>“Canını yaktık mı?”</p>

      <p>Ve sonra, sesine sıradan bir ton vermeye çalışan Rahel’in sorusu:</p>

      <p>“Sence adresimizi kaybetmiş olabilir mi?”</p>

      <p>Ammu’nun soluk alıp verişindeki belli belirsiz bir duraklayış, Estha’nın, Rahel’in ortaparmağına kendininkiyle dokunmasına neden oldu. Ve güzel annelerinin karnının üzerinde ortaparmaklarını birbirine değdirip bu tür sorulardan vazgeçtiler.</p>

      <p>“Bu Estha’nın tekmesi, bu da benimki,” dedi Rahel. “... ve şu Estha’nınki, şu da benimki.”</p>

      <p>Annelerinin karnındaki yedi gümüş gebelik çatlağını aralarında paylaştılar. Sonra Rahel ağzını Ammu’nun karnına yapıştırdı ve emmeye başladı, yumuşak eti ağzına çekti; başını geriye atıp, parlayan oval tükürük lekesini ve annesinin derisi üzerinde bıraktığı hafif kırmızı diş izlerini hayranlıkla seyretti.</p>

      <p>Bu öpüşün saydamlığı Ammu’yu şaşırttı. Cam kadar berrak bir öpücüktü. Ne tutkuyla gölgelenmişti ne de arzuyla; çocukların içinde pusuya yatan ve onların büyümesini bekleyen o iki köpekle. Karşılık beklemeyen bir öpücüktü.</p>

      <p>Yanıt bekleyen soruların bulandırdığı bir öpücük değildi. Düşlerdeki güler yüzlü tek kollu adamların öpüşleri gibiydi.</p>

      <p>Ammu onların bu sahiplenici tavırlarından sıkıldı. Bedenini geri istiyordu. Onundu bedeni. Yavrularından bıkan dişi köpeğin onları silkeleyip atması gibi o da çocuklarını silkeleyip attı. Doğrulup oturdu, saçlarını ensesinde topladı. Sonra ayaklarını yere indirdi, pencereye gitti, perdeleri açtı.</p>

      <p>Yatık düşen ikindi güneşi odaya doldu, yatağın üzerindeki iki çocuğu aydınlattı.</p>

      <p>İkizler, Ammu’nun banyosunun anahtarının kilitte döndüğünü duydular. Klik.</p>

      <p>Ammu banyonun kapısındaki uzun aynada kendisine baktı, geleceğinin hayaleti alaylı gözlerle karşısında duruyordu. Kupkuru. Kül rengi. Kızarık gözlü. Pörsümüş, içine çökmüş bir yanakta kanaviçe güllerle. İçine ağırlık konmuş çoraplar gibi sarkan solmuş göğüsler. Bacaklarının arası kemik gibi kupkuru, saçlar pamuk gibi bembeyaz. Seyrek. Üstüne basılmış bir eğreltiotu kadar kırılgan.</p>

      <p>İncecik soyulan kar taneleri gibi, dökülen bir cilt.</p>

      <p>Ammu ürperdi.</p>

      <p>Sıcak bir öğle sonrasında, Hayatını Yaşamış olduğunu hissettiği için. Fincanının tozla dolu olduğunu. Havanın, göğün, ağaçların, güneşin, yağmurun, ışığın ve karanlığın yavaşça kuma dönüştüğünü. Kumun burun deliklerine, ciğerlerine, ağzına dolacağını. Kendisini içeri çekeceğini, tıpkı kumsalı oyan yengeçler gibi yüzeyde döne döne çöken bir burgaç bırakacağını hissettiği için.</p>

      <p>Ammu soyundu, durup durmayacağını anlamak için bir göğsünün altına diş fırçasını koydu. Durmadı. Dokunduğu yerlerde eti gergin ve pürüzsüzdü. Elini sürdüğünde meme başları, kahverengi fındıklar gibi buruşup sertleştiler; göğüslerinin yumuşak derisini gerdiler. Göbeğinden başlayıp aşağı uzanan incecik ayva tüyleri, karnının tatlı yumuşaklığını izleyip aşağıya, koyu renkli üçgenin içine iniyordu. Tıpkı yolunu yitiren yolcuya yönünü gösteren bir ok gibi. Ya da deneyimsiz bir âşığa.</p>

      <p>Saçını çözdü, ne kadar uzadığını görmek için arkasını döndü. Dalgalar, bukleler ve isyankâr kıvırcık kıvrımlar halinde –içleri yumuşak, dışlarıysa daha sert– aşağıya, ince, güçlü belinin kalçalarına doğru kavislenmeye başladığı noktaya kadar iniyordu saçları. Banyonun içi sıcaktı. Teninin üzerindeki küçücük ter taneleri elmaslara benziyordu. Kırılıp aşağı süzülüyorlardı. Belkemiğinin girintisinden aşağı akıyordu teri. Yuvarlak, dolgun kıçına eleştirel gözlerle baktı. Aslında büyük sayılmazdı. <em>Per se</em> büyük sayılmazdı (Oxfordlu Chacko olsaydı böyle derdi). Büyük sayılması, bedeninin geri kalan kısmının incecik olmasındandı. Bir başka, daha kösnül bir bedene uygun düşüyordu.</p>

      <p>Kıçının her iki kanadının, birer diş fırçasını rahatlıkla taşıyabileceğini itiraf etti. Belki de iki. Kıçının iki kanadının altından görünen bir sürü renkli diş fırçasıyla Ayemenem sokaklarında çıplak yürüme düşüncesi onu yüksek sesle güldürdü. Ama hemen sustu. Bir delilik esintisinin şişesinden çıkıp banyonun içinde utkuyla sıçradığını görmüştü.</p>

      <p>Delilik Ammu’yu kaygılandırırdı.</p>

      <p>Mammachi, deliliğin ailelerinde kalıtımsal olduğunu söylemeye başlamıştı. İnsanların ansızın, beklenmedik bir anda deli olduklarını söylemeye başlamıştı. Pathil Ammai vardı örneğin, altmış beş yaşındayken soyunmuş ve ırmak boyunca çırılçıplak koşup balıklara şarkı söylemişti. Thampi Chachen vardı, yıllar önce yuttuğu altın dişini aramak için her sabah eline bir örgü şişi alıp kakasını karıştırırdı. Bir de kendi düğününde, çuvala tıkılıp götürülmek zorunda kalan Dr. Muthachen. Acaba gelecek kuşaklar da, bir Ammu vardı, Ammu Ipe, diyecekler miydi? Bir Bengalliyle evliydi. Çıldırdı. Genç yaşta öldü. Bir yerlerde ucuz bir pansiyonda.</p>

      <p>Chacko, Süryaniler arasındaki delilik oranının yüksek olmasının nedeninin, aile içi evlilikler olduğunu söylerdi. Mammachi bunu kabul etmezdi.</p>

      <p>Ammu gür saçlarını topladı, yüzüne doladı, saçlarının arasından Yaş ve Ölüm’e götüren Yol’a baktı. Siyah kukuletasının göz deliklerinden, boynunu vurduğu kişiyi gözleyen bir Ortaçağ cellatı gibiydi.</p>

      <p>Kara meme başları ve gülümseyince çukurlaşan gamzeleri olan, narin, çıplak bir cellat. Yitirilen bir savaşın haberleri gelirken, mum ışığında doğurduğu çift yumurta ikizlerinden kalma yedi gümüş gebelik çatlağıyla. Ammu’yu, yolunun sonunda kendisini neyin beklediğinden çok yolun niteliği ürkütüyordu. Yol boyunca hiçbir miltaşı yoktu. Ne de bir ağaç. Benekli gölgeler düşmüyordu yola. Üstünde hiçbir sis yayılmıyordu. Hiçbir kuş dönenmiyordu. Ammu’nun gözlerinin önündeki yolun aydınlık ucunu görmesini bir an için bile engelleyen ne bir sapak vardı, ne de bir dönemeç ya da U dönüşü. Bu ise Ammu’nun içine müthiş bir dehşet salıyordu; çünkü o, geleceğinin ne olduğunu bilmek isteyen bir kadın değildi. Çok korkuyordu geleceğinden. Gerçekleşmesini istediği tek arzusu sorulsa, Bilmemek derdi. Gelecekteki günlerinin kendisine neler hazırladığını bilmemek. Gelecek ay, gelecek yıl nerede olabileceğini bilmemek. Ya da on yıl sonra. Yolunun ne tarafa dönebileceğini ve dönemecin arkasında kendisini nelerin beklediğini. Ve Ammu biliyordu. Ya da bildiğini <em>sanıyordu,</em> ki bu da aynı derecede kötüydü (çünkü düşünüzde balık yediğinizi görürseniz, bunun anlamı balık yemiş olduğunuzdur). Ve Ammu’nun bildiği şey (ya da bildiğini sandığı şey), Cennet Turşuları’nın beton fıçılarından yükselen yavan sirke buharları gibi kokuyordu. Gençlikleri solduran, gelecekleri kurutan buharlar.</p>

      <p>Saçlarının şapkası altındaki Ammu banyo aynasındaki yansısına yaslandı ve ağlamaya çalıştı.</p>

      <p>Kendisi için.</p>

      <p>Küçük Şeylerin Tanrısı için.</p>

      <p>Düşlerindeki pudraşekerli ikiz ebeler için.</p>
    </div>

    <div class="in-subchapter-dbl html5_section epub-type_subchapter">
      <p>O öğle sonrası –gizemli annelerinin yolunun yönünü değiştirmek üzere banyoda kader ağını örerken, Velutha’nın arka avlusunda eski bir kayık onların yolunu gözlerken, sarı bir kilisede genç bir yarasa doğmayı beklerken–, annelerinin yatak odasında Estha, Rahel’in kıçının üzerinde amuda kalkmıştı.</p>

      <p>Mavi perdeleri ve pencere camlarına saldıran arıları olan yatak odasında. Onların yürek parçalayıcı gizlerini pek yakında öğrenecek olan yatak odasında.</p>

      <p>Ammu’nun önce kilitleneceği, sonra da kendi kendisini kilitleyeceği yatak odasında. Sophie Mol’un cenazesinden dört gün sonra kederinden çıldıran Chacko’nun kapısını paramparça edeceği yatak odasında.</p>

      <p>“Kırılmadık kemiğini bırakmadan evimden defol git!”</p>

      <p><em>Benim</em> evim, <em>benim</em> ananaslarım, <em>benim</em> turşularım.</p>

      <p>Bundan sonra Rahel yıllarca hep aynı düşü görecekti: Şişman, yüzü olmayan bir adam, bir kadın cesedinin yanı başında diz çöküyordu. Kadının saçlarını tutup kesiyordu. Bedeninde kırılmadık kemik bırakmıyordu. En küçücüklerine bile el atıyordu. Parmaklarına. Kulak kemikleri ağaç dalları gibi kırılıyordu. Kemikler kırılırken <em>çıtçıt</em> diye yumuşak bir ses çıkarıyordu. Sanki bir piyanist piyanosunun tuşlarını kırıyordu. Siyah tuşları bile. Rahel’se (oysa yıllar sonra, elektrikli krematoryumda, Chacko’nun elinden kurtulmak için terin kayganlığından yararlanacaktı) ikisini de seviyordu. Piyanisti de piyanoyu da.</p>

      <p>Katili ve cesedi.</p>

      <p>Kapı ağır ağır parçalanırken, ellerinin titremesinin önüne geçmeye çalışan Ammu, Rahel’in kurdelelerinin bastırılmaya ihtiyacı olmayan kenarlarını bastırıyordu.</p>

      <p>Çocuklarını kendisine çekerken, “Birbirinizi her zaman seveceğinize söz verin bana,” diyordu.</p>

      <p>“Söz,” diyorlardı Estha ile Rahel de. Kendileri için Birbiri ya da Öteki diye bir şey olmadığını annelerine anlatacak sözcükleri bulamayarak.</p>

      <p>İkiz değirmentaşları ve anneleri. Sersemlemiş değirmentaşları. Yapmış oldukları şey, onların içini boşaltmak için geri dönecekti. Ama bu daha sonra olacaktı.</p>

      <p>Son Ra. Yosun tutmuş bir kuyuda derinden gelen çan sesleri. Pervanelerin ayakları gibi titrek ve tüylü.</p>

      <p>O sırada her şey tutarsız geliyordu. Sanki nesnelerin içinden anlamları kaçmış ve onları kırık dökük bırakmıştı. Kopuk. Ammu’nun dikiş iğnesinin parlaması. Bir kurdelenin rengi. Kanaviçe işlemeli yatak örtüsünün dokuması. Ağır ağır kırılan bir kapı. Hiçbir anlamları <em>olmayan</em> soyutlanmış nesneler. Hayatın gizli motiflerinin şifresini çözen –yansımaları imgelere, parlamayı ışığa, dokumayı kumaşlara, iğneyi ipliğe, duvarları odalara, sevgiyi korkuya, öfkeyi pişmanlığa bağlayan– yeti sanki ansızın yok olmuştu.</p>

      <p>“Pılını pırtını toplayıp git,” diyecekti Chacko, kırılmış kapının parçalarının üzerinden atlarken. Onların üstünde dikilirken. Elinde bir krom kapı tokmağıyla. Ansızın tuhaf bir biçimde dinginleşecekti. Kendi gücüne şaşıracaktı. İriliğine. Hükmetme gücüne. Kendi korkunç kederinin büyüklüğüne.</p>

      <p>Kırmızı, paramparça olan kapının tahtasının rengiydi.</p>

      <p>Dıştan dingin görünen, içten tir tir titreyen Ammu, elindeki gereksiz kenar bastırma işinden başını kaldırmıyordu. Mahkemede tanık olma hakkını yitirdiği odada, içinde renkli kurdeleler olan teneke kutu kucağında kapağı açık duruyordu.</p>

      <p>Haydarabadlı ikiz uzmanının yanıtından sonra Ammu’nun Estha’nın küçük bavulunu ve haki heybesini topladığı oda; 12 tane kolsuz pamuklu atlet, 12 tane kısa kollu pamuklu atlet koymuştu. <em>Estha, adın üzerlerinde mürekkeple yazılı.</em> Çorapları. Dar pantolonları. Sivri yakalı gömlekleri. Bej, sivri burunlu ayakkabıları (İçinden Öfkeli Duyguların yükseldiği ayakkabılar). Elvis plakları. Kalsiyum hapları ve Vydalin şurubu. Vydalin’le birlikte verilen bedava zürafa. Bilgi Kitapları’nın 1-4 arası ciltleri. <em>Hayır tatlım, balık tutabileceğin bir ırmak olmayacak orada.</em> Beyaz deri kılıfının fermuarının ucunda bir Kraliyet böcekbilimcisinin ametist kol düğmesi sallanan İncil’i. Bardağı. Sabunu. Gününden önce verilmiş, henüz <em>Açmaması</em> gereken, doğum günü armağanı. Kırk tane yurtiçi mektup kâğıdı. <em>Bak, Estha, üzerlerine adresimizi yazdım. Tek yapacağın, kâğıdı katlamak. Bak bakalım kendi başına katlayabilecek misin.</em> Estha, yeşil yurtiçi mektup formunu <em>Buradan katlayınız</em> yazılı yerden düzgünce katlayacak, Ammu’nun yüzüne onun yüreğini paramparça eden bir gülümsemeyle bakacaktı.</p>

      <p><em>Yazacağına söz veriyor musun? Verecek hiçbir haberin olmasa da?</em></p>

      <p><em>Söz,</em> diyecekti Estha da. Durumunun tam olarak farkında olmadan. Ansızın sahip olduğu bu dünyevi mallar, kavrama yeteneğini köreltmişti. Bu mallar onundu. Üzerlerine mürekkeple adı yazılmıştı. Yatak odasının döşemesinde açık duran (üzerinde adı yazılı) bavula konacaklardı.</p>

      <p>Yıllar sonra Rahel’in dönüp suskun bir yabancıyı yıkanırken izleyeceği odaydı burası. Ve giysilerini ufalanan parlak mavi bir sabunla yıkarken.</p>

      <p>İnce, kaslı ve bal renkli biri. Gözlerinde denizin gizleri. Kulağının üzerinde gümüş bir yağmur damlası.</p>

      <p><em>Esthapappychachen Kuttappen Peter Mon.</em></p>
    </div>
  </div>
</body>
</html>
