<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Küçük Şeylerin Tanrısı</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h1 class="chapter-header"><span class="chp-num">14</span>Çalışmak Mücadeledir</h1>

    <p>Chacko, Yoldaş K.N.M. Pillai’nin evine giden anayolda fazla yürümemek için çapraz dizilmiş kauçuk ağaçlarının arasından geçen kestirmeye saptı. Kravatı omzunun üstüne savrulmuştu, üstüne sımsıkı oturan havaalanı giysisiyle kuru yaprakların oluşturduğu halının üzerinde yürürken biraz tuhaf görünüyordu.</p>

    <p>Chacko geldiğinde Yoldaş Pillai evde değildi. Alnına taze sandal ağacı macunu sürmüş olan karısı Kalyani, ön taraftaki odada oturması için Chacko’ya açılıp kapanan bir metal iskemle verdi, sonra da açık pembe naylon iplerden yapılma perdeyi kaldırıp büyük bir pirinç gaz lambasının ufak alevinin titreşerek yandığı yandaki karanlık odaya geçti. Tepesinde <em>Çalışmak Mücadeledir, Mücadele Çalışmaktır</em> yazılı tahta bir levhanın durduğu aralık kapıdan insanın içini bayıltan bir günlük kokusu süzülüyordu.</p>

    <p>Chacko odaya fazla büyük gelmişti. Mavi duvarlar üstüne geliyorlardı. Çevresine bakındı, gergin ve biraz da huzursuzdu. Küçük yeşil pencerenin parmaklığına kurusun diye bir havlu asılmıştı. Yemek masasının üzerine parlak çiçek desenli plastik bir örtü örtülmüştü. Mavi kenarlı beyaz bir emaye tabağın üzerindeki bir öbek küçük muza tatarcıklar üşüşmüştü. Odanın bir köşesine kabukları soyulmuş hindistancevizleri istiflenmişti. Yerde, döşemeye vuran dört köşe parmaklık desenli parlak güneş ışığının içinde bir çocuğun lastik terlikleri duruyordu. Masanın yanında camekânlı bir dolap vardı. Camın arkasında asılı olan desenli perde, dolabın içindekileri gözlerden gizliyordu.</p>

    <p>Yoldaş Pillai’nin annesi, kahverengi bluzlu ve kırık beyaz <em>mundulu</em> ufak tefek bir yaşlı kadın, duvara dayanmış yüksek tahta yatağın ucuna oturmuştu, ayakları yere değmiyordu. Bir göğsüyle omzunun üzerinden arkaya ince beyaz bir havlu atılmıştı. Kadının başının çevresinde vızıldaşan sivrisinekler, baş aşağı çevilmiş bir huni biçimini almışlardı. Bir yanağını avcuna dayayınca yüzünün o tarafındaki kırışıklıklar büzülmüştü. Kadının bedeninin her santimetrekaresi, el ve ayak bilekleri bile kırışık içindeydi. Yalnızca kocaman bir guatrın üzerinde gerilen boğazının derisi gergin ve pürüzsüzdü. Onun gençlik pınarı. Boş gözlerle karşıdaki duvara bakıyor, yavaş yavaş sallanıyor, uzun süren bir otobüs yolculuğunda canı sıkılan bir yolcu gibi ufak ufak, düzenli, ritmik bir biçimde hırıldıyordu.</p>

    <p>Yoldaş Pillai’nin sertifikaları ve üniversite diplomaları çerçevelenmiş, kadının arkasındaki duvara asılmıştı.</p>

    <p>Bir başka duvarda, Yoldaş E.M.S. Namboodiripad’a çiçekten bir çelenk takan Yoldaş Pillai’nin çerçeveli bir fotoğrafı asılıydı. Ön planda, bir sehpanın üzerinde duran mikrofondaki <em>Ajantha</em> yazılı levha, pırıl pırıl parlıyordu.</p>

    <p>Yatağın yanındaki döner masa vantilatörü, mekanik rüzgârını gerçekten demokratik bir biçimde veriyor, önce yaşlı Bayan Pillai’nin seyrek saçlarını havalandırıyordu, sonra da Chacko’nunkini. Sivrisinekler dağılıp bıkıp usanmadan, yeniden toplanıyorlardı.</p>

    <p>Chacko pencereden bakınca, hızla geçen otobüslerin tepelerini ve portbagajlarda duran bavulları görebiliyordu. Hoparlörlü bir jip, konusu işsizlik olan bir Marksist Parti şarkısı çalarak geçip gitti. Şarkının nakaratı İngilizce, gerisi Malayalam dilindeydi.</p>

    <div class="poem html5_section">
      <span>Boş kadro yok! Boş kadro yok!</span> <span><em>Yoksullar dünyanın neresine giderse gitsin</em></span> <span>Boş kadro yok, yok, yok!</span>
    </div>

    <p>Kalyani elinde paslanmaz çelik bir bardaktaki filtre kahveyle odaya döndü, Chacko için bir paslanmaz çelik tabakta muz cipsleri de getirdi (ortasında küçük siyah tohumları olan parlak sarı cipsler).</p>

    <p>“Olassa’ya gitti. Neredeyse döner,” dedi. Kocasından söz ederken <em>addeham</em> diyordu; bu, “o” demenin kibarcasıydı; oysa kocası kendisinden söz ederken “edi” derdi, bu da yaklaşık olarak “Hey, sen!” demekti.</p>

    <p>Işıltılı esmer teni ve iri gözleri olan çok güzel bir kadındı. Uzun kıvırcık saçları nemliydi, gevşekçe sırtına bırakılmış, yalnızca uçları örülmüştü. Saçları, dar, koyu kırmızı bluzunun arkasını ıslatmış, daha dar, daha koyu kırmızı yapmıştı. Bluzunun kollarının bittiği yerde kolunun yumuşacık tombul eti başlıyor, kabarıp gamzeli dirseklerinin üzerine iniyordu. Beyaz <em>mundusuyla kavanisi</em> temiz ve ütülüydü. Sandal ağacı ve sabun yerine kullandığı ezilmiş yeşil nohut kokuyordu. Chacko ona, yıllardan beri ilk kez içinde en ufak bir cinsel arzu duymadan baktı. Evde kendi karısı, (<em>eski karın, Chacko!)</em> vardı. Kollarında ve sırtında çilleri olan. Mavi giysisi ve altında bacaklarıyla.</p>

    <p>Genç Lenin, kırmızı streç şortuyla kapıda göründü. Tek bacağının üzerinde leylek gibi duruyor, pembe ipli perdeyi elinde buruyor, Chacko’ya annesinin gözleriyle bakıyordu. Altı yaşındaydı, artık burnundan içeri bir şeyler sokacak yaşı geçmişti.</p>

    <p>“Mon, Git Latha’yı çağır,” dedi Bayan Pillai ona.</p>

    <p>Lenin yerinden kıpırdamadı; bir yandan Chacko’ya bakarken bir yandan da her nasılsa yalnızca çocukların becerebildiği biçimde acı acı haykırdı:</p>

    <p>“Latha! Latha! Seni çağırıyorlar!”</p>

    <p>“Kottayam’daki yeğenimiz. Kocamın abisinin kızı,” diye açıkladı Bayan Pillai. “Geçen hafta Trivandrum’daki Gençlik Festivali’nde, Güzel Konuşma Yarışması’nda birincilik kazandı.”</p>

    <p>On iki on üç yaşlarında kavgacı görünümlü genç bir kız ip perdenin arasından belirdi. Üzerinde ayak bileklerine kadar inen uzun, desenli bir eteklik vardı, bir de beline gelen ve gelecekteki göğüsleri için yer açan pensleri bulunan kısa, beyaz bir bluz. Yağlanmış saçları ortadan ikiye ayrılmıştı. Sımsıkı örülmüş parlak örgüleri halka yapılıp başının üzerinde kurdeleyle bağlanmıştı; henüz boyanmamış kocaman, sarkık kulakların kabataslak çizgileri gibi yüzünün iki yanından aşağı sarkıyorlardı.</p>

    <p>“Bunun kim olduğunu biliyor musun?” diye sordu Bayan Pillai, Latha’ya.</p>

    <p>Latha başını salladı.</p>

    <p>“Chacko <em>saar.</em> Fabrikamızın <em>Modalali</em>’si.”</p>

    <p>Latha istifini bozmadan ve on üç yaşındaki biri için pek olağan sayılmayan bir ilgisizlikle baktı ona.</p>

    <p>“Londra Oxford’da eğitim gördü,” dedi Bayan Pillai. “Ona ezberlediğin şeyi okur musun?”</p>

    <p>Latha duraksamadan dinledi bu sözü. Ayaklarını hafifçe iki yana açtı.</p>

    <p>“Saygıdeğer başkan,” diyerek eğilip Chacko’ya selam verdi, “sayın jüri üyeleri ve...” Küçücük, sıcak odaya doluşmuş sanal seyircilere baktı, “sevgili dostlarım.” Teatral bir biçimde durakladı.</p>

    <p>“Bugün size Sir Walter Scott’un ‘Lochinvar’ adlı şiirini okuyacağım.” Ellerini sırtında kavuşturdu. Gözlerinin önünden bir film geçti. Görmeyen bakışlarını Chacko’ nun başının tam üstüne dikmişti. Konuşurken ağır ağır iki yana sallanıyordu. Chacko önce, kızın okuduğunun “Lochinvar”ın Malayalam diline çevrilmiş biçimi olduğunu sandı. Sözcükler birbirine karışıyordu. Bir sözcüğün son hecesi, bir sonraki sözcüğün ilk hecesine ulanıyordu. Olağanüstü bir hızla okunuyordu şiir.</p>

    <div class="poem html5_section">
      <span>Ah genç Lochin varbatı dangeldi</span> <span>Ülkenin biru cundan, atıç ok iyiydi,</span> <span>Kılıcın danbaş kasilahı yoktu,</span> <span>Silahı dayok tu, tek başınaydı.</span>
    </div>

    <p>Yatağın üzerindeki yaşlı hanımın hırıltıları şiirin arasına giriyor, ama görünüşe göre bunu Chacko’dan başka hisseden olmuyordu.</p>

    <div class="poem html5_section">
      <span>Eske’yi yüzer ekgeçti, ama geçit yok tuorda,</span> <span>Netherby Kapısı’nda oturdu,</span> <span>Nişanlı sıbaşk asına verilmişti,</span> <span>Soylu adamgeç kalmıştı.</span>
    </div>

    <p>Yoldaş Pillai, şiirin ortasında geldi, cildi terden parlıyordu, <em>mundusu</em> dizlerinin üstünde kıvrılmıştı, naylon gömleğinin koltuk altlarında koyu ter lekeleri vardı. Otuzlu yaşlarının sonlarında, çelimsiz, soluk benizli bir küçük adamdı. Bacakları incelmişti bile, gergin, şiş karnı, ufacık annesinin guatrı gibi, zayıf, ince bedeninin geri kalanına ve uyanık yüzüne hiç uymuyordu. Sanki ailenin genlerindeki bir şey yüzünden bedeninde şişlikler oluşuyor ve şurada burada ortaya çıkıyordu.</p>

    <p>İnce bıyığı üst dudağını enlemesine ikiye bölüyor ve tam ağzının bittiği yerde bitiyordu. Saçları alnından açılmaya başlamıştı, bunu gizlemek için bir şey de yapmıyordu. Saçları yağlanıp alnından geriye taranmıştı. Belli ki genç görünme heveslisi değildi. Evin Erkeği olmanın verdiği tartışılmaz otoriteyi taşıyordu. Gülümsedi ve Chacko’yu başıyla selamladı, ama annesiyle karısını yok saydı.</p>

    <p>Latha’nın, şiire devam etmek için izin isteyen bakışları Pillai’ye yöneldi. İzin verildi. Yoldaş Pillai gömleğini çıkardı, yuvarlayıp topak yaptı ve koltuk altlarını kuruladı. İşi bittiğinde Kalyani gömleği ondan aldı ve bir armağanmışçasına elinde tuttu. Bir buket çiçekmiş gibi. Üzerinde kolsuz atletiyle açılıp katlanan bir iskemleye oturan Yoldaş Pillai, sol bacağını sağ kalçasına doğru çekti. Yeğeni şiir okumayı sürdürürken o da çenesini avcuna dayayıp gözlerini döşemeye dikti, şiirin veznine ve ahengine uyarak sağ bacağında eliyle tempo tutuyordu. Öteki eliyle de sol ayağının üstteki kavisini ovalıyordu.</p>

    <p>Latha şiiri bitirdiğinde, Chacko gerçekten hoşlanarak alkışladı. Latha onun alkışını bir gülümseme kırıntısıyla bile yanıtlamadı. Elemelere katılan bir Doğu Alman yüzücü gibiydi. Gözlerini Olimpiyat Altını’ndan ayırmıyordu. Altından aşağısını almak kendi suçu olurdu. Odadan çıkmasına izin vermesi için amcasına baktı.</p>

    <p>Yoldaş Pillai kızı yanına çağırıp kulağına fısıldadı: “Pothachen ile Mathukutty’ye gidip de ki, beni görmek istiyorlarsa hemen gelsinler.”</p>

    <p>“Hayır yoldaş, ben... başka bir şey istemem,” dedi Chacko; Yoldaş Pillai’nin Latha’yı yiyecek bir şeyler getirmesi için yolladığını sanmıştı. Bu yanlış anlama Yoldaş Pillai’nin işine gelmişti, hiç bozmadı.</p>

    <p>“Yo yo yo. Hah! Bu da ne? Edi Kalyani, şu <em>avalose oonda</em>’lardan bir tabak getirsene.”</p>

    <p>Hırslı bir siyasetçi olan Yoldaş Pillai’nin seçmenlerinin karşısında nüfuzlu biri olarak görünmesi şarttı. Chacko’nun ziyaretinden, köydeki hayranlarını ve parti üyelerini etkilemekte yararlanmak istiyordu. Çağırttığı adamlar, Pothachen ile Mathukutty, Kottayam Hastanesi’ndeki bağlantılarını kullanarak kızlarına orada hemşirelik işi ayarlamasını istemiş olan köylülerdi. Yoldaş Pillai, onların kendisiyle görüşmek amacıyla evinin önünde beklerken <em>görülmelerini</em> istiyordu. Ne kadar çok insan onunla görüşmek için beklerken görülürse, kendisi de o kadar meşgul görünürdü, daha iyi bir izlenim yaratırdı. Bekleyen insanlar, fabrikanın Modalalisinin onu bizzat, <em>kendi</em> çöplüğünde görmeye geldiğini görürlerse bundan dört bir yana olumlu sinyaller gideceğini biliyordu.</p>

    <p>“Evet, Yoldaş!” dedi Yoldaş Pillai, Latha gönderildikten ve <em>avalose oonda</em>’lar geldikten sonra. “Ne haber? Kızın buraya alışabildi mi?” Chacko’yla İngilizce konuşmayı yeğlemişti.</p>

    <p>“İyi iyi. Şimdi derin bir uykuda.”</p>

    <p>“Haa! Saat farkı sanırım,” dedi Yoldaş Pillai, uluslararası yolculuk konusunda bir iki şey bildiği için kendinden hoşnuttu.</p>

    <p>“Olassa’da neler oluyor? Parti toplantısı mı?” diye sordu Chacko.</p>

    <p>“Yo, öyle bir şey değil. Kız kardeşim Sudha bir süre önce bir kırıkla yüz yüze gelmişti,” dedi Yoldaş Pillai, sanki kırık, ziyarete gelmiş bir din görevlisiymiş gibi. “Ben de onu ilaç almak için Olassa Moos’a götürdüm. Biraz yağ filan. Kocası Patna’da, o da kocasının ailesinin yanında kalıyor.”</p>

    <p>Lenin kapı eşiğinde durduğu yerden ayrıldı, babasının dizlerinin arasına sokuldu, burnunu karıştırmaya başladı.</p>

    <p>“Bir şiir okumaya ne dersin, genç adam?” dedi Chacko çocuğa. “Baban sana şiir öğretmiyor mu?”</p>

    <p>Lenin Chacko’ya baktı, onu duyduğunu ya da anladığını gösteren bir şey yapmadı.</p>

    <p>“Her şeyi bilir o,” dedi Yoldaş Pillai. “Bir dâhi o. Ama konukların önünde konuşmaz.”</p>

    <p>Yoldaş Pillai Lenin’i dizlerinin arasına sıkıştırdı.</p>

    <p>“Lenin Mon, Yoldaş Amca’ya Babanın sana öğrettiğini okusana. <em>Dostlar, Romalılar, yurttaşlar. Beni dinleyin..?”</em></p>

    <p>Lenin burnunun içinde hazine aramayı sürdürdü.</p>

    <p>“Haydi ama Lenin, bizim Yoldaş Amcamız o...”</p>

    <p>Yoldaş Pillai Shakespeare’in sözlerini başlatmayı denedi. <em>“Dostlar, Romalılar, yurttaşlar, dinleyin..?”</em></p>

    <p>Lenin gözlerini kırpmadan Chacko’ya bakıyordu. Yoldaş Pillai bir daha denedi.</p>

    <p>“... beni dinleyin..?”</p>

    <p>Lenin bir avuç muz cipsi kaptı, ön kapıdan fırlayıp çıktı. Evle yol arasında dar bir şerit gibi uzanan avluda bir aşağı bir yukarı koşmaya başladı; anlayamadığı bir heyecanla dolup taşıyordu içi. Heyecanı biraz yatıştıktan sonra bu koşuşturma, soluk soluğa, dizlerini yukarı çeke çeke yaptığı bir doludizgin koşuya dönüştü.</p>

    <div class="poem html5_section">
      <span>“Beni dinleyin...”</span>
    </div>

    <p>Lenin, yoldan geçen otobüsün sesini bastırırcasına avludan haykırıyordu.</p>

    <div class="poem html5_section">
      <span>“Ben Sezar’ı gömmeye geldim, övmeye değil.</span> <span>İnsanın ettiği kötülük yaşar ardından,</span> <span>İyilikleriyse toprağa gider kemikleriyle...”</span>
    </div>

    <p>Bir kez bile şaşırmadan su gibi okuyordu. Yalnızca altı yaşında olduğu ve söylediklerinin tek sözcüğünü bile anlamadığı düşünülürse şaşırtıcıydı bu. İçeride oturup avluda fır dönen küçük toz bulutunu (geleceğin bebekli ve Bajaj skuterli girişimcisini) seyreden Yoldaş Pillai gururla gülümsedi.</p>

    <p>“Sınıf birincisi. Bu yıl iki sınıf atlayacak.”</p>

    <p>O küçük sıcak oda hırs doluydu.</p>

    <p>Yoldaş Pillai’nin perdeli dolabında sakladığı her neyse, kırık Balza uçakları değildi. Öte yandan Chacko, eve girdiği dakikadan ya da belki Yoldaş Pillai’nin geldiği dakikadan beri tuhaf bir biçimde gücünü yitirmişti. Yıldızları sökülen bir general gibi gülümsemesi solmuştu. Karnını içine çekiyordu. Orada onunla ilk kez karşılaşan biri, çekingen olduğunu düşünürdü. Hatta utangaç.</p>

    <p>Sokaktan yetişme birinin şaşmaz içgüdüsüyle, Yoldaş Pillai, darlık içindeki yaşamının (küçük, sıcak evi, homurdanan annesi, çalışan kesime yakın olması) kendisini Chacko’nun karşısında güçlü kıldığını biliyordu; o devrim günlerinde Oxford’da alınmış eğitim ne olursa olsun bu güçle baş edemezdi. Yoksulluğunu bir silah gibi Chacko’nun başına dayamıştı.</p>

    <p>Chacko cebinden buruşuk bir kâğıt parçası çıkardı; kâğıdın üzerine Yoldaş K.N.M. Pillai’nin basmasını istediği yeni bir etiketin taslağını kabaca çizmeye çalışmıştı. Etiket, Cennet Turşuları ve Konserveleri’nin ilkbaharda piyasaya çıkarmayı tasarladığı yeni bir ürün içindi. Sentetik Yemeklik Sirke. Chacko resim çizmekte usta değildi, ama Yoldaş Pillai nasıl bir şey istendiğini anladı. <em>Kathakali</em> dansçısını simgeleyen logoyu biliyordu, dansçının etekliğinin alt tarafındaki <em>Tat Ülkesinin Hükümdarları</em> (onun fikriydi) yazan sloganı ve Cennet Turşuları ve Konserveleri için seçmiş oldukları yazı karakterini de.</p>

    <p>“Tasarımı aynı. Yalnızca metin farklı sanırım,” dedi Yoldaş Pillai.</p>

    <p>“Bir de çerçevenin rengi,” dedi Chacko. “Kırmızı yerine hardal rengi.”</p>

    <p>Yoldaş Pillai, metni yüksek sesle okuyabilmek için gözlüğünü yukarı, saçlarının içine doğru itti. Gözlüğün yağlanan camları hemen donuklaştı.</p>

    <p><em>“Sentetik Yemeklik Sirke,”</em> diye okudu. “Bunlar herhalde büyük harfle yazılacak.”</p>

    <p>“Prusya mavisi,” dedi Chacko.</p>

    <p><em>“Asetik asitle hazırlanıyor?”</em></p>

    <p>“Royal mavi,” dedi Chacko. “Salamura biber için kullandığımızın aynısı.”</p>

    <p>“<em>Net ağırlığı. Parti no. Üretim Tarihi. Son Kullanma Tarihi. Azami Per. Sat. Fiy. ... Rupi.</em> Aynı maviden, ama büyük ve küçük harflerle?”</p>

    <p>Chacko başıyla doğruladı.</p>

    <p>“<em>Bu şişedeki sirkenin belirtilen bileşimde ve kalitede olduğunu taahhüt ederiz. İçeriği: Su ve asetik asit.</em> Bunlar kırmızı olacak sanırım.”</p>

    <p>Yoldaş Pillai, “sanırım” sözcüğünü soruları maskelemek için kullanırdı. Kişisel sorular olmadıkça soru sormaktan nefret ederdi. Soruların, cahilliğin bayağı bir biçimde sergilenmesi olduğunu düşünürdü.</p>

    <p>Sirkenin etiketi üzerinde konuşmayı bitirdiklerinde Chacko’nun da Yoldaş Pillai’nin de başlarında sivrisinekler külah gibi birikmişlerdi.</p>

    <p>Teslim tarihini kararlaştırdılar.</p>

    <p>“Demek dünkü yürüyüş başarıyla sonuçlandı?” dedi Chacko, gelişinin asıl nedenini sonunda açığa vurarak.</p>

    <p>“Taleplerimiz karşılanmadıkça ya da karşılanana kadar, yoldaş, onun başarılı mı başarısız mı olduğunu bilemeyiz.” Yoldaş Pillai’nin sesine bir tartışma kokusu sinmişti. “O güne kadar mücadele sürecek.”</p>

    <p>“Ama kalabalık iyiydi,” diye atıldı Chacko, karşısındakiyle aynı dili kullanmaya çalışarak.</p>

    <p>“Kalabalık vardı elbette,” dedi Yoldaş Pillai. “Yoldaşlar, Parti Yüksek Komutası’na memorandumu verdiler. Şimdi göreceğiz. Bekleyip göreceğiz.”</p>

    <p>“Dün yolda yanlarından geçtik,” dedi Chacko. “Yürüyenlerin.”</p>

    <p>“Koçin’e giderken sanırım,” dedi Yoldaş Pillai. “Ama partili kaynaklara göre Trivandrum’daki kalabalık çok daha fazlaymış.”</p>

    <p>“Koçin’de de binlerce yoldaş vardı,” dedi Chacko. “Aslında yeğenim bizim Velutha’yı da onların arasında görmüş.”</p>

    <p>“Yaa, anlıyorum.” Yoldaş Pillai gafil avlanmıştı. Velutha konusunu günün birinde Chacko’yla konuşmayı tasarlamıştı. Günün birinde. En sonunda. Ama böylesine dolaysız değil. Zihni masanın üzerindeki vantilatör gibi vınlıyordu. Kendisine sunulan açılıştan yararlansa mı, yoksa konuşmayı bir başka güne mi bıraksa diye düşündü. Şimdi yararlanmaya karar verdi.</p>

    <p>“Evet. İyi bir işçi o,” dedi düşünceli düşünceli. “Çok zeki.”</p>

    <p>“Öyle,” dedi Chacko. “Mühendis kafasına sahip mükemmel bir marangoz. Eğer...”</p>

    <p>“<em>Herhangi</em> bir işçi değil, yoldaş,” dedi Yoldaş Pillai. “Parti işçisi o.”</p>

    <p>Yoldaş Pillai’nin annesi sallanıp mırıldanmayı sürdürüyordu. Mırıltısının ritminde insanı yatıştıran bir şey vardı. Bir saatin tik takları gibi. Belli belirsiz fark ettiğiniz, ama durmuş olsa eksikliğini duyacağınız bir şey.</p>

    <p>“Ah, anlıyorum. Demek parti üyesi.”</p>

    <p>“Ya evet,” dedi Yoldaş Pillai yavaşça. “Ya evet.”</p>

    <p>Chacko’nun saçlarının arasından ter damlıyordu. Sanki kafa derisinde karınca kaynıyordu. Başını uzun uzun, iki eliyle kaşıdı. Kafa derisini öne arkaya oynatarak.</p>

    <p><em>“Oru kaaryam parayattey?”</em> diye soran Yoldaş Pillai Malayalam diline geçerken sesini de suç ortağıyla konuşurcasına değiştirmişti. “Bir dost olarak konuşuyorum, <em>keto.</em> Aramızda kalacak.”</p>

    <p>Yoldaş Pillai, sözüne devam etmeden önce Chacko’ nun yüzünü inceledi, onun nasıl bir yanıt vereceğini kestirmeye çalışıyordu. Chacko, tırnaklarının altına yerleşmiş ter ve kepekten oluşan gri birikimi inceliyordu.</p>

    <p>“O Paravan senin başına dert açacak,” dedi. “Sözümü dinle... başka bir yerde iş bul ona. Gönder gitsin.”</p>

    <p>Konuşmanın aldığı biçim Chacko’yu şaşırtmıştı. O yalnızca neler olup bittiğini anlamak istemişti. Düşmanlıkla, hatta karşı koymayla karşılaşacağını düşünmüştü, bunun yerine kendisine gizli, hiç de yakışık almayan bir uzlaşma öneriliyordu.</p>

    <p>“Göndereyim gitsin mi? Neden ama? Onun partiye kayıtlı olmasına bir itirazım yok ki. Sadece merak ettim, o kadar... senin onunla konuşmuş olduğunu düşünmüştüm,” dedi Chacko. “Ama eminim ki yalnızca öylesine bir çabadır onunkisi, kendini deniyordur, mantıklı biri o Yoldaş. Ona güveniyorum...”</p>

    <p>“Öyle değil,” dedi Yoldaş Pillai. “İnsan olarak kusursuz olabilir. Ama öteki işçiler ondan hoşnut değiller. Bana gelip şikâyet ediyorlar... Yerel açıdan bakarsan, Yoldaş, bu kast sorunlarının kökleri derinlerde.”</p>

    <p>Kalyani kocasına getirdiği dumanlar tüten çelik kahve kabını masanın üzerine bıraktı.</p>

    <p>“Örneğin şuna bak. Bu evin sahibesi. O bile evine Paravanların filan girmesine izin vermez. Asla. <em>Ben</em> bile onu bu konuda ikna edemem. Kendi karımı. Elbette evin içinde onun sözü geçer.” Yüzünde sevgi dolu, yaramaz bir gülümsemeyle karısına döndü. “<em>Allay edi,</em> Kalyani?”</p>

    <p>Kalyani yere bakıp gülümsedi, dar kafalılığını utanarak kabul ediyordu.</p>

    <p>“Gördün mü?” diye sordu Yoldaş Pillai, utkuyla. “İngilizceyi çok iyi anlar. Ama konuşamaz.”</p>

    <p>Chacko isteksizce gülümsedi.</p>

    <p>“Demek işçilerim sana gelip yakınıyorlar...”</p>

    <p>“Evet, doğru,” dedi Yoldaş Pillai.</p>

    <p>“Özel bir konuda mı?”</p>

    <p>“Özel bir şey yok,” dedi Yoldaş K.N.M. Pillai. “Ama bak Yoldaş, sen ona çıkar sağladığında ötekiler doğal olarak öfkeleniyorlar buna. Taraf tutma olarak görüyorlar. Ne de olsa, ne iş yaparsa yapsın, ister marangozluk, ister elektrikçilik ya da hangisi olursa olsun, onların gözünde Paravan’dan başka bir şey değil o. Doğumda başlayan bir koşullanma bu. Bunun yanlış olduğunu onlara anlattım. Ama dürüst olmak gerekirse Yoldaş, Değişim bir şeydir, Kabullenme bir başka şey. Dikkatli olmalısın. Onu buradan göndermen onun yararına olur...”</p>

    <p>“Sevgili dostum,” dedi Chacko. “Bu dediğin olanaksız. Onsuz yapamam. Fabrikayı o yönetiyor sayılır... Paravanların hepsini buradan göndererek sorunu çözemeyiz ki. Bu saçmalıkla baş etmeyi öğreneceğiz elbet.”</p>

    <p>Yoldaş Pillai, kendisine “sevgili dostum” denmesinden hiç hoşlanmazdı. İyi bir İngilizceyle ifade edilmiş bir hakaret gibi geliyordu bu onun kulağına, bu da onu çifte hakaret yapıyordu: hakaretin kendisi ve Chacko’nun onun bunu anlamayacağını düşünmesi. Keyfi iyice kaçmıştı.</p>

    <p>“Olabilir,” dedi alayla. “Ama Roma bir günde inşa edilmedi. Şunu unutma Yoldaş, burası senin Oxford okulun değil. Senin için saçma gelen şey, kitleler için bambaşka bir şeydir.”</p>

    <p>Babasının zayıflığını, annesinin gözlerini almış olan Lenin kapıda göründü, soluk soluğaydı. Seyircisiz kaldığını fark edene kadar Markus Antonius’un konuşmasının tamamını ve “Lochinvar”ın büyük bir bölümünü haykıra haykıra okumuştu. Gelip yeniden Yoldaş Pillai’nin dizlerinin arasına girdi.</p>

    <p>Ellerini babasının başının üstünde çırpınca sivrisinekten külahta bir fırtına koptu. Avuçlarındaki sivrisinek ölülerini saydı. Bazıları taze kanla şişmişlerdi. Sinek ölülerini babasına gösterdi, o da ellerinin yıkanması için çocuğu annesine verdi.</p>

    <p>Yaşlı Bayan Pillai’nin hırıltıları bir kez daha aralarındaki sessizliği böldü. Latha yanında Potachen ve Mathukutty ile döndü. Adamların dışarda beklemesi söylendi. Kapı aralık bırakılmıştı. Yoldaş Pillai yeniden söze başladığında Malayalam dilini kullandı, sözlerini dışardakilerin duyması için sesini iyice yükseltmişti.</p>

    <p>“İşçilerin şikâyetlerini duyuracakları en iyi yol, sendikadır elbette. Bu durumda, Modalali’nin kendisi de bir Yoldaş olduğuna göre, işçilerin sendikalaşmamaları ve parti mücadelesine katılmamaları utanılacak bir şeydir.”</p>

    <p>“Bunu düşündüm,” dedi Chacko. “Onları resmen bir sendikada toplayacağım. Kendi temsilcilerini seçecekler.”</p>

    <p>“Ama Yoldaş, onların devrimini sen hazırlayamazsın ki. Sen yalnızca gözlerini açabilirsin. Eğitebilirsin onları. <em>Kendi</em> mücadelelerini kendileri başlatmalılar. Korkularıyla <em>kendileri</em> baş etmeliler.”</p>

    <p>“Kimden korkuyorlar?” Chacko gülümsedi. “Benden mi?”</p>

    <p>“Hayır, senden değil sevgili Yoldaş. Yüzyıllar süren baskılardan.”</p>

    <p>Sonra, diklenen bir sesle, Başkan Mao’nun sözlerini yineledi Yoldaş Pillai. Malayalam dilinde. Yüzündeki ifade tuhaf bir biçimde yeğeninin yüzündeki gibiydi.</p>

    <p>“Devrim bir yemekli toplantı değildir. Devrim bir isyandır, bir sınıfın bir başka sınıfı devirdiği bir şiddet eylemidir.”</p>

    <p>Böylece, Yemeklik Sentetik Sirke etiketi sözleşmesini çantaya koyduktan sonra Chacko’yu ustalıkla, devirenlerin saflarından uzaklaştırıp devrileceklerin hain saflarına kovaladı.</p>

    <p>Kahvelerini içerek, muz cipslerini çıtırdatarak katlanır metal iskemlelerde yan yana oturdular, Sophie Mol’ un geldiği günün ikindisiydi. Damaklarına yapışan şişmiş sarı tabakayı dilleriyle itiyorlardı.</p>

    <p>Küçük Zayıf Adam ile Büyük Şişman Adam. Başlayacak bir savaştaki düşman çizgi roman kahramanları.</p>

    <div class="in-subchapter html5_section epub-type_subchapter">
      <p>Bu savaş neredeyse başlamadan biten bir savaş olacaktı; elbette bu, Yoldaş Pillai için bir talihsizlikti. Zafer, paketlenip kurdeleyle bağlanmış olarak gümüş bir tepsi üstünde sunulan bir armağan oldu ona. Ama ancak, iş işten geçtiğinde, Cennet Turşuları sesini bile çıkarmadan ya da karşı koyar gibi bile yapmadan sessizce çöktüğünde, Yoldaş Pillai, kendisine gerekenin yenginin utkusu değil, savaş süreci olduğunu fark etti. Yasama Meclisi’ne giden yolun tamamında değilse de bir kısmında bineceği aygır olabilirdi savaş, oysa yengi, onu başlangıçta bulunduğu noktadan pek ileri götürmemişti.</p>

      <p>Kazdığı kuyuya kendi düşmüştü.</p>

      <p>Daha sonraki olaylarda Yoldaş Pillai’nin oynadığı rolün tam niteliğini kimse öğrenemedi. Chacko bile hikâyenin tümünü hiçbir zaman öğrenemedi; Cennet Turşuları’nın Marksist Parti tarafından kuşatılması sırasında Yoldaş Pillai’nin, <em>Dokunulmazların</em> Hakları (Kast, sınıf demektir, yoldaşlar) konusunda çektiği ateşli, yüksek perdeden nutukların ikiyüzlü olduğunu biliyordu oysa. Aslında öğrenmek de istemiyordu. O sırada, Sophie Mol’un kaybıyla uyuşmuş olduğundan her şeye kederle örtülmüş gözlerle bakıyordu. Bir trajedi yaşayan ve bir anda olgunlaşıp oyuncaklarını bırakan bir çocuk gibi Chacko da oyuncaklarını fırlatıp attı. Turşu Baronu düşleri ve İçsavaş, camekânlı dolabın raflarında duran kırık uçakların yanına katıldılar. Cennet Turşuları kapandıktan sonra banka borçlarının ödenebilmesi için çeltik tarlalarından bazıları satıldı (ipotekleriyle birlikte). Ailenin yiyecek ve giyecek gereksinimi için bazı tarlalar elden çıkarıldı. Chacko Kanada’ya göç ettiği sırada ailenin tek gelir kaynağı, Ayemenem’deki eve bitişik olan kauçuk tarlasından ve arazideki birkaç hindistancevizi ağacından gelen paraydı. Herkes öldükten, oradan ayrıldıktan ya da Geri Verildikten sonra Bebek Kochamma ile Kochu Maria bu parayla geçinmişlerdi.</p>

      <p>Yoldaş Pillai’ye haksızlık etmemek gerek, bundan sonra olacakları o tasarlamamıştı. O yalnızca, hazır bekleyen parmaklarını Tarih’in tuttuğu eldivenin içine soktu.</p>

      <p>Bir adamın ölüsünün, dirisinden daha değerli olabileceği bir toplumda yaşaması, tümüyle Yoldaş Pillai’nin suçu değildi. Velutha’nın Yoldaş Pillai’ye son ziyareti (Bebek Kochamma ve Mammachi ile yüzleştikten sonra) ve aralarında geçenler bir sır olarak kaldı. Velutha’yı ırmağa gönderen, karanlık ve yağmurda akıntıya karşı yüzdürten, Tarih’le olan meçhul randevusuna yetiştiren son ihanetti bu.</p>
    </div>
  </div>
</body>
</html>
