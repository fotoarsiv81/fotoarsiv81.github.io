<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Küçük Şeylerin Tanrısı</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h1 class="chapter-header"><span class="chp-num">16</span>Birkaç saat sonra</h1>

    <p>Irmağın kıyısında üç çocuk. İkizler ve bir de başka çocuk; üzerinde yatık, neşeli bir yazıyla <em>Tatil!</em> yazan leylak rengi pamuklu kadifeden önlük giymiş olan biri.</p>

    <p>Ağaçların ıslak yaprakları çekiçle dövülmüş maden gibi parıldıyordu. Öbek öbek sarı bambular, olacağını önceden bildikleri şey için şimdiden yas tutuyormuş gibi suya sarkmışlardı. Irmak karanlık ve sakindi. Var olmaktan çok var olmayan bir ırmaktı; derinliğini ve gücünü hiçbir biçimde belli etmiyordu.</p>

    <p>Estha ile Rahel kayığı, her zaman sakladıkları çalılığın içinden çektiler. Velutha’nın yapmış olduğu kürekler bir ağaç kovuğunda saklıydı. Kayığı suya indirdiler, Sophie Mol binebilsin diye dengede tuttular. Karanlığa alışkın görünüyorlardı, parıldayan taş basamaklardan genç keçiler gibi kendilerine güvenerek inip çıkıyorlardı.</p>

    <p>Sophie Mol daha ihtiyatlıydı. Çevresindeki gölgelerde sinmiş bekleyen şeylerden ürküyordu biraz. Buzdolabından aşırdığı yiyecekleri koyduğu bez torbayı göğsünün üzerine asmıştı. Ekmek, pasta, bisküvi. Annelerinin söylediklerinin –<em>Siz olmasaydınız serbest olurdum ben. Daha doğduğunuz gün bir yetimhaneye tıkmalıydım sizi ben. Başımın belasısınız!–</em> ağırlığı altında ezilen ikizler yanlarına hiçbir şey almamışlardı. Portakallıiçecek Limonluiçecek Adamı’nın Estha’ya yaptıkları sayesinde Evlerinden Uzaktaki Evlerini donatmışlardı zaten. Estha’nın kırmızı reçel karıştırıp İki Düşünce Düşündüğü iki haftadan bu yana Gerekli Malzeme’yi biriktirmişlerdi: kibrit, patates, yamulmuş bir tava, bir şişme kaz, renkli parmak yerleri olan çoraplar, içinde Londra otobüsleri olan tükenmez kalemler ve boncuk gözleri gevşemiş Quantas koalası.</p>

    <p>“Ya Ammu bizi bulup da geri dönmemizi isterse?”</p>

    <p>“O zaman döneriz. Ama ancak rica ederse.”</p>

    <p>Merhametli Estha.</p>

    <p>Sophie Mol, ikizleri, kendisinin de onlara katılmasının <em>gerekli</em> olduğu konusunda ikna etmişti. Çocukların, <em>bütün</em> çocukların ortadan kaybolmasının, yetişkinlerin vicdan azabını artıracağını söylemişti. Gerçekten pişman olurlardı; Fareli Köyün Kavalcısı’ndaki Kavalcı’nın bütün çocukları alıp gittikten sonra köydekilerin düştükleri duruma düşerlerdi. Yetişkinler her yerde arayacaklardı onları, üçünün de ölmüş olduğuna inandıkları anda çocuklar zaferle döneceklerdi eve. Her zamankinden daha çok değer verilmiş, sevilmiş ve ihtiyaç duyulmuş olarak. Sophie Mol’un inandırıcı tezi, arkada kalırsa kendisine işkence edilip ikizlerin gizlendikleri yeri söylemek zorunda bırakılacağı olmuştu.</p>

    <p>Estha, Rahel kayığa binene kadar bekledi, sonra yerine geçti; tahteravalliye oturur gibi bacaklarını ayırarak oturmuştu kayığa. Ayaklarını kullanarak kayığı kıyıdan uzaklaştırdı. Suyun derin yerine geldiklerinde nehir yukarı çaprazlama, akıntıya karşı, Velutha’nın öğrettiği biçimde kürek çekmeye başladılar. (“Oraya varmak istiyorsanız, orayı hedeflemelisiniz.”)</p>

    <p>Karanlıkta, sessiz bir trafiğin olduğu sessiz bir karayolunda yanlış şeritte gittiklerini göremiyorlardı. Dalların, kütüklerin, ağaç parçalarının üzerlerine doğru hızla geldiğini de.</p>

    <p>En Derin yeri geçmiş, Karşı Kıyı’yla aralarında birkaç metre kalmıştı ki suda yüzen bir kütükle çarpıştılar, küçük kayık devrildi. Irmakta daha önce çıktıkları gezilerde sık sık başlarına gelmişti bu, kayığın arkasından yüzer, onu sal gibi kullanıp kıyıya kadar giderlerdi. Bu kez karanlıkta kayıklarını göremediler. Akıntıya kapılıp gitmişti. Kıyıya yöneldiler, o kadarcık yeri yüzmenin ne büyük bir çaba gerektirdiğine şaşırmışlardı.</p>

    <p>Estha, suya sarkan alçak bir dalı yakalamayı başardı. Karanlığın içinden ırmağın aşağılarına, kayığı görebilme umuduyla baktı.</p>

    <p>“Hiçbir şey göremiyorum. Gitmiş.”</p>

    <p>Sulu çamura bulanan Rahel kıyıya tırmandı, Estha’ nın sudan çıkmasına yardım etmek üzere elini uzattı. Soluklarının yerine gelmesi ve kayığın kaybolduğunu anlamaları birkaç dakikalarını aldı. Onun kaybının yasını tutmaları.</p>

    <p>“Bütün yiyeceklerimiz de mahvoldu,” dedi Rahel, Sophie Mol’a, ama yanıt alamadı. Saldıran, yutan, içinde balıklar yüzen bir sessizlik.</p>

    <p>“Sophie Mol?” diye fısıldadı, saldıran sulara. “Buradayız! Burada! İllimba ağacının yanında.”</p>

    <p>Ses yok.</p>

    <p>Rahel’in yüreğinin üzerinde, Pappachi’nin pervanesi koyu renkli kanatlarını çırpıp açtı.</p>

    <p>Açtı.</p>

    <p>Kapadı.</p>

    <p>Ve bacaklarını kaldırdı.</p>

    <p>Yukarı.</p>

    <p>Aşağı.</p>

    <p>Kıyı boyunca koşup Sophie Mol’a seslendiler. Ama yoktu. Sessiz karayolunda sürüklenip gitmişti. Yeşil gri karayolunda. İçinde balıklar olan. Gök ve ağaçlar olan. Geceleri de içinde kırık sarı ay olan.</p>

    <p>Fırtına müziği yoktu. Meenachal’in kapkara derinliklerinden döne döne yükselen bir girdap da. Trajediye tanık olan köpekbalıkları da yoktu.</p>

    <p>Yalnızca sessiz sedasız yapılan bir devir teslim töreni. Yükünü boşaltan bir kayık. Sunulanı kabul eden bir ırmak. Küçük bir hayatı. Küçücük bir güneş ışığını. Uğur getirsin diye küçücük avcunda sıktığı gümüş bir yüksükle.</p>

    <p>İkizler çaresiz, bitkin, çamur içinde bataklıktan geçip Tarih Evi’ne yaklaştıklarında saat sabahın dördü olmuştu; hava hâlâ karanlıktı. Düşlerinin ele geçirilip yeniden görüldüğü ürkünç bir peri masalındaki Hänsel ile Gretel. Arka taraftaki verandada, yanlarında şişme bir kaz ve bir Quantas koalasıyla bir ot şiltenin üzerine yattılar. Korkudan uyuşmuş, dünyanın sonunun gelmesini bekleyen iki ıslak cüce.</p>

    <p>“Sence artık ölmüş müdür?”</p>

    <p>Estha yanıt vermedi.</p>

    <p>“Ne olacak?”</p>

    <p>“Hapse gireceğiz.”</p>

    <p>Pekâlâ biliyordu. Küçük Adam. Bir karavanda yaşıyordu. Tam tam.</p>

    <div class="in-subchapter html5_section epub-type_subchapter">
      <p>Gölgelerin içinde yatmış uyuyan biri olduğunu fark etmediler. Bir kurt kadar yalnız biri. Kara sırtında kahverengi bir yaprak. Musonların vaktinde gelmesini sağlayan yaprak.</p>
    </div>
  </div>
</body>
</html>
