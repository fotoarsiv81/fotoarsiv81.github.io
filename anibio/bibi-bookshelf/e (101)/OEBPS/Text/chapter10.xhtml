<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Küçük Şeylerin Tanrısı</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h1 class="chapter-header"><span class="chp-num">10</span>Kayıktaki ırmak</h1>

    <p>Ön taraftaki verandada, <em>Evine Hoş Geldin Sevgili Sophie Mol</em> oyunu oynanırken ve Kochu Maria yeşil-sıcakta Mavi Kalabalığa pasta dağıtırken, bej, sivri burunlu ayakkabılı Büyükelçi E. Pelvis/S. Pimpernel (kabarık bukleli), Cennet Turşuları’nın nemli, turşu kokulu binasının tel örgü kapılarını itip açtı. Oturup düşünebileceği bir yer bulmak için kocaman, beton turşu fıçılarının arasında dolaştı. Tepede, kararmış bir kirişin üzerinde yaşayan (ve zaman zaman bazı Cennet ürünlerinin tadına katkıda bulunan) Peçelib-Aykuş Ousa, onu yürürken gözledi.</p>

    <p>Zaman zaman karıştırılması gereken (yoksa etsuyu çorbadaki kenarı kıvrım kıvrım mantarları andıran kara kara mantar adacıkları oluşurdu) salamuranın içinde yüzen sarı limonların önünden geçti.</p>

    <p>Kesilip içlerine zerdeçalla toz kırmızıbiber doldurulan ve sonra da kalın bir sicimle bağlanan yeşil mangoların önünden geçti. (Bunlarla bir süre ilgilenmek gerekmezdi.)</p>

    <p>Mantar tıpalı cam sirke fıçılarının önünden.</p>

    <p>Pelte ve konserve dolu rafların önünden.</p>

    <p>Bıçaklar ve renkli yüksüklerin de bulunduğu acı asmakabağı tepsilerinin önünden.</p>

    <p>İçlerine tıka basa sarmısak ve küçük soğan doldurulmuş çuvalların önünden.</p>

    <p>Taze yeşil biber yığınlarının önünden.</p>

    <p>Yerde duran bir öbek muz kabuğunun önünden (domuzlar yesin diye saklanmış).</p>

    <p>İçi etiket dolu etiket dolabının önünden.</p>

    <p>Zamkın önünden.</p>

    <p>Zamk fırçasının önünden.</p>

    <p>Sabun köpüklü suyun içinde yüzen boş şişelerin doldurduğu demir bir küvetin önünden.</p>

    <p>Limon suyunun önünden.</p>

    <p>Üzüm ezmesi.</p>

    <p>Ve geriye.</p>

    <p>İçerisi karanlıktı, yalnızca kalın tel örgülü kapılardan sızan ışıkla (Ousa’nın kullanmadığı) çatı penceresinden giren, tozlu bir ışık demeti aydınlık veriyordu. Sirke ve şeytantersi kokusu burun deliklerini yaktı, ama Estha alışkındı buna, seviyordu. Düşünmek için bulduğu yer, içinde taze kaynatılmış bir miktar (yasadışı) muz reçelinin ağır ağır soğumakta olduğu siyah demir kazanla duvarın arasındaydı.</p>

    <p>Reçel hâlâ sıcaktı, yapışkan kızıl yüzeyinde kalın bir tabaka pembe köpük ağır ağır sönmekteydi. Küçük muz baloncukları reçele batıp boğuluyor, kimse de onlara yardım etmiyordu.</p>

    <p>Portakallıiçecek Limonluiçecek Adamı, her an içeri dalabilirdi. Koçin-Kottayam otobüsüne binip gelebilirdi. Ammu da ona bir fincan çay sunardı. Belki de ananas suyu. Buzlu. Bir bardağın içinde sarı sarı.</p>

    <p>Uzun saplı demir karıştırıcıyla Estha koyu, taze reçeli karıştırdı.</p>

    <p>Sönmekte olan köpükte, sönen köpüksü biçimler oluştu:</p>

    <p>Kanadı kırılmış bir karga.</p>

    <p>Bir tavuğun sıkılmış pençesi.</p>

    <p>Lezzetsiz reçele bulanmış bir Aykuş (Ousa değil).</p>

    <p>Hüzünlü bir girdap.</p>

    <p>Yardım edecek kimse de yok.</p>

    <div class="in-subchapter html5_section epub-type_subchapter">
      <p>Estha koyu reçeli karıştırırken İki Düşünce düşündü, bu İki Düşünce şunlardı:</p>

      <p>(a) <em>Herkesin başına Her Şey gelebilir.</em></p>

      <p>Ve,</p>

      <p>(b) <em>En iyisi hazırlıklı olmaktır.</em></p>
    </div>

    <div class="in-subchapter html5_section epub-type_subchapter">
      <p>Bu düşünceleri düşünen “Yalnız Estha”, kendi bilgeliğinden mutlu oldu.</p>

      <p>Kırmızı, sıcak reçel karıştırılırken, Estha kabarık buklesi bozulmuş, çarpık dişli bir Büyücü’ye dönüştü, sonra da <em>Macbeth</em>’teki Cadılara.</p>

      <p>Yan, ateş; köpürün, muzlar.</p>
    </div>

    <div class="in-subchapter html5_section epub-type_subchapter">
      <p>Ammu, Mammachi’nin muz reçeli tarifini, kabı siyah, sırtı beyaz olan yeni yemek tarifi defterine geçirmesi için Estha’ya izin vermişti.</p>

      <p>Ammu’nun bu hareketiyle ne kadar onurlandırıldığının farkında olan Estha en iyi iki el yazısını kullanarak yazmıştı tarifi.</p>

      <div class="poem html5_section">
        <span class="und-line"><em>Muz Reçeli</em></span> <span>(bunu <em>eski</em> en iyi el yazısıyla yazmıştı)</span>
      </div>

      <div class="list html5_section">
        <p><em>Olgun muzları ezin. Üstünü örtecek kadar su katın ve meyve yumuşayana kadar</em> <span class="itl-und-line">çok yüksek</span> <em>ateşte pişirin.</em></p>

        <p><em>Kaba dokulu muslinden geçirerek suyunu süzün.</em></p>

        <p><em>Eşit miktarda tozşeker tartıp</em> <span class="itl-und-line">hazır tutun.</span></p>

        <p><em>Meyve suyunu, kırmızı olana ve yarısı buharlaşana dek pişirin.</em></p>

        <p><em>Jölesini (pelteyi) şöyle hazırlayın:</em></p>

        <p><em>Ölçü 1:5</em></p>

        <p><em>yani: 4 çay kaşığı pelte: 20 çay kaşığı şeker.</em></p>
      </div>

      <p>Estha Jöle’nin, eli çekiçli üç erkek kardeşin en genci olduğunu düşünürdü hep: Jöle, Zöle ve Abednego. Onları, hava kararırken, çiseleyen yağmur altında, tahta bir gemi yaparlarken hayal ederdi. Nuh’un oğulları gibi. Onları kafasında açık seçik canlandırabiliyordu. Zamana karşı yarışırken. Çekiç sesleri, fırtına habercisi olan kararmış gökyüzünün altında boğuk boğuk yankılanırken. Ve yakındaki cangılda, tüyler ürpertici, fırtına habercisi ışıkta, hayvanlar ikişer ikişer sıraya dizilirken.</p>

      <div class="poem html5_section">
        <span><em>Kızerkek.</em></span> <span><em>Kızerkek.</em></span> <span><em>Kızerkek.</em></span> <span><em>Kızerkek.</em></span> <span>İkizlere izin yoktu.</span>
      </div>

      <p>Tarifin geri kalan kısmı Estha’nın <em>yeni,</em> en iyi el yazısıyla yazılmıştı. Köşeli, girintili çıkıntılı bir yazıyla. Sanki harfler sözcük, sözcükler de cümle oluşturmak istemiyormuşlarcasına sola doğru yatmıştı yazı:</p>

      <div class="list html5_section">
        <p><em>Pelteyi, koyulaşan meyve suyuna ekleyin. Birkaç (5) dakika kaynatın.</em></p>

        <p><em>Harlı ateşte pişirin.</em></p>

        <p><em>Şekeri ekleyin. Üstünde bir tabaka oluşana kadar pişirin.</em></p>

        <p><em>Ağır ağır soğumaya bırakın.</em></p>

        <p><em>Umarım bu tarif hoşunuza gider.</em></p>
      </div>

      <p>Yazım yanlışları bir yana bırakılırsa, Estha’nınkiyle özgün metin arasındaki tek fark, sondaki bu <em>Umarım bu tarif hoşunuza gider</em> idi.</p>

      <p>Estha karıştırırken, muz reçeli koyulaşıp soğudu ve Üç Numaralı Düşünce, Estha’nın bej, sivri burunlu ayakkabılarından davetsizce yukarı doğru yükseldi.</p>

      <p>Üç Numaralı Düşünce şuydu:</p>

      <p>(c) <em>Bir kayık.</em></p>
    </div>

    <div class="in-subchapter-dbl html5_section epub-type_subchapter">
      <p><em>Irmağın karşı kıyısına götürecek bir kayık.</em> Akkara. Karşı Yaka. Erzak taşıyacak bir kayık. Kibrit. Giysiler. Kap kacak. Gerek duydukları, ama yüzerken taşıyamayacakları şeyler.</p>

      <p>Estha’nın kolundaki tüyler diken diken olmuştu. Reçel karıştırma, kürek çekmeye dönüştü. Çevire çevire karıştırma, ileri geri bir hareket oldu. Yapışkan, kızıl-eflatun bir ırmağın üzerinde. Onam kayık yarışından bir şarkı fabrikanın içine doldu. “<em>Thaiy thaiy thaka thaiy thaiy thome!”</em></p>
    </div>

    <div class="in-subchapter html5_section epub-type_subchapter">
      <p><em>Enda da korangacha, chandi ithra thenjadu?</em></p>

      <p>(Hey, Bay Maymun adam, kıçın neden o kadar kırmızı?)</p>

      <p><em>Pandyill thooran poyappol nerakkamuthiri nerangi njan.</em></p>

      <p>(Madras’a sıçmaya gittim, kanayana kadar da kazıdım.)</p>
    </div>

    <div class="in-subchapter html5_section epub-type_subchapter">
      <p>Rahel’in sesi fabrikaya dolup kayık şarkısının kaba sorularını ve yanıtlarını bastırdı:</p>

      <p>“Estha! Estha! Estha!”</p>

      <p>Estha yanıt vermedi. Kayık şarkısının nakaratı koyu reçelin içine fısıldandı.</p>

      <div class="poem html5_section">
        <span><em>Theeyome</em></span> <span><em>Thithome</em></span> <span><em>Tharaka</em></span> <span><em>Thithome</em></span> <span><em>Theem</em></span>
      </div>

      <p>Tel örgü bir kapı gıcırdadı, alnı boynuz-yumrulu, sarı çerçeveli kırmızı plastik güneş gözlüğü takmış bir Havaalanı Perisi içeri baktı, arkasından güneş vuruyordu. Fabrika Öfke rengiydi. Tuzlanmış limonlar kırmızıydı. Yumuşak mangolar kırmızıydı. Etiket dolabı kırmızıydı. (Ousa’nın hiç kullanmadığı) Tozlu ışık çubuğu kırmızıydı.</p>

      <p>Tel örgü kapı kapandı.</p>

      <p>Tepesindeki fıskıye Tokyo’da Aşk’la tutturulmuş Rahel, boş fabrikanın içinde durdu. Kayık şarkısını söyleyen bir rahibenin sesini duydu. Sirke buharlarının ve turşu fıçılarının üstünden süzülen pürüzsüz bir soprano sesi.</p>

      <p>Kara kazanın içindeki kırmızı köpüklere eğilmiş olan Estha’nın yanına gitti.</p>

      <p>“Ne istiyorsun?” diye sordu Estha başını kaldırmadan.</p>

      <p>“Hiçbir şey,” dedi Rahel.</p>

      <p>“Öyleyse neden geldin buraya?”</p>

      <p>Rahel yanıt vermedi. Kısa, düşmanlık dolu bir sessizlik oldu.</p>

      <p>“Reçeli neden karıştırıp duruyorsun?” diye sordu Rahel.</p>

      <p>“Hindistan özgür bir ülkedir,” dedi Estha.</p>

      <p>Kimsenin itirazı olamazdı buna.</p>

      <p>Hindistan özgür bir ülkeydi.</p>

      <p>İstersen tuz yapabilirdin. İstersen de reçel karıştırabilirdin.</p>

      <p>Portakallıiçecek Limonluiçecek Adamı tel örgülü kapılardan geçip içeri girebilirdi.</p>

      <p>İsteseydi.</p>

      <p>Ammu da ona ananas suyu ikram ederdi. Buzlu.</p>
    </div>

    <div class="in-subchapter html5_section epub-type_subchapter">
      <p>Rahel bir beton fıçının kenarına oturmuş (keten ve dantelin süslü kenarları olgun mango turşusunun içine hafifçe batmıştı), lastik yüksüklerden birini parmağına geçirmeye çalışıyordu. İçeri girmek isteyen üç etsineği, tel örgü kapılarla vahşice savaşıyorlardı. Peçelib-Aykuş Ousa da ikizlerin arasında mavi bir leke gibi duran turşu kokulu sessizliği gözlüyordu.</p>

      <p>Rahel’in parmakları Sarı Yeşil Mavi Kırmızı Sarı’ydı.</p>

      <p>Estha’nın reçeli karıştırılıyordu.</p>

      <p>Rahel gitmek üzere ayağa kalktı. Öğle Nuykusu için.</p>

      <p>“Nereye gidiyorsun?”</p>

      <p>“Bir yere.”</p>

      <p>Rahel yeni parmaklarını çekip çıkardı, parmak rengi eski parmakları geri geldi. Ne sarı, ne yeşil, ne mavi, ne kırmızı, ne sarıydılar.</p>

      <p>“Akkara’ya gidiyorum,” dedi Estha. Başını kaldırmadan. “Tarih Evi’ne.”</p>

      <p>Rahel durup döndü, arka kanatlarında görülmedik yoğunlukta pullar olan renksiz bir pervane, yüreğinin üzerinde yırtıcı kanatlarını açtı.</p>

      <p>Yavaşça açtı.</p>

      <p>Yavaşça kapadı.</p>

      <p>“Neden?” diye sordu Rahel.</p>

      <p>“Çünkü herkesin başına Her Şey gelebilir,” dedi Estha. “Hazırlıklı olmak iyidir.”</p>

      <p>Buna karşı söylenecek bir şey yoktu.</p>

      <p>Artık kimse Kari Saipu’nun evine gitmiyordu. Vellya Paapen, o evi gören son kişinin kendisi olduğunu iddia ediyordu. Orası perilidir diyordu. Kari Saipu’nun hayaletiyle karşılaşmasının öyküsünü ikizlere anlatmıştı. İki yıl önce oldu, diyordu. Küçük hindistancevizi ağacı bulmak umuduyla ırmağın karşı yakasına geçmişti. Verem olup ölüm döşeğinde yatan karısı Chella için küçük hindistanceviziyle taze sarmısağı karıştırıp bulamaç yapmak istiyordu. Ansızın burnuna puro kokusu gelmişti (bu kokuyu hemen tanımıştı, çünkü Pappachi de aynı markayı kullanırdı). Vellya Paapen şimşek gibi arkasına dönmüş ve elindeki orağı kokuya doğru fırlatmıştı. Hayaleti bir kauçuk ağacının gövdesine mıhlamıştı, Vellya Paapen’in söylediğine bakılırsa hâlâ da oradaydı. İçinden berrak, amber rengi bir kan akan ve puro dilenen oraklanmış bir koku.</p>

      <p>Vellya Paapen küçük hindistancevizi ağacını hiç bulamadı ve kendine yeni bir orak satın almak zorunda kaldı. Ama (ipotekli gözüne rağmen) şimşek gibi hızlı tepki vermesinin ve zekâsının, çocuklara meraklı bir hayaletin kana susamış gezintilerine son verdiğini bilmek onu mutlu etmeye yetti.</p>

      <p>O hayaletin kurnazlığına kimse kanmadığı ve puro verip onu serbest bırakmadığı sürece.</p>

      <p>(Çoğu şeyi bilen) Vellya Paapen’in bilmediği, Kari Saipu’nun evinin (kapıları kilitli ve pencereleri açıktı bu evin) Tarih Evi oluşuydu. Ve içeride, ayak tırnakları sert, harita soluklu ataların duvardaki kertenkelelerle fısıldaştıkları. Tarih’in, arka verandada koşullarını tartışıp haracını aldığı. Bu haracın ödenmemesinin korkunç sonuçlara yol açtığı. Tarih’in, hesaplarını temizlemek için seçtiği günde, Estha’nın, Velutha’nın ödediği kefaretin makbuzunu saklayacağı.</p>

      <p>Düşleri ele geçirip yeniden görenin Kari Saipu olduğunu Vellya Paapen bilmiyordu. Çocukların pastanın üzerinden kuşüzümlerini ayıkladıkları gibi, onun da bu düşleri yoldan geçenlerin zihinlerinden çekip aldığını. En çok arzuladığı, yeniden görmeye bayıldığı düşlerin, çift yumurta ikizlerinin tatlı düşleri olduğunu.</p>

      <p>Zavallı Vellya Paapen’cik, Tarih’in kendisini vekil seçeceğini, Dehşet’i başlatanın <em>kendi</em> gözyaşları olacağını bilmiş olsaydı, Ayemenem pazarındaki genç bir horoz gibi kurumlanarak yürümez, orağını ağzına alıp ırmağı nasıl yüzerek geçtiğini (demir, dilinin üzerinde berbat bir tat bırakmıştı) böbürlenerek anlatmazdı. İpotekli gözünden ırmağın kumlarını (ırmakta kum oluyordu bazen, özellikle de yağmurlu aylarda) temizlemek için diz çöktüğünde, orağı nasıl bir anlığına yere bıraktığını ve o sırada puro kokusunun ilk kez burnuna geldiğini. Orağını yerden nasıl kaptığını, olduğu yerde dönüp kokuyu orakla biçtiğini ve hayaleti sonsuza dek oraya mıhladığını. Uçarcasına bir tek, çevik hareket yetmişti buna.</p>

      <p>Tarih’in Planı’nda oynayacağı rolü fark ettiğinde artık geri dönmek için çok geçti. Kendi ayak izlerini kendi silmişti. Süpürgesiyle geri geri sürünerek.</p>
    </div>

    <div class="in-subchapter html5_section epub-type_subchapter">
      <p>Fabrikada, sessizlik bir kez daha çöktü ve ikizleri sarıp sarmaladı. Ama bu kez farklı bir sessizlikti. Eski bir ırmağın sessizliği. Balıkçıların ve balmumundan yapılmış denizkızlarının sessizliği.</p>

      <p>“Ama komünistler hayaletlere inanmazlar ki,” dedi Estha, hayalet sorununa çözümler arayan bir tartışmayı sürdürüyorlarmış gibi. Konuşmaları, dağların arasındaki akıntılar gibi yükselip alçalıyordu. Bazen duyuluyordu. Bazen duyulmuyordu.</p>

      <p>“Biz komünist mi olacağız?” diye sordu Rahel.</p>

      <p>“Olmamız gerekebilir.”</p>

      <p>Pratik-Estha.</p>

      <p>Uzaktan uzağa duyulan pasta-kırıntılı sesler ve mavi kalabalık’ın yaklaşan ayak sesleri yoldaşların bu gizli konuyu kapamalarına neden oldu.</p>

      <p>Giz turşulandı, kapağı kapatıldı ve kaldırıldı. Bir fıçının içine konan kırmızı, tatlı-mango biçiminde bir giz. Bir Peçelib-Aykuş’un gözetiminde.</p>

      <p>Kırmızı plan hazırlandı, üzerinde anlaşmaya varıldı:</p>

      <p>Yoldaş Rahel Öğle Nuykusuna yatacak, Ammu uyuyana kadar uyanık kalacaktı.</p>

      <p>Yoldaş Estha (Bebek Kochamma’nın sallamaya zorlandığı) bayrağı bulacak ve Rahel’i ırmağın kıyısında bekleyecekti, orada ikisi:</p>

      <p>(b) <em>Hazırlanmak için hazırlanmaya hazırlanacaklardı.</em></p>
    </div>

    <div class="in-subchapter-dbl html5_section epub-type_subchapter">
      <p>Ammu’nun karanlık yatak odasının ortasında, bir çocuğun terk edilmiş peri giysisi (yarı yarıya turşulanmış) kaskatı ayakta duruyordu.</p>

      <p>Dışarda Hava, Canlı ve Berrak ve Sıcak’tı. Rahel Ammu’nun yanında, giysisiyle bir örnek havaalanı donuyla uyanık yatıyordu. Mavi kanaviçe işlemeli yatak örtüsünün kanaviçe çiçeklerinin desenini Ammu’nun yanağında görebiliyordu. Mavi kanaviçe ikindiyi duyabiliyordu.</p>

      <p>Tavanda ağır ağır dönen vantilatörü. Perdelerin arkasındaki güneşi.</p>

      <p>Tehlikeli bir vızzz’la pencerenin camına toslayan sarı eşekarısını. Bir kertenkelenin inanmaz bakışını.</p>

      <p>Avluda adımlarını havadan havadan atan tavukları.</p>

      <p>Çamaşırları kırıştıran güneşin sesini. Beyaz yatak çarşaflarını gevrekleştiren. Kolalı sarileri sertleştiren. Kirli beyaz ve altın rengi sarileri.</p>

      <p>Sarı taşların üzerindeki kırmızı karıncaları.</p>

      <p>Sıcak basan bir sıcak ineği. <em>Muuu.</em> Uzaklarda.</p>

      <p>Ve kibarca puro isteyen, bir kauçuk ağacına mıhlanmış bir İngiliz hayaletin kokusunu.</p>

      <p>“Hmmm... Affedersiniz. Bir puronuz... yoktur sanırım, değil mi?”</p>

      <p>Tatlı, öğretmenimsi bir sesle.</p>

      <p><em>Aman Tanrım.</em></p>

      <p>Ve Estha, Rahel’i bekliyordu. Irmağın kıyısında. Muhterem E. John Ipe’ın, Mandalay’a yaptığı ziyaretten dönerken getirdiği mango ağacının altında.</p>

      <p>Estha neyin üzerinde oturuyordu?</p>

      <p>Her zaman mango ağacının altında neyin üzerinde oturuyorlarsa onun. Gri, kül rengi bir şeyin üzerinde. Yosuna ve likene bulanmış, eğreltiotuna batmış bir şeyin. Toprağın istemiş olduğu bir şeyin üzerinde. Bir kütük değil. Bir kaya da değil...</p>

      <p>Rahel, düşüncesini tamamlamadan ayağa kalkıp koşmaya başlamıştı bile.</p>

      <p>Mutfaktan, uyuyan Kochu Maria’nın yanından geçti. Fırfırlı önlük takmış bir gergedan kadar derin kırışıkları olan Kochu Maria’nın.</p>

      <p>Fabrikanın yanından.</p>

      <p>Peşinde sarı bir eşek arısıyla, yeşil-sıcağın içinde yalınayak düşe kalka yürüyerek.</p>

      <p>Yoldaş Estha oradaydı. Mango ağacının altında. Kırmızı bayrak yanı başında, toprağa çakılıydı. Ayaklı bir Cumhuriyet. Kabarık Bukleli bir İkiz Devrim.</p>

      <p>Ve neyin üzerinde oturuyordu?</p>

      <p>Yosun kaplı, eğreltiotlarının gizlediği bir şeyin.</p>

      <p>Üzerine vurunca, üzerine vurulmuş gibi kof bir ses çıkarıyordu.</p>

      <p>Sessizlik daldı, çıktı, indi ve sekizler çizerek kıvrıldı.</p>

      <p>Süslü yusufçuklar çocukların cırtlak sesleri gibi güneşte asılı kaldılar.</p>

      <p>Parmak-renkli parmaklar, eğreltiotlarını tutup çektiler, taşları kaldırdılar, yolu açtılar. Terli eller, tutunacak bir kenar arandılar. Ve Bir İki ve.</p>

      <p>Her Şey bir günde değişebilir.</p>
    </div>

    <div class="in-subchapter html5_section epub-type_subchapter">
      <p>Gerçekten de bir kayıktı. Küçük tahta bir <em>vallom.</em></p>

      <p>Estha’nın üzerinde oturduğu ve Rahel’in de bulduğu şey.</p>

      <p>Ammu’nun ırmağı geçmek için kullanacağı kayıktı. Çocuklarının gündüzleri sevdiği adamı geceleyin sevmek için.</p>

      <p>Öyle eski bir kayıktı ki toprağa kök salmıştı. Neredeyse.</p>

      <p>Kayık-çiçekleri ve kayık-meyveleri olan eski, gri bir kayık-bitkisi. Altında da, kayık biçiminde sararmış otlar. Bir kaçışma ve koşuşma, kayık-dünyası.</p>

      <p>Karanlık ve kuru ve serin. Ve birden üstleri açılmıştı. Ve körleşmişlerdi.</p>

      <p>Çalışmaya giden beyaz karıncalar.</p>

      <p>Evlerine dönen beyaz gelin böcekleri.</p>

      <p>Işıktan kaçan beyaz böcekler.</p>

      <p>Beyaz tahtadan kemanları olan beyaz çekirgeler.</p>

      <p>Hüzünlü beyaz müzik.</p>

      <p>Beyaz bir eşek arısı. Ölü.</p>

      <p>Gevrek-beyaz bir yılan derisi; karanlıkta kalmış, güneşte ufalanmıştı.</p>

      <p>Ama bu küçük kayık işe yarayacak mıydı? Acaba çok mu eskiydi? Çok mu cansız? Akkara’ya kadar gidebilecek miydi?</p>

      <p>Çift yumurta ikizleri ırmağa baktılar.</p>

      <p>Meenachal.</p>

      <p>Gri-yeşil. İçinde balıklarla. İçinde gökyüzü ve ağaçlarla. Ve geceleyin, içinde kırık sarı ayla.</p>

      <p>Pappachi küçük bir çocukken, bir fırtınada yaşlı bir demirhindi ağacı kayığın içine düşmüştü. Hâlâ da oradaydı. Yeşil suların kararttığı, düzgün, kabuksuz bir ağaç. Suda sürüklenmeyen bir ağaç.</p>

      <p>Irmağın ilk üçte birlik bölümü onların dostuydu. Asıl derinlik başlamadan. Kaygan çamura inen kaygan taş basamakları (on üç tane) tanıyorlardı. Komarakom’un artsularından akıp gelen ikindi otlarını tanıyorlardı. Küçük balıkları tanıyorlardı. Yassı, şımarık <em>pallathi</em>’yi, gümüş rengi <em>paral</em>’i, kurnaz, bıyıklı <em>koori</em>’yi, az bulunur <em>karimeen</em>’i.</p>

      <p>Chacko onlara yüzmeyi burada öğretmişti (kocaman amca-karnının çevresinde, yardım almadan, suları şaplata şaplata); suyun altında osurmanın anlamsız zevkini burada keşfetmişlerdi.</p>

      <p>Balık tutmayı burada öğrenmişlerdi. Velutha’nın sarı kamışların incecik saplarından yaptığı oltaların ucundaki kancalara, büklüm büklüm bükülen mor solucanları takmayı.</p>

      <p>Sessizliği burada incelemiş (balıkçıların çocukları gibi) ve yusufçukların parlak dilini öğrenmişlerdi.</p>

      <p>Burada, Beklemeyi öğrenmişlerdi. Gözlemeyi. Düşünceler düşünmeyi ve onları dile getirmemeyi. Esnek sarı kamışlar bükülünce şimşek gibi davranmayı.</p>

      <p>Evet, ırmağın bu ilk üçte birlik bölümünü iyi biliyorlardı. Öteki üçte ikisini daha az.</p>

      <p>Asıl derinlik, ikinci üçte birde başlıyordu. Orada akıntı hızlı ve şaşmazdı (sular yükselince ırmak-aşağıydı akıntı, sular alçalınca, ırmak-yukarı.)</p>

      <p>Üçüncü bölüm yine sığdı. Sular kahverengi ve çamurluydu. Yabanotu, kaçışan yılanbalıkları ve insanın ayak parmaklarının arasından diş macunu gibi geçen ağır çamurla doluydu.</p>

      <p>Çocuklar foklar gibi yüzebiliyorlardı; Chacko’nun gözetiminde ırmağı birçok kez geçmişler, soluk soluğa ve harcadıkları çabadan şaşılaşmış olarak, başarılarının kanıtı olarak Karşı Kıyı’dan aldıkları bir taş, bir yaprak ya da bir dalı taşıyarak geri dönmüşlerdi. Ancak saygın bir ırmağın ortası ya da Karşı Kıyısı, çocukların oyalanacakları, tembellik edecekleri ya da bir şeyler öğrenecekleri bir yer değildi. Estha ile Rahel, Meenachal’ın ikinci ve üçüncü üçte birine, hakkı olan saygıyı gösterdiler. Yine de sorun, karşıya yüzmek değildi. Sorun, içindeki Şeylerle kayığı oraya götürmekti (Hazırlanmak <em>için hazırlanmaya hazırlanmak).</em></p>

      <p>Eski kayığın gözleriyle ırmağın karşı tarafına baktılar. Bulundukları yerden Tarih Evi’ni göremiyorlardı. Bataklığın ötesinde, terk edilmiş kauçuk arazisinin ortasında, cırcırböceklerinin sesinin kabardığı bir karanlıktı orası.</p>

      <p>Estha ile Rahel, küçük kayığı kaldırıp suyun kıyısına taşıdılar. Derinlerden su yüzüne çıkan kül rengi bir balık gibi şaşkın görünüyordu kayık. Güneşe hemen gereksinim duyduğu için çıkan. Kazınmaya ve temizlenmeye gereksinimi vardı belki, o kadarı yeterdi.</p>

      <p>İki mutlu yürek, gökmavisi bir gökyüzündeki renkli uçurtmalar gibi şiştiler. Ama sonra (içinde balıklar olan, gökyüzü ve ağaçlar olan) ırmak, ağır, yeşil bir fısıltıyla kayığa doldu.</p>

      <p>Eski kayık yavaş yavaş battı, altıncı basamakta kaldı.</p>

      <p>Ve çift yumurta ikizlerinin yürekleri de çöktü, altıncıdan önceki basamakta kaldı.</p>

      <p>Derinde yüzen balıklar ağızlarını yüzgeçleriyle örttüler ve bu gösteriye bıyık altından güldüler.</p>

      <p>Beyaz bir kayık örümceği kayığın içindeki ırmak suyuyla birlikte yukarı çıktı, biraz debelendi, sonra boğuldu. Beyaz yumurta kesesi vaktinden önce çatladı, yüz yavru örümcek (batamayacak kadar hafif, yüzemeyecek kadar küçük), yeşil suyun durgun yüzeyini benekledi, sonra denize sürüklendi. Sonra da, Malayali Yüzen Örümcekleri’ nin yeni bir soyunu başlatmak üzere Madagaskar’a.</p>

      <p>Bir süre sonra, sanki önceden konuşmuşlar gibi (oysa konuşmamışlardı) ikizler kayığı ırmakta yıkamaya koyuldular. Örümcek ağları, çamur, yosun ve likenler suya karıştılar. Kayık temizlenince onu ters çevirdiler, başlarının üstüne koydular. Üstünden sular akan kocaman bir şapka gibi. Estha kırmızı bayrağı topraktan çekip çıkardı.</p>

      <p>Ufak bir yürüyüş kolu (bir bayrak, bir eşekarısı ve bacaklar üstünde bir kayık), ağaçların dibindeki otların arasından geçen küçük patikada nereye gittiğini bilerek yürüdü. Topak topak ısırganotlarından uzak durdu, bildiği çukurlardan ve karınca tepelerinden kaçındı. İçinden kırmızı kil çıkartılmış olan derin bir çukurun çevresinden dolaştı; şimdi burası, dik yamaçlı turuncu kıyıları olan, ağır, yapışkan sularını yeşil, parlak bir köpük tabakasının kapladığı durgun bir göldü. Sivrisineklerin ürediği, balıklarınsa semiz ama ulaşılmaz olduğu yeşil, sinsi bir çimenlikti.</p>

      <p>Irmağa koşut giden patika, sık ağaçlarla çevrili, çimen kaplı ufak bir açıklığa çıkıyordu: hindistancevizi, baladur ağacı, mango, bilimbi. Açıklığın kıyısında, sırtını ormana vermiş, saz damlı, duvarları turuncu kil ve çamurla sıvanmış alçak, yere yakın bir kulübe vardı, sanki yeraltında fısıldanan bir gize kulak kabartıyordu. Kulübenin alçak duvarlarının rengi, üzerinde durduğu toprakla aynıydı; bu duvarlar, yere ekilen bir ev tohumundan filizlenmiş gibiydiler, sanki topraktan dik açılı toprak duvarlar yükselmiş ve boşluğu çevrelemişti. Örülmüş palmiye yapraklarından yapılma çitle çevrilmiş ön avluda üç kirli muz ağacı bitmişti.</p>

      <p>Bacaklar üstündeki kayık kulübeye yaklaştı. Kapının yanındaki duvarda yanmayan bir gaz lambası asılıydı, lambanın gerisindeki duvar simsiyahtı. Kapı aralıktı. İçerisi karanlıktı. Kapının eşiğinde bir karatavuk göründü. Kayıklı ziyaretçilere aldırmadan dönüp içeri girdi.</p>

      <p>Velutha evde değildi. Vellya Paapen de. Ama başka biri vardı.</p>

      <p>Bir erkek sesi dışarı süzüldü, açıklığın çevresinde yankılandı, yalnız bir sesti bu.</p>

      <p>Ses, aynı şeyi üst üste haykırdı, her seferinde tizleşti, isterikleşti. Bulunduğu ağaçtan düşüp toprağı kirletecek gibi duran aşırı olgun bir guavaya yakarıştı bu.</p>

      <div class="poem html5_section">
        <span><em>Pa pera-pera-pera-perakka</em></span> <span>(Bay gugga-gug-gug-guava)</span> <span><em>Ende parambil thooralley.</em></span> <span>(Benim avlumu pisletme.)</span> <span><em>Chetende parambil thoorikko,</em></span> <span>(Yan tarafta abimin avlusuna pisleyebilirsin,)</span> <span><em>Pa pera-pera-pera-perakka.</em></span> <span>(Bay gugga-gug-gug-guava.)</span>
      </div>

      <p>Bağıran, Velutha’nın ağabeyi Kuttappen’di. Belden aşağısı felçliydi. Günler, aylar boyu, ağabeyi yokken, babası da işteyken, Kuttappen sırtüstü yatar ve gençliğinin bir merhaba demeden geçip gitmesini izlerdi. Gün boyu, birbirine sokulmuş ağaçların sessizliğini dinlerken yanında edepsiz bir tavuktan başkası olmazdı. Odada, kendisinin şimdi yatmakta olduğu köşede ölmüş olan annesi Chella’yı özlerdi. Öksürüklü, tükürüklü, acılı, balgamlı bir ölümdü onunkisi. Kuttappen annesinin ayaklarının kendinden önce öldüğünü anımsadı. Ayaklarının derisinin grileşip cansızlaştığını. Ölümün annesine nasıl aşağıdan yukarı yayıldığını korkuyla izleyişini. Kuttappen kendi uyuşuk ayaklarını gitgide artan bir dehşetle gözlüyordu. İçeri girebilecek yılanlara karşı kendini savunabilmek amacıyla bir köşeye dayadığı değneğiyle ara sıra, umutla, ayaklarını dürterdi. Ayakları tümüyle hissizdi, onların hâlâ bedeninin bir parçası ve kendi ayakları olduğunun tek kanıtı gözle görülebilmeleriydi. Chella öldükten sonra Kuttappen’i onun köşesine taşımışlardı; Kuttappen evin o köşesinin, Ölüm’ün ölümcül işlerini görmek için seçtiği köşe olduğunu hayal ediyordu. Bir köşe yemek pişirme köşesiydi, biri giysilerin, biri denk yapılmış şiltelerin, biri de ölmenin köşesiydi.</p>

      <p>Kendi ölümünün ne kadar süreceğini merak etti, evlerinde dörtten fazla köşe bulunan insanların geri kalan köşeleri ne işte kullandıklarını da. Acaba hangi köşede öleceklerini seçme hakları oluyor muydu?</p>

      <p>Ailede annesinin peşinden gidecek ilk kişinin kendisi olduğunu varsayıyordu, pek de haksız değildi. Ama işin böyle olmayacağını öğrenecekti. Yakında. Hem de çok yakında.</p>

      <p>Kuttappen kimi zaman (alışkanlıktan ya da annesini özlediğinden), tıpkı annesi gibi öksürürdü; belden yukarısı, oltaya yakalanmış bir balık gibi zıplardı. Belden aşağısı ise, kurşun gibi ağır olurdu, sanki bir başkasının bedeniymiş gibi, ruhu yakalanmış ve kaçıp kurtulamayan bir ölüye aitmiş gibi. Velutha’nın aksine, Kuttappen iyi, güvenilir bir Paravan’dı. Okuyup yazması yoktu. Sert yatağında yatarken, tavandan üzerine saz parçaları, iri kum taneleri düşer, teriyle karışırdı. Bazen bunlarla birlikte karıncalar ve başka böcekler de düşerdi. Kötü günlerde turuncu duvarlar el ele tutuşur, onun üstüne eğilirler, kötü niyetli doktorlar gibi incelerlerdi onu; ağır ağır, üzerine bastırıp soluksuz bırakır ve bağırtırlardı. Kimi zaman kendiliklerinden geriye çekilirler, Kuttappen’in yattığı oda dayanılmaz derecede genişler, kendi önemsizliğinin hayaleti onu korkuturdu. O zaman da haykırırdı.</p>

      <p>Delilik, pahalı bir restorandaki işbilir garson gibi (sigaraları yakan, bardakları dolduran) yanı başında bekliyordu. Kuttappen yürüyebilen delileri gıptayla düşündü. Ama adil bir anlaşma olduğuna emindi: sağlam ayaklara karşı kendi akıl sağlığı.</p>
    </div>

    <div class="in-subchapter html5_section epub-type_subchapter">
      <p>İkizler kayığı yere koydular, çıkardıkları gürültünün yanıtı içerdeki ani sessizlik oldu.</p>

      <p>Kuttappen kimseyi beklemiyordu.</p>

      <p>Estha ile Rahel kapıyı açıp içeri girdiler. Ufak tefek olsalar da kapıdan geçebilmek için biraz eğilmeleri gerekmişti. Eşekarısı dışarda lambanın üzerinde bekliyordu.</p>

      <p>“Biz geldik.”</p>

      <p>Oda karanlık ve temizdi. Balık körisi ve odun dumanı kokuyordu. Sıcaklık, düşük bir ateş gibi eşyalara yapışıyordu. Ama Rahel’in ayaklarının altındaki balçıklı toprak zemin serindi. Velutha’nın ve Vellya Paapen’in şilteleri dürülüp duvara dayandırılmıştı. Bir ipte giysiler asılıydı. Tahta, alçak bir mutfak rafında kapaklı toprak kaplar, hindistancevizi kabuğundan yapılma kepçeler ve lacivert kenarlı, kırık üç emaye tabak diziliydi. Bir yetişkin, odanın tam ortasında ayakta dik durabilirdi, ama kenarlarda değil. Bir başka alçak kapı arka avluya açılıyordu, oradaki muz ağaçlarının gerisinde ırmak, yaprakların arasından parıldıyordu. Arka avluda bir marangoz atölyesi kurulmuştu.</p>

      <p>Ne anahtar vardı, ne kilitlenecek dolap.</p>

      <p>Karatavuk arka kapıdan çıkıp gitti, talaşların sarışın bukleler gibi uçuştuğu avluda dalgın dalgın eşindi. Kişiliğine bakılırsa, sert cisimler verilerek beslenmişti: tokalar, çengeller, çiviler ve eski vidalar.</p>

      <p>“<em>Aiyyo</em>, <em>Mon! Mol!</em> Kim bilir ne düşüneceksiniz? Kuttappen’in beş para etmez biri olduğunu!” diye bağırdı mahcup, bedensiz bir ses. İkizlerin gözlerinin karanlığa alışması zaman aldı. Sonra karanlık dağıldı ve Kuttappen yatağının üzerinde göründü, alacakaranlıkta pırıltılı bir cin. Gözlerinin akı koyu sarıydı. Bacaklarını örten kumaşın altından (bunca yatmak yüzünden yumuşacık) tabanları görünüyordu. Paravanların hindistancevizi ağacına tırmanırken ayaklarına bağladıkları ipin sürtmesi yüzünden ayak bilekleri gri nasır bağlamıştı.</p>

      <p>Arkasındaki duvarda sevimli, fare saçlı, rujlu ve allıklı bir takvim İsa’sı asılıydı; giysilerin altından kızıl, değerli taşlarla kaplı bir yürek ışıldıyordu. Takvimin alt tarafı (üzerinde Tarih olan kısmı) bir eteklik gibi büzgü büzgü açılmıştı. Mini etekli İsa. Yılın on iki ayı için on iki kat kombinezon. Hiçbiri kopartılmamıştı.</p>

      <p>Ayemenem’deki evden gelen başka şeyler de vardı orada; ya onlara armağan edilmişti bunlar ya da çöp kutusundan çıkarılmışlardı. Yoksul evdeki pahalı şeyler. Bozuk bir saat, çiçekli tenekeden bir çöp kutusu. Pappachi’nin eski binici çizmeleri (kahverengi, yeşil küflü), ayakkabıcının kalıpları hâlâ içinde duruyordu. Üzerinde İngiliz şatolarının gösterişli resimleri ve eteklerinin altı yastıklı, saçları lüle lüle hanımefendiler olan teneke bisküvi kutuları.</p>

      <p>(Bir yeri ıslanıp lekelendi diye Bebek Kochamma’ nın verdiği) küçük bir poster, İsa’nın yanına asılmıştı. Posterde yanaklarından aşağı yaşlar süzülürken mektup yazan sarışın bir çocuğun resmi vardı. Altında şu yazılıydı: <em>Seni özlediğimi söylemek için yazıyorum.</em> Sanki çocuğun saçları kesilmişti de Velutha’nın arka avlusunda onun kesilmiş bukleleri uçuşuyordu.</p>

      <p>Saydam bir plastik hortum, Kuttappen’in örtündüğü eprimiş pamuklu çarşafın altından çıkıp kapıdan giren ışığı yakalayan, içinde sarı bir sıvı olan bir şişeye gidiyordu; Rahel içinde yükselmekte olan soruyu bastırdı. Kil <em>koojah</em>’dan alıp teneke bir bardağa koyduğu suyu Kuttappen’e götürdü. Evini tanıyor gibiydi. Kuttappen başını kaldırıp içti. Suyun birazı çenesinden aşağı aktı.</p>

      <p>İkizler, Ayemenem pazarında gevezelik yapan yetişkinler gibi yere çömeldiler.</p>

      <p>Bir süre konuşmadan oturdular. Kuttappen onlardan çekiniyordu, ikizlerin akılları da kayıktaydı.</p>

      <p>“Chacko Saar’ın Mol’u geldi mi?” diye sordu Kuttappen.</p>

      <p>“Gelmiş olmalı,” dedi Rahel, alaycı bir sesle.</p>

      <p>“Nerede?”</p>

      <p>“Kim bilir? Bir yerlerdedir. Bilmiyoruz.”</p>

      <p>“Görmem için buraya getirecek misiniz onu?”</p>

      <p>“Getiremeyiz,” dedi Rahel.</p>

      <p>“Neden?”</p>

      <p>“Evden çıkamaz. Çok narin. Kirlenirse ölür.”</p>

      <p>“Anlıyorum.”</p>

      <p>“Onu buraya getirmemize izin vermiyorlar... hem zaten görülecek bir şey yok,” dedi Rahel, inandırmak istercesine. “Saçları var, bacakları, dişleri; bilirsin işte, herkeste olanlar... tek farkı, boyunun biraz uzun olması.” Bundan fazla ödün vermeyecekti.</p>

      <p>“Hepsi bu mu?” dedi Kuttappen, Rahel’in kafasındakileri hemen anlamıştı. “Öyleyse onu neden göreyim ki?”</p>

      <p>“Hiç anlamı yok,” dedi Rahel.</p>

      <p>“Kuttappa, bir <em>vallom</em> sızdırıyorsa, onarması güç müdür?” diye sordu Estha.</p>

      <p>“Güç olmamalı,” dedi Kuttappen. “Onarılabilir. Kimin <em>vallom</em>’u sızdırıyor?”</p>

      <p>“Bizimki; onu biz bulduk. Görmek ister misin?”</p>

      <p>Dışarı çıktılar, felçli adamın incelemesi için rengi solmuş kayığı getirdiler. Yatağın üstünde dam gibi tuttular. Kuttappen’in üstüne su damlıyordu.</p>

      <p>“Önce nereden sızdığına bakalım,” dedi Kuttappen. “Sonra da tıkarız delikleri.”</p>

      <p>“Sonra zımparalar, sonra da cilalarız,” dedi Estha.</p>

      <p>“Sonra kürekler,” dedi Rahel.</p>

      <p>“Sonra kürekler,” diye doğruladı Estha.</p>

      <p>“Sonra da pır gideriz,” dedi Rahel.</p>

      <p>“Nereye?” diye sordu Kuttappen.</p>

      <p>“Oraya buraya,” dedi Estha, kayıtsızca.</p>

      <p>“Dikkatli olmalısınız,” dedi Kuttappen. “Şu bizim ırmak; görünmek istediği gibi değildir her zaman.”</p>

      <p>“Nasıl görünmek istiyor ki?” diye sordu Rahel.</p>

      <p>“Ah, kiliseye giden yaşlı bir <em>ammooma</em> gibi, sessiz ve temiz... kahvaltıda <em>idi appam,</em> öğle yemeğinde <em>kanji</em> ve <em>meen.</em> Kimsenin işine karışmaz. Ne sağa bakar ne sola.”</p>

      <p>“Aslında nasıl bir...”</p>

      <p>“Aslında çılgın bir şey... geceleyin duyabiliyorum onu... ay ışığında hızla akarken, hep telaş içinde. Ona karşı temkinli olmalısınız.”</p>

      <p>“Peki ne yer o?”</p>

      <p>“Ne mi yer? Ah... Türlü... ve...” Kötü ruhlu ırmağın yiyeceği şeyin İngilizce adını bulmak için çabaladı.</p>

      <p>“Ananas dilimleri,” diye atıldı Rahel.</p>

      <p>“Haklısın! Ananas dilimleri ve türlü. İçer de. Viski.”</p>

      <p>“Ve konyak.”</p>

      <p>“Ve konyak. Doğru.”</p>

      <p>“Ve sola ve sağa bakar.”</p>

      <p>“Doğru.”</p>

      <p>“Başkalarının işlerine burnunu sokar...”</p>

      <p>Esthappen, Velutha’nın arka avludaki atölyesinden bulduğu birkaç tahta parçasının yardımıyla küçük kayığı pütürlü toprak zeminin üzerine oturttu. Bir hindistancevizinin parlatılmış yarım kabuğuna tahta bir sap sokularak oluşturulmuş bir kepçeyi Rahel’e uzattı.</p>

      <p>İkizler <em>vallom</em>’un içine tırmandılar, engin, dalgalı sularda kürek çekmeye başladılar.</p>

      <p><em>Thaiy thaiy thaka thaiy thaiy thome</em> diyerek. Mücevherli İsa’nın bakışları altında.</p>

      <p>Suyun üzerinde yürümüştü. Belki. Ama karada <em>yüzmüş</em> olabilir miydi?</p>

      <p>Bir örnek don ve koyu renkli gözlükle? Fıskıyesi Tokyo’da Aşk’la tutturulmuş olarak? Sivri burunlu ayakkabıları ve kabarık buklesiyle? Bu kadar hayal gücü olabilir miydi?</p>

      <p>Velutha, Kuttappen’in bir gereksinimi olup olmadığına bakmak üzere geri dönüyordu. Boğuk sesle söylenen şarkıyı ta uzaktan duydu. Gencecik sesler, ahlaksız sözcükleri keyifle vurguluyordu:</p>

      <div class="poem html5_section">
        <span><em>Hey, Bay Maymun Adam</em></span> <span><em>KIÇIN neden o kadar KIRMIZI?</em></span> <span><em>SIÇMAYA Madras’a gittim</em></span> <span><em>KANATINCAYA kadar kazıdım!</em></span>
      </div>

      <p>Geçici olarak, üç beş mutlu an boyunca, Portakallıiçecek Limonluiçecek Adamı sarı gülümsemesini kapattı ve çekip gitti. Korku alçaldı, derin suların dibine çöktü. Bir gözü açık uyudu. Bir anda ayağa kalkıp ortalığı bulandırmaya hazırdı.</p>

      <p>Marksist bayrağın, evinin önünde ağaç gibi filizlendiğini gören Velutha gülümsedi. Eve girebilmek için iyice eğilmesi gerekti. Tropikal bir Eskimo. Çocukları gördüğünde içi daraldı. Nedenini anlayamadı. Onları her gün görüyordu. Farkında olmadan seviyordu. Ama ansızın her şey farklı olmuştu. Şimdi. Tarih bunca kötü yanıldıktan sonra. Daha önce içi hiç böylesine daralmamıştı.</p>

      <p><em>Onun çocukları</em> diye fısıldıyordu ona, çılgın bir düşünce.</p>

      <p><em>Onun</em> gözleri, <em>onun</em> dudakları. <em>Onun</em> dişleri.</p>

      <p>Onun pürüzsüz, ışıl ışıl teni.</p>

      <p>Bu düşünceyi öfkeyle uzaklaştırdı zihninden. Düşünce dönüp geldi, kafasının yanına kıvrıldı. Bir köpek gibi.</p>

      <p>“Ha!” dedi genç konuklarına. “Sorabilir miyim, kim bu genç balıkçılar?”</p>

      <p>“Esthapappychachen Kuttappen Peter Mon. Bay ve Bayan Tanıştığımızasevindim.” Rahel tokalaşılsın diye kepçesini uzattı.</p>

      <p>Tokalaşıldı. Önce kendisiyle, sonra Estha’yla.</p>

      <p>“Sorabilir miyim, böyle kayıkla nereye gidiliyor?”</p>

      <p>“Afrika’ya!” diye bağırdı Rahel.</p>

      <p>“Bağırmayı kes!” dedi Estha.</p>

      <p>Velutha kayığın çevresinden dolandı. Kayığı nerede bulduklarını Velutha’ya anlattılar.</p>

      <p>“Sahibi yok,” dedi Rahel, biraz tereddütle, çünkü aklına ansızın kayığın sahibinin olabileceği gelmişti. “Polise bildirmeli miyiz?”</p>

      <p>“Aptallaşma,” dedi Estha.</p>

      <p>Velutha kayığa eliyle vurdu ve sonra tırnağıyla ufak bir yerini kazıdı.</p>

      <p>“İyi ağaç,” dedi.</p>

      <p>“Batıyor,” dedi Estha. “Su alıyor.”</p>

      <p>“Onu bizim için onarabilir misin, Veluthapappychachen Peter Mon?” diye sordu Rahel.</p>

      <p>“Bakarız,” dedi Velutha. “Bu ırmakta budalaca oyunlara kalkışmanızı istemiyorum.”</p>

      <p>“Kalkışmayız. Söz veriyoruz. Sen yanımızda olmadan ırmağa gitmeyiz.”</p>

      <p>“Önce delikleri bulalım...” dedi Velutha.</p>

      <p>“Sonra da onları tıkayalım!” diye bağırdı ikizler, sanki bilinen bir şiirin ikinci dizesini söylüyorlardı.</p>

      <p>“Ne kadar sürer bu?” diye sordu Estha.</p>

      <p>“Bir gün,” dedi Velutha.</p>

      <p>“Bir <em>gün</em> mü! Bir ay diyeceksin sandım!”</p>

      <p>Sevinçten deliren Estha, Velutha’nın üstüne atladı, bacaklarını onun beline doladı ve onu öptü.</p>

      <p>Zımpara kâğıdı iki eşit parçaya bölündü, ikizler başka hiçbir şeyle ilgilenmeden bütün dikkatlerini işlerine verdiler.</p>

      <p>Kayığın tozu odada uçuştu, kaşlara ve saçlara kondu. Kuttappen’in üzerinde bir bulut gibiydi, İsa’nın üzerinde bir kurban gibi. Velutha’nın, zımpara kâğıdını ikizlerin parmaklarının arasından zorla alması gerekti.</p>

      <p>“Burada olmaz!” dedi kesin bir dille. “Dışarda.”</p>

      <p>Kayığı kaldırıp dışarı çıkardı. İkizler peşinden gittiler, gözlerini bir an bile ayırmadan kayıklarına dikmişlerdi, doyurulmayı bekleyen aç köpek yavruları gibiydiler.</p>

      <p>Velutha kayığı onlar için hazırladı. Estha’nın üzerine oturduğu ve Rahel’in bulduğu kayığı. Onlara ağacın damarını nasıl izleyeceklerini gösterdi. Zımparayı nasıl kullanacaklarını öğretti. İçeri döndüğünde karatavuk da peşinden gitti, kayığın bulunduğu yerde kalmamaya kararlıydı.</p>

      <p>Velutha ince bir pamuklu bezi toprak bir kaptaki suya batırdı. Bezin suyunu sıktı (istenmeyen bir düşünceymiş gibi vahşice sıktı onu), yüzünü ve boynunu silsin diye Kuttappen’e verdi.</p>

      <p>“Bir şey söylediler mi?” diye sordu Kuttappen. “Seni yürüyüşte gördüklerine ilişkin bir şey?”</p>

      <p>“Hayır,” dedi Velutha. “Henüz söylemediler. Ama söyleyecekler. Biliyorlar.”</p>

      <p>“Emin misin?”</p>

      <p>Velutha omuz silkti ve bezi yıkamak üzere aldı. Ve çitilemek. Ve vurmak ve sıkmak. Sanki o bez, kendi gülünç, asi beyniydi.</p>

      <p>O kadından nefret etmeye çalıştı.</p>

      <p><em>O da onlardan biri,</em> dedi kendi kendine. <em>Onlardan biri.</em></p>

      <p>Yapamadı.</p>

      <p><em>Gülümsediğinde gamzeleri çukurlaşıyordu. Gözleri hep başka bir yerdeydi.</em></p>

      <p>Tarih’teki bir çatlağın arasından delilik gizlice sızdı. Bir anda olup bitti.</p>
    </div>

    <div class="in-subchapter html5_section epub-type_subchapter">
      <p>Zımparalamaya başlayalı bir saat olmuştu ki Rahel’in aklına Öğle Nuykusu geldi. Kalkıp koşmaya başladı. İkindinin yeşil-sıcağının içinden düşe kalka koştu. Arkasından erkek kardeşi ve sarı bir eşekarısı geliyordu.</p>

      <p>Ammu’nun uyanıp onun gitmiş olduğunu görmemesini dileyerek, dualar ederek koştu.</p>
    </div>
  </div>
</body>
</html>
