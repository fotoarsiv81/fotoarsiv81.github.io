<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Küçük Şeylerin Tanrısı</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h1 class="chapter-header"><span class="chp-num">5</span>Tanrı’nın Kendi Ülkesi</h1>

    <p>Yıllar sonra, Rahel ırmağa geri döndüğünde, ırmak onu çirkin bir sırıtışla karşıladı, tıpkı dişlerinin olduğu yerde delikler olan, hastane yatağından güçsüz elini kaldıran bir iskelet gibi.</p>

    <p>İki şey olmuştu.</p>

    <p>Irmak küçülmüştü. Rahel büyümüştü.</p>

    <p>Nüfuzlu çeltik çiftçilerinin lobisinden gelen oylar karşılığında ırmağın aşağı kısmında bir tuzlu su barajı yapılmıştı. Baraj, Umman Denizi’ne açılan ırmağı besleyen kollardan gelen tuzlu suların akışını düzene sokuyordu. Böylece artık yılda bir yerine iki hasat alıyorlardı. Irmağın bedeli karşılığında daha çok pirinç.</p>

    <p>Haziran olmasına ve yağmur yağmasına karşın ırmak artık kabarmış bir suyolundan başka bir şey değildi. Irmağın her iki kıyısındaki çamurlu toprağa tembelce, incecik vuran ağdalı bir su şeridi, ölü bir balık gibi ara sıra gümüşsü pırıltılarla ışıldıyordu. Tüylü kahverengi kökleri suyun altında ince antenler gibi sallanan kaba yabanotları, suyu doldurmuştu. Üzerinde bronz kanatlı su kuşları geziniyordu. Ayaklarını iki yana açarak, ihtiyatla.</p>

    <p>Bir zamanlar yüreklere korku salabiliyordu ırmak. Hayatları değiştirebiliyordu. Ama şimdi dişleri dökülmüş, ruhu tükenmişti. Pis kokulu çöpleri denize taşıyan, ağır, çamurlu, yeşil bir çimen şeridiydi. Yabanotu kaplı yapışkan yüzeyinin üzerinde parlak plastik torbalar, tropiklerdeki uçan çiçekler gibi uçuyordu.</p>

    <p>Bir zamanlar yüzmeye gidenleri ta suyun kıyısına ve balıkçıları balıklara ulaştıran taş basamaklar bomboş kalmıştı; hiçbir şeyin anısını taşımayan girintili çıkıntılı tuhaf bir anıt gibi hiçbir anlamları yoktu. Çatlaklardan eğreltiotları uzamıştı.</p>

    <p>Irmağın öteki tarafında, çamurlu, dik kıyılar yerlerini birden derme çatma barakaların alçak kil duvarlarına bırakıyorlardı. Çocuklar kıçlarını kıyıdan aşağı sarkıtıyor ve kakalarını doğruca açıkta kalmış ırmak yatağının sulu, yumuşak çamuruna yapıyorlardı. Daha küçük olanlar, hardal rengi sızıntılarını nereye gittiğine bakmadan aşağı akıtıveriyorlardı. Akşam olduğunda, ırmak gün boyunca kendisine sunulanları içine alıyor ve arkasında kalın beyaz köpükten dalga dalga izler bırakarak denize süzülüyordu. Irmağın yukarısında, temiz anneler su katılmadık fabrika atıklarında giysilerini ve kap kacaklarını yıkıyorlardı. İnsanlar yıkanıyorlardı. İnce, titreşen bir şeritte, birbirinin uzağında koyu renkli büstler gibi dizilmiş, sabunlu gövdeler.</p>

    <p>Sıcak günlerde ırmaktaki pisliğin kokusu yükselir ve Ayemenem’in üstünde bir şapka gibi asılı kalırdı.</p>

    <p>Arazinin içerilerinde ve yine ırmağın karşı kıyısında, beş yıldızlı bir otel zinciri, Karanlığın Yüreği’ni satın almıştı.</p>

    <p>Tarih Evi’ne (bir zamanlar sert tırnaklı, harita soluklu ataların fısıldaştıkları yere) artık ırmaktan ulaşılamıyordu. Ayemenem’e sırt çevirmişti ev. Otel müşterileri doğruca Koçin’den, ırmağı besleyen sularda taşınarak getiriliyorlardı. Sürat teknesiyle geliyorlar, suların üstünde köpükten V biçiminde bir yol açıyorlar, arkalarında gökkuşağı renklerinde bir benzin tabakası bırakıyorlardı.</p>

    <p>Otelin manzarası harikaydı, ama orada da sular ağdalı ve zehirliydi. Süslü bir yazıyla <em>Yüzmek Yasaktır</em> yazılmış levhalar konulmuştu. Gecekondu mahallesini gözlerden uzak tutmak ve Kari Saipu’nun arazisine yaklaşmasını önlemek için bir duvar örülmüştü. Ancak kokuya karşı yapılacak pek bir şey yoktu.</p>

    <p>Ama bir yüzme havuzu vardı. Mönüde de taze <em>tandoori</em> pastası ve krep süzet.</p>

    <p>Ağaçlar hâlâ yeşildi, gökyüzü de mavi, bu da önemliydi. Böylece bir adım daha atıp kokulu cennetlerinin reklamını yaptılar; broşürlerinde, “Tanrı’nın Kendi Ülkesi” dediler oraya, çünkü o açıkgöz otelciler başka insanların yoksulluğuna olduğu gibi o kokuya da alışılacağını biliyorlardı. Bir disiplin sorunuydu bu. Ciddiyet ve havalandırma sistemi sorunuydu. Başka bir şey değil.</p>

    <div class="in-subchapter html5_section epub-type_subchapter">
      <p>Kari Saipu’nun evi onarılmış ve boyanmıştı. Yapay kanallarla bu kanalların üstünden geçen köprülerin arasında yer alan irili ufaklı binalar topluluğunun merkez binası olmuştu. Suda ufak tekneler oynaşıyordu. Geniş bir verandası ve Dor tarzı sütunları olan eski sömürge bungalovu daha küçük, daha eski, ahşap evlerle çevrelenmişti; oteller zinciri, atalardan kalma bu evleri eski ailelerden satın almış ve Karanlığın Yüreği’ne yerleştirmişti. Zengin turistlerin içinde oynayabileceği Oyuncak Tarihler. Yusuf’un düşündeki öbek öbek pirinç ya da bir İngiliz yargıca dilekçe veren ateşli yerliler gibi, eski evler Tarih Evi’nin çevresinde saygı duruşundaymışçasına dizilmişlerdi. Otelin adı “Miras”tı.</p>

      <p>Otel çalışanları ahşap evlerden en eskisinin, Yoldaş E.M.S. Namboodiripad’ın ailesinden kalan olduğunu anlatmaktan zevk alıyorlardı; evin deposu bir orduyu bir yıl besleyecek pirinci içine alabilecek büyüklükteydi, hava geçirmiyordu, duvarları da tahta kaplamalıydı; evin sahibini tanımayanlara da, onun Kerala’nın Mao Tse-Tung’u olduğunu söylüyorlardı. Evden kalan mobilya ve ufak tefek sergileniyordu. Bir hasır şemsiye, sallanan bir koltuk. Ahşap bir çeyiz kutusu. Bunların üzerlerine açıklayıcı levhalar asılmıştı: <em>Geleneksel Kerala Şemsiyesi</em> ve <em>Gelinlerin Geleneksel Çeyiz Kutusu</em> gibi.</p>

      <p>Evet, ticaretin hizmetindeki Tarih ve Edebiyat buradaydı işte. Zengin müşteriler teknelerden inerken ikisi bir olup onları selamlayan Kurtz ve Karl Marx.</p>

      <p>Yoldaş Namboodiripad’ın evi otelin yemek salonu olarak kullanılıyordu, güneşte yarı yanmış turistler mayolarıyla (kabuğuyla sunulan) taze hindistancevizi suyu yudumluyorlardı; renkli etnik giysileriyle özel uşak olarak çalışan eski komünistler de içki tepsilerinin arkasında dururken hafifçe öne eğiliyorlardı.</p>

      <p>Akşamları (yerel bir tat olsun diye) turistlere güdük <em>kathakali</em> gösterileri sunuluyordu (Otel çalışanları dansçılara, “turistler uzun süre dikkatlerini toplayamazlar” diye açıklama yapıyorlardı). Böylece eski öyküler bölünüp küçültülüyordu. Altı saatlik klasikler, yirmi dakikalık özetlere indiriliyordu.</p>

      <p>Gösteriler yüzme havuzunun kenarında yapılıyordu. Davulcular davul çalarken ve dansçılar dans ederken otel müşterileri havuzda çocuklarıyla gülüp oynuyorlardı. Kunti ırmak kenarında Karna’ya gizini açarken cilveleşen çiftler, birbirlerinin sırtına güneş yağı sürüyorlardı. Babalar gelinlik kızlarıyla üstü örtülü cinsel oyunlar oynarlarken Poothana genç Krishna’yı zehirli göğsünden emziriyordu. Bhima, Dushasana’nın bağırsaklarını deşiyor ve Draupadi’nin saçını onun kanına batırıyordu.</p>

      <p>Tarih Evi’nin (bir grup <em>Dokunulabilir</em> polis memurunun toplandığı, şişme kazın patlatıldığı) arka verandası kapatılıp havadar bir otel mutfağına dönüştürülmüştü. Orada olan en kötü şey, kebap ya da karamelli kremadan ötesi değildi artık. “Dehşet”, geride kalmıştı. Yemek kokusu onu bastırmıştı. Aşçıların mırıltıları onu susturmuştu. Zencefille sarmısağın keyifli kırt-kırt-kırtları. Domuzların, keçilerin bağırsaklarının boşaltılması. Etin küp biçiminde ufak ufak doğranması. Balıkların pullarının ayıklanması.</p>

      <p>Toprakta gömülü bir şey vardı. Çimenlerin altında. Yirmi üç yıldır yağan haziran yağmurunun altında.</p>

      <p>Unutulmuş küçük bir şey.</p>

      <p>Dünyanın eksikliğini duymayacağı bir şey.</p>

      <p>Üzerinde boyayla zamanın çizili olduğu bir plastik çocuk saati.</p>

      <p>İkiye on var, diyordu saat.</p>

      <p>Rahel yürürken arkasından bir küme çocuk geldi.</p>

      <p>“Selam hippi,” dediler, yirmi beş yıl geç. “Adınnesenin?”</p>

      <p>Sonra biri Rahel’e küçük bir taş fırlattı ve Rahel’in çocukluğu, incecik kollarını iki yana açarak kaçıp gitti.</p>
    </div>

    <div class="in-subchapter html5_section epub-type_subchapter">
      <p>Geri dönerken Ayemenem’deki evin çevresinden dolaşan Rahel anayola çıktı. Burada mantar biter gibi evler yükselmişti; Ayemenem’e kırsal huzur görüntüsü veren, evlerin, ağaçların altında yuvalanmış olması ve anayoldan ayrılıp evlere giden dar yolların otomobillere geçit vermemesiydi. Aslında Ayemenem’in nüfusu bir kasaba nüfusuna ulaşmıştı. Kırılgan yeşil önyüzün gerisinde bir seslenişte bir araya toplanıverecek bir kalabalık yaşıyordu. Dikkatsiz bir otobüs sürücüsünü ölesiye dövebilecek. Muhalefetin iş bıraktırdığı günde yola çıkmaya cesaret eden bir otomobilin öncamını tuzla buz edecek. Bebek Kochamma’nın ithal insülinini ve ta Kottayam’ daki Bestbakery’den gelen kremalı çöreklerini çalacak.</p>

      <p>Lucky Basımevi’nin önünde Yoldaş K.N.M. Pillai iki binayı ayıran duvarda durmuş, öte yandaki biriyle konuşuyordu. Yoldaş Pillai kollarını göğsünün üzerinde kavuşturmuş, koltuk altlarını sıkıca kavramıştı, sanki biri az önce onları ödünç istemişti de kendisi vermeyi reddetmişti. Duvarın öte yanındaki adam plastik bir torbadaki bir deste fotoğrafı karıştırıyordu, yüzünde yapmacık bir ilgi ifadesi vardı. Fotoğrafların çoğu, Yoldaş K.N.M. Pillai’nin Delhi’de oturan ve orada Hollanda ve Alman büyükelçilikleri için çalışan –boya, tesisat ve elektrik işlerini yapan– oğlu Lenin’i gösteriyordu. Siyasal eğilimleri yüzünden müşterileri korkuya kapılır düşüncesiyle adını biraz değiştirmişti. Adı artık Levin’di. P. Levin.</p>

      <p>Rahel dikkati çekmeden geçmeyi denedi. Ama bunu başarabileceğini düşünmesi bile saçmaydı.</p>

      <p>“Aiyyo, Rahel Mol!” dedi Yoldaş K.N.M. Pillai; hemen tanımıştı Rahel’i. “Orkunnilley? Yoldaş Amca’na mı?”</p>

      <p>“<em>Oower</em>,” dedi Rahel.</p>

      <p>Adamı hatırlamış mıydı? Evet, hatırlamıştı.</p>

      <p>Ne soru soranın ne yanıtlayanın amacı, kibarca üç-beş söz etmekten öte değildi. Her ikisi de bazı şeylerin unutulabileceğini biliyorlardı. Bazı şeylerin de unutulamayacağını; yan yan, kötü kötü bakan doldurulmuş kuşlar gibi tozlu raflarda tünerlerdi bu şeyler.</p>

      <p>“Evet!” dedi Yoldaş Pillai. “Galiba artık <em>Amarıka</em>’dasın.”</p>

      <p>“Hayır,” dedi Rahel. “Buradayım.”</p>

      <p>“Evet, evet,” dedi sabırsızca, Yoldaş Pillai, “ama başka zaman Amarıka’da, değil mi?”</p>

      <p>Yoldaş Pillai kollarını indirdi. Adamın göğüs uçları, üzgün bakışlı bir St.Bernard köpeğinin gözleri gibi duvarın üstünden Rahel’e dikildi.</p>

      <p>“Tanıdın mı?” dedi Yoldaş Pillai, fotoğrafa bakan adama Rahel’i çenesiyle işaret ederek.</p>

      <p>Tanımamıştı adam.</p>

      <p>“Eski Cennet Turşuları Kochamma’sının kızının kızı,” dedi Yoldaş Pillai.</p>

      <p>Adamın kafası karışmış gibiydi. Yabancı olduğu belliydi. Turşu yiyen biri de değildi. Yoldaş Pillai başka bir yol denedi.</p>

      <p>“Punnyan Kunju?” diye sordu. Antakya Patriği gökyüzünde görünüp kayboldu ve buruşuk elini salladı.</p>

      <p>Fotoğraflı adam durumu anlamaya başlamıştı. Coşkuyla başını salladı.</p>

      <p>“Punnyan Kunju’nun oğlu? Benaan John Ipe? Hani Delhi’de bulunan?” dedi Yoldaş Pillai.</p>

      <p>“<em>Oower, oower, oower,”</em> dedi adam.</p>

      <p>“Bu da onun kızının kızı. Şimdi Amarıka’da.”</p>

      <p>Rahel’in hangi aileden geldiğini anlamış olan baş sallayıcı başını salladı.</p>

      <p>“<em>Oower, oower, oower.</em> Şimdi Amarıka’da ha.” Soru değildi bu. Salt hayranlıktı.</p>

      <p>Küçük bir skandal olduğunu belli belirsiz hatırlıyordu. Ayrıntılarını unutmuştu ama cinsellik ve ölümle ilgili olduğunu hatırlıyordu. Gazeteler yazmıştı. Adam biraz sustuktan ve kafasını birkaç kez evet anlamında salladıktan sonra Yoldaş Pillai’ye fotoğrafların olduğu torbayı verdi.</p>

      <p>“Tamam öyleyse Yoldaş, ben gideyim.”</p>

      <p>Otobüse yetişecekti.</p>
    </div>

    <div class="in-subchapter html5_section epub-type_subchapter">
      <p>“Evet!” Bütün dikkatini bir ışıldak gibi Rahel’in üzerinde toplayan Yoldaş Pillai’nin yüzündeki gülümseme genişledi. Dişetleri şaşırtıcı bir pembelikteydi, yaşamı boyunca ödün vermez bir vejetaryen oluşunun ödülüydü bu. Bir zamanlar küçük bir çocuk olduğunu hayal etmenin güç olduğu türden bir adamdı. Ya da bebek olduğunu. Sanki orta yaşlı olarak doğmuştu. Saçları alnından açılan.</p>

      <p>“Mol’un kocası?” diye sordu, öğrenmek için.</p>

      <p>“Gelmedi.”</p>

      <p>“Fotoğrafı var mı?”</p>

      <p>“Hayır.”</p>

      <p>“Adı?”</p>

      <p>“Larry. Lawrence.”</p>

      <p>“<em>Oower</em>. Lawrence.” Yoldaş Pillai, bu adı onaylıyormuşçasına başını salladı. Sanki seçeneği olsaydı o da bu addan başkasını seçmezdi.</p>

      <p>“Çocuk var mı?”</p>

      <p>“Hayır,” dedi Rahel.</p>

      <p>“Herhalde planlıyorsunuzdur. Yoksa gebe misin?”</p>

      <p>“Hayır.”</p>

      <p>“Bir tane olmalı. Erkek, kız. Hangisi olursa,” dedi Yoldaş Pillai. “Elbette iki tane istiyorsundur.”</p>

      <p>“Biz boşandık.” Rahel onu ürkütüp susturmayı umuyordu.</p>

      <p>“Boşan-dınız mı?” Sesi öyle tizleşti ki soru işaretinin üzerinde çatladı sanki. Hatta bu sözcüğü sanki bir ölüm biçimiymiş gibi telaffuz etti.</p>

      <p>“Çok üzücü bir şey bu,” dedi, kendine gelince. Nedense normal olmayan, kupkuru bir dil kullanmıştı. “Çok-üzü-cü.”</p>

      <p>Yoldaş Pillai, belki de bu kuşak, atalarının burjuva kokuşmuşluğunun bedelini ödüyordur, diye düşündü.</p>

      <p><em>Biri deliydi. Öteki bo-şanmış. Büyük olasılıkla kısır.</em></p>

      <p>Belki de gerçek devrim <em>buydu.</em> Hıristiyan burjuvazi kendi kendini mahvetmeye başlamıştı.</p>

      <p>Çevrede kendilerini dinleyen birileri varmışçasına sesini alçalttı Yoldaş Pillai, oysa kimse yoktu ortalıkta.</p>

      <p>“Ya Mon?” diye sordu alçak sesle. “O nasıl?”</p>

      <p>“İyi,” dedi Rahel. “Çok iyi.”</p>

      <p><em>İyi. Uzun boylu ve bal rengi. Çamaşırlarını ufalanan sabunla yıkıyor.</em></p>

      <p>“<em>Aiyyo paavam,”</em> diye fısıldadı Yoldaş Pillai, göğüs uçları düzmece bir korkuyla yere döndü. “Zavallı çocuk.”</p>

      <p>Rahel, adamın kendisini böyle sıkı sıkıya sorguya çekip sonra da yanıtlarını hiç umursamamasının ona ne kazandırdığını merak etti. Belli ki Rahel’den gerçeği söylemesini beklemiyordu, ama neden hiç değilse bekliyormuş gibi yapmıyordu?</p>

      <p>“Lenin şimdi Delhi’de,” dedi Yoldaş Pillai, en sonunda baklayı ağzından çıkarmıştı, duyduğu gururu gizleyemiyordu. “Yabancı elçiliklerde çalışıyor. Yaa!”</p>

      <p>Rahel’e torbayı uzattı. Çoğunlukla Lenin’le ailesinin fotoğraflarıydı bunlar. Karısının, çocuğunun, yeni Bajaj motosikletinin. Lenin’i çok iyi giyinmiş, pespembe bir adamla el sıkışırken gösteren bir fotoğraf da vardı.</p>

      <p>“Alman Başbakanı,” dedi Yoldaş Pillai.</p>

      <p>Fotoğrafta Lenin’le karısı çok neşeli duruyorlardı. Sanki salonlarında yeni bir buzdolabı vardı ve satın alacakları bir daireye peşinat ödemişlerdi.</p>
    </div>

    <div class="in-subchapter html5_section epub-type_subchapter">
      <p>Rahel, Lenin’i kendisiyle Estha’nın gözünde Gerçek Bir Kişi yapan, onu annesinin sarisindeki kıvrımlardan biri olmaktan kurtaran olayı hatırlıyordu. Kendisiyle Estha beş, Lenin de üç ya da dört yaşlarındaydı. Dr. Verghese Verghese’nin (Kottayam’ın önde gelen çocuk doktoru ve anneleri mıncıklayan adam) muayenehanesinde karşılaşmışlardı. Rahel, Ammu’yla ve ben de geleceğim diye tutturan Estha ile birlikte gelmişti. Lenin’in yanında annesi Kalyani vardı. Rahel ile Lenin’in derdi aynıydı. Burunlarının İçine Yabancı Nesneler Sokmak. Bu olay şimdi olağandışı bir rastlantı gibi görünse de o zaman öyle değildi. Çocukların burunlarına neyi sokmak istedikleri konusunda bile siyasetin rol oynaması çok tuhaftı. Rahel, Kraliyet Böcekbilimcisi’nin torunuydu, Lenin’se kırsal kesimden bir Marksist Parti işçisinin oğlu. Kız bir cam boncuk sokmuştu burnuna, oğlansa bir yeşil fasulye.</p>

      <p>Bekleme odası doluydu.</p>

      <p>Doktorun paravanının ardından ürkünç mırıltılar geliyor, vahşi çocukların bağırtıları bu mırıltıları bölüyordu. Cama çarpan metalin çınlaması, kaynayan suyun fışırtısı ve köpürmesi duyuluyordu. Oğlan çocuklarından biri duvardaki <em>Doktor İçerde-Doktor Dışarda</em> yazısıyla oynuyor, pirinç levhayı yukarı aşağı kaydırıyordu. Annesinin memesini emen ateşli bir bebek hıçkırıyordu. Tavanda ağır ağır dönen vantilatör basınçlı, korku yüklü havayı yarıp sonu gelmez bir sarmala dönüştürüyor, bu sarmal bitmek bilmeden soyulan bir patatesin kabuğu gibi yavaşça döne döne zemine iniyordu.</p>

      <p>Dergileri okuyan yoktu.</p>

      <p>Doğrudan sokağa açılan kapı girişine gerilmiş daracık perdenin altından terlik giymiş bedensiz ayakların duraksız tıkırtısı geliyordu. Burunlarında Bir şey Olmayanların gürültülü, tasasız dünyası.</p>

      <p>Ammu ile Kalyani, çocuklarını değiş tokuş yaptılar. Annelerden birinin göremediğini ötekisi görebilir mi diye burunlar yukarı itildi, başlar geriye yatırıldı ve ışığa çevrildi. Bundan bir şey çıkmayınca giysileri bir taksiyi andıran (sarı gömlek, siyah esnek şort) Lenin yeniden annesinin naylon kucağına (ve çiklet paketinin yanına) tırmandı. Sarideki çiçeklerin üzerine oturdu ve bulunduğu o güçlü konumdan çevresine umursamazca bakındı. Sol işaretparmağını tıkalı olmayan burnuna soktu ve ağzından gürültüyle soluk aldı. Saçı yandan güzelce ayrılmıştı. Saçları Ayurvedic yağıyla başına yapıştırılmıştı. Çikletleri doktor muayene edene kadar tutacak, sonra çiğneyebilecekti. Her şey yolundaydı. Belki de, Bekleme Odasındaki O Havanın ve Perdenin Arkasından Gelen Çığlıkların, Doktor V.V.’den korkulması gerektiği anlamına geldiğini bilecek yaşta değildi henüz.</p>

      <p>Sırtı fırça tüylü bir fare, doktorun odasıyla bekleme odasındaki dolabın altı arasında birkaç kez gidip geldi.</p>

      <p>Bir hemşire, lime lime bir perde asılı olan doktorun kapısından içeri dışarı gidip geliyordu. Tuhaf silahlar vardı elinde. Küçücük bir şişe. Üzerine kan bulaştırılmış dört köşe bir cam. İçinde köpük köpük idrar bulunan bir deney tüpü. Üzerinde kaynatılmış iğneler olan paslanmaz çelikten bir tepsi. Hemşirenin bacağındaki tüyler, bükülmüş teller gibi yarı saydam beyaz çoraplarına yapışmıştı. Eskimiş beyaz sandaletlerinin küt topuklarının iç kısımları aşındığı için ayakları içe, birbirine doğru eğriliyordu. Kolalı kepi, yassıltılmış yılanlara benzeyen parlak siyah tokalarla yağlı kafasına tutturulmuştu.</p>

      <p>Galiba gözlüğünün üzerinde fare filtresi vardı. Sırtı fırça tüylü fare ayaklarının dibinden bile geçse onu görmüyormuş gibiydi. Erkek gibi kalın sesiyle adları okuyordu: “A. Ninan... S. Kusumalatha... B.V. Roshini... N. Ambady.” Korku yüklü, sarmallı havanın farkında değildi.</p>

      <p>Estha’nın gözleri dehşetten irileşmişti. <em>Doktor İçerde-Doktor Dışarda</em> levhasına büyülenmiş gibi bakıyordu.</p>

      <p>Rahel’in içinde bir korku dalgası yükseldi.</p>

      <p>“Ammu, bir kez daha deneyelim.”</p>

      <p>Ammu bir eliyle Rahel’in başını arkadan tuttu. Mendil doladığı başparmağıyla boncuk olmayan burun deliğini tıkadı. Bekleme odasındaki bütün gözler Rahel’in üzerindeydi. Hayatının gösterisi olacaktı. Estha’nın yüzünde sümkürecekmiş gibi bir ifade vardı. Alnı kırıştı, derin bir soluk aldı.</p>

      <p>Rahel bütün gücünü topladı. <em>Lütfen Tanrım, lütfen çıksın.</em> Ayaklarının tabanından, yüreğinin en derininden annesinin mendiline sümkürdü.</p>

      <p>Boncukla birlikte sümük de çıktı dışarı, Rahel rahatladı. Parlak bir sümük birikintisi içinde küçük bir mor boncuk. İstiridyenin içindeki inci kadar gururlu. Çocuklar toplanıp hayranlıkla baktılar ona. Duvardaki levhayla oynayan çocuksa küçümser gibiydi.</p>

      <p>“Ben kolayca yaparım bunu!” diye bağırdı.</p>

      <p>“Dene de tokadı ye!” dedi annesi.</p>

      <p>Hemşire, “Miss Rahel,” diye seslenip çevresine baktı.</p>

      <p>“Çıktı!” dedi Ammu hemşireye. “Dışarı çıktı.” Buruşuk mendilini kaldırıp gösterdi.</p>

      <p>Hemşire onun ne demek istediğini anlamamıştı.</p>

      <p>“Tamam. Biz gidiyoruz,” dedi Ammu. “Boncuk çıktı.”</p>

      <p>“Sıradaki,” dedi hemşire ve fare filtresinin arkasındaki gözlerini kapattı. (Çeşit çeşit insan var, dedi kendi kendine.) “S.V.S. Kurup!”</p>

      <p>Annesi küçümser bakışlı çocuğu doktorun odasına doğru iteklerken çocuk ulumaya başladı.</p>

      <p>Rahel ile Estha klinikten coşkuyla ayrıldılar. Küçük Lenin geride kaldı, Dr. Verghese Verghese onun burnunu soğuk çelik aletleriyle kurcalayacaktı, annesiniyse başka, daha yumuşak şeylerle.</p>

      <p>Eski Lenin böyleydi.</p>

      <p>Şimdiyse bir evi ve bir Bajaj motosikleti vardı. Bir karısı ve bir çocuğu.</p>
    </div>

    <div class="in-subchapter html5_section epub-type_subchapter">
      <p>Rahel fotoğrafların olduğu torbayı Yoldaş Pillai’ye geri verip oradan ayrılmak istedi.</p>

      <p>“Bi dakka,” dedi Yoldaş Pillai. Çalıların arasına gizlenmiş bir teşhirci gibiydi. Meme uçlarıyla insanları yanına çekiyor, sonra da onlara zorla oğlunun fotoğraflarını gösteriyordu. Fotoğraf destesini (Bir Dakikada Lenin’in Hayatı’nın Resimli Rehberi’ni) karıştırıp en alttakini eline aldı. “Orkunnundo?”</p>

      <p>Eski bir siyah beyaz fotoğraftı. Margaret Kochamma’nın Noel hediyesi olarak getirdiği Rolleiflex makineyle Chacko’nun çektiği bir resimdi. Dördü de vardı resimde. Lenin, Estha, Sophie Mol ve Rahel; Ayemenem’deki evin öndeki verandasında ayakta duruyorlardı. Arkalarında Bebek Kochamma’nın Noel süsleri, tavandan halka halka sarkıyordu. Kartondan bir yıldız bir ampule bağlanmıştı. Lenin, Rahel ve Estha, bir otomobilin farlarına yakalanan ürkmüş hayvanlara benziyorlardı. Dizlerini sımsıkı bitiştirmişlerdi, yüzlerindeki gülümseme donmuştu, kollarını iki yanlarına bastırmışlar, göğüslerini fotoğrafçıya çevirmişlerdi. Sanki yan durmak günahmış gibi.</p>

      <p>İçlerinden yalnızca Sophie Mol, biyolojik babasının çektiği fotoğrafta, Birinci Dünya’dan olmanın gösterişiyle, yüzüne tuhaf bir biçim vermişti. Alt gözkapaklarını aşağıya çekmiş, gözleri pembe damarlı etten taç yapraklarına benzemişti (siyah beyaz fotoğrafta elbette gri). Bir tatlı limonun sarı kabuğundan kestiği, öne fırlak sahte dişler takmıştı. Dişlerinin arasından dilini uzatmış, ucuna da Mammachi’nin gümüş yüksüğünü oturtmuştu. (Oraya geldiği gün aşırmıştı onu ve tatilini yalnızca bu yüksükten su içerek geçireceğine yemin etmişti.) İki elinde yanan birer mum vardı. Denim kumaşından tulumunun bir paçası yukarı kıvrılmış, beyaz kemikli dizine bir insan suratı çizilmişti. O fotoğraf çekilmeden birkaç dakika önce Rahel ile Estha’ya (aksini kanıtlayacak her türlü kanıta, fotoğrafa, anılara karşı çıkarak), o ikisinin piç olma olasılığının yüksek olduğunu ve piç’in ne anlama geldiğini büyük bir sabırla anlatmıştı. Bu açıklamasının içine cinselliğin karmaşık, pek de doğru olmayan tanımı da girmişti. “Onların yaptıkları...”</p>

      <p>Ölmeden ancak birkaç gün önce olmuştu bu.</p>

      <p>Sophie Mol ölmeden.</p>

      <p><em>Yüksükten su içen.</em></p>

      <p><em>Tabutta takla atan.</em></p>

      <p>Bombay-Koçin uçağıyla gelmişti. Şapkalıydı, geniş pantolonluydu. Başından Beri de Sevilmişti.</p>
    </div>
  </div>
</body>
</html>
