<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Küçük Şeylerin Tanrısı</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h1 class="chapter-header"><span class="chp-num">2</span>Pappachi’nin pervanesi</h1>

    <p>... altmış dokuz yılının (bin dokuz yüz söylenmiyor) pırıl pırıl bir aralık günüydü. Bir ailenin hayatında, derinde duran ahlak kavramlarını harekete geçirecek, onlara işlerlik kazandıracak ve bir süre öyle kalmalarına neden olacak bir şeyin meydana geldiği türden bir zamandı. Herkesin gözü önünde durmalarına. Herkesin görebileceği biçimde.</p>

    <p>Güneşi metal kuyruklarında yakalamış gök mavisi bir Plymouth, yeni çeltik tarlalarının ve yaşlı kauçuk ağaçlarının yanından hızla geçti. Koçin’e gidiyordu. Daha doğuda, benzer bir görünüme sahip (cangıllar, ırmaklar, çeltik tarlaları, komünistler), küçük bir ülkede, o ülkenin tamamını on beş santim kalınlığında çelikle örtmeye yetecek kadar bomba atılıyordu. Oysa burada barış vardı, Plymouth’taki aile de korkmadan, kötü şeyler beklemeden yolculuk ediyordu.</p>

    <p>Plymouth’un sahibi eskiden Pappachi’ydi, Estha ile Rahel’in büyükbabası. O öldükten sonra büyükanneleri Mammachi’nin olmuştu; Rahel ile Estha da, <em>Neşeli Günler</em>’i üçüncü kez seyretmek üzere Koçin’e gidiyorlardı. Bütün şarkıları ezbere biliyorlardı.</p>

    <p>Filmden sonra hepsi birden bayat yemek kokulu Sea Queen Oteli’nde kalacaklardı. Yerleri çoktan ayırtılmıştı. Ertesi sabah erkenden Chacko’nun ayrıldığı karısını –İngiliz yengeleri Margaret Kochamma– ve kuzenleri Sophie Mol’u karşılamak üzere Koçin Havaalanı’na gideceklerdi; bu ikisi Noel tatilini Ayemenem’de geçirmek üzere Londra’dan geliyorlardı. O yılın başında, Margaret Kochamma’nın ikinci kocası olan Joe bir araba kazasında ölmüştü.</p>

    <p>Chacko kazayı duyduğunda onları Ayemenem’e davet etti. O ikisinin Noel’i İngiltere’de tek başlarına, kederler içinde geçireceklerini düşünmeye katlanamadığını söylüyordu. Anılarla dolu bir evde.</p>

    <p>Ammu, Chacko’nun Margaret Kochamma’yı sevmekten asla vazgeçmemiş olduğunu söyledi. Mammachi aynı düşüncede değildi. Chacko’nun o kadını hiç sevmemiş olduğuna inanmak hoşuna gidiyordu.</p>

    <p>Rahel ile Estha, Sophie Mol’u hiç görmemişlerdi. Ancak şu son hafta onun hakkında çok şey duymuşlardı. Bebek Kochamma’dan, Kochu Maria’dan, hatta Mammachi’den. Onlar da onunla karşılaşmamışlardı ama sanki onu tanıyormuş gibi yapıyorlardı. <em>Sophie Mol Ne Düşünür?</em> haftasıydı.</p>

    <p>Bütün o hafta boyunca Bebek Kochamma bıkıp usanmadan ikizlerin özel konuşmalarına kulak misafiri oldu ve ne zaman onları Malayalam dilinde konuşurken yakalasa, hemen oracıkta ufak bir para cezası verdi. Harçlıklarından kesti. Onları bazı cümleler yazmaya zorladı; “yazı cezası” diyordu bunlara: <em>Her zaman İngilizce konuşacağım, her zaman İngilizce konuşacağım.</em> Yüzer kez. Yazıldıktan sonra kırmızı kalemiyle bunların üzerini çiziyordu ki yeni cezalar verdikçe eski cümleler yeniden kullanılmasın.</p>

    <div class="in-subchapter html5_section epub-type_subchapter">
      <p>Dönüş yolunda söylemek üzere bir İngilizce şarkı üzerinde çalışmaya zorlamıştı onları. Sözcükleri düzgünce sıralamak ve telaffuza dikkat etmek zorundaydılar. Te-laf-fu-ZA.</p>

      <div class="poem html5_section">
        <span>Her za-man Tanrı’ya inan,</span> <span>Yineliyorum, inan,</span> <span>İ-nan,</span> <span>İ-nan.</span>
      </div>

      <p>Estha’nın tam adı Esthappen Yako idi. Rahel’inki de Rahel. O sırada soyadları yoktu, çünkü Ammu kızlık adına geri dönmeyi düşünüyordu, bir yandan da kocasının soyadıyla babasının soyadı arasında seçim yapmanın bir kadına pek de fazla seçenek tanımadığını söylüyordu.</p>

      <p>Estha’nın ayağında sivri burunlu, bej ayakkabıları vardı, saçı da Elvis’inki gibi bukleliydi. Dışarı Çıkarken Yapılan Özel Bukle. Elvis’in en çok sevdiği şarkısı “Parti” idi. Kendisine bakan kimse olmadığında, <em>Kimileri sallanmaktan hoşlanır, kimileri yuvarlanmaktan,</em> diye mırıldanırdı, bir <em>badminton</em> raketini acemice tıngırdatıp dudaklarını Elvis gibi bükerek. <em>“Ama ahlamak ve oflamak ruhumu doyuracak, hadi bir parti verelim...”</em></p>

      <p>Estha’nın gözleri çekik ve miskin bakışlıydı, yeni ön dişlerinin uçları da hâlâ tırtıllıydı. Rahel’in yeni dişleri dişetlerinin içinde bekliyordu, tıpkı sözcüklerin kalemin içinde beklemesi gibi. On sekiz dakikalık bir yaş farkının ön dişlerin çıkışında böylesine bir gecikme yaratması herkesi şaşırtıyordu.</p>

      <p>Rahel’in saçının büyük bölümü kafasının tepesinde bir fıskıye gibi toplanmıştı. “Tokyo’da Aşk” denilen bir tutaçla bağlanmıştı; üzerine iki boncuk takılı bir lastik bantla; bu bandın ne aşkla ne de Tokyo’yla bir ilgisi yoktu tabii. Kerala’da, “Tokyo’da Aşk”lar zamana karşı durmuştu; bugün bile, bayanlar için malzeme satan kaliteli bir mağazaya girdiğinizde bunları bulabilirdiniz. Bir lastik bandın üzerinde iki boncuk.</p>

      <p>Rahel’in oyuncak kol saatinde zaman boyayla çizilmişti. İkiye on kala. Rahel’in en büyük arzularından biri, canı istediğinde zamanı değiştirebileceği bir saate sahip olmaktı (Rahel’e göre zamanın asıl anlamı da buydu zaten). Sarı çerçeveli kırmızı plastikten güneş gözlüğü dünyayı kırmızı gösteriyordu ona. Ammu bu gözlüğün gözlerine zarar vereceğini söyleyip onu olabildiğince az kullanmasını öğütlemişti.</p>

      <p>Havaalanı Giysisi, Ammu’nun bavulundaydı. Giysiyle bir örnek bir de donu vardı.</p>

      <p>Arabayı Chacko sürüyordu. Ammu’dan dört yaş büyüktü Chacko. Rahel’le Estha, ona Chachen diyemiyorlardı, derlerse o da onlara Chetan ve Cheduthi diyordu. Ona Ammaven dediklerinde ise o da onlara Appoi ve Ammai diyordu. Ona Dayı derlerse o da onlara Teyzecik diyordu, buysa herkesin içinde utandırıyordu onları. Bu yüzden ona Chacko diyorlardı.</p>

      <p>Chacko’nun odası, yerden tavana kadar kitap doluydu. Hepsini okumuştu; o kitaplardan ezbere, uzun uzun bölümler okurdu – durup dururken. Ya da en azından hiç kimsenin tahmin edemeyeceği nedenlerden dolayı. Örneğin o sabah, verandada oturan Mammachi’ye hoşçakal diye seslenip kapıdan arabayla çıkarlarken, Chacko ansızın şöyle demişti: <em>“Sonunda Gatsby sıyrılıp çıktı bu işten; ama onun peşini bırakmayan, düşlerine giren o iğrenç koku, beni itiyor, insanların acınası başarısızlıklarına ve kısır coşkularına olan ilgimi zaman zaman kesiyordu.”</em></p>

      <p>Herkes buna öylesine alışkındı ki birbirlerini dürtüklemeye ya da bakışmaya kalkışmadılar bile. Chacko, Oxford’da Rhodes bursuyla okumuş olduğu için başkasında hoş görülmeyen aşırılıklarına ve tuhaflıklarına ses çıkarılmazdı.</p>

      <p>Ailenin yaşamöyküsünü yazdığını ve bunun yayınlanmaması için ailesinin kendisine para ödeyeceğini ileri sürüyordu. Ammu, ailede, yaşamöyküsü kanalıyla şantaj yapacak bir tek kişi olduğunu ve bunun da Chacko’nun kendisinden başkası olmadığını söylerdi.</p>

      <p>Elbette ki eskidendi bu. “Dehşet”ten önce.</p>

      <p>Plymouth’ta Ammu ön koltukta, Chacko’nun yanında oturuyordu. O yıl yirmi yedi yaşındaydı ve hayatın kendisi için artık yaşanmış olduğunu midesinin tam ortasında soğuk soğuk hissediyordu. Bir fırsat verilmişti kendisine. Hata yapmıştı. Yanlış adamla evlenmişti.</p>

      <p>Babasının Delhi’deki işinden emekli olup Ayemenem’e taşındığı yıl Ammu da orta eğitimini tamamladı. Pappachi, üniversite eğitiminin bir kız için gereksiz bir masraf olduğunda ısrar edince Ammu’nun onlarla birlikte Delhi’den ayrılmaktan başka seçeneği kalmadı. Ayemenem’de genç bir kız için bir yandan annesine ev işlerinde yardım ederken bir yandan da evlenme önerisi beklemekten başka yapacak pek bir şey yoktu. Babasının uygun bir başlık ödeyecek yeterli parası olmadığı için Ammu’ya evlenme öneren olmadı.</p>

      <p>İki yıl geçti. On sekizinci yaş günü arkada kaldı. Ana babası bunun farkında olmadı ya da en azından sözünü etmedi. Ammu umutsuzluğa kapıldı. Gün boyu, Ayemenem’den ve huysuz babasıyla sabır küpü annesinin elinden kurtulup kaçtığını düşleyip duruyordu. İşe yaramaz, yararsız birkaç plan yaptı.</p>

      <p>Sonunda biri işe yaradı. Pappachi yaz aylarını, Kalküta’da oturan uzak bir teyzenin yanında geçirmesine izin verdi.</p>

      <p>Orada, bir düğün töreninde Ammu gelecekteki kocasıyla tanıştı.</p>

      <p>Bir çay çiftliğinde müdür yardımcısı olarak çalıştığı Assam’dan tatile gelen biriydi bu. Bir zamanların varlıklı <em>zamindarlarından</em><a class="si-noteref epub-type_noteref" href="#f4" id="ref_f4">4</a> olan ailesi, ülkenin bölünmesinden sonra Doğu Bengal’den Kalküta’ya göç etmişti.</p>
    </div>

    <div class="in-subchapter html5_section epub-type_subchapter">
      <p>Ufak tefek ama sağlam yapılı bir adamdı. Yakışıklıydı. Kendisine ciddi bir görünüm veren ve tasasız çekiciliğine ve çocukça ama karşı konulması olanaksız nükteciliğine tam anlamıyla ters düşen eski moda bir gözlük takıyordu. Yirmi beş yaşındaydı ve tam altı yıldır çay çiftliğinde çalışıyordu. Üniversiteye gitmemişti, bu da çocuksu mizacını açıklıyordu. Tanışmalarından beş gün sonra Ammu’ya evlenme teklif etti. Ammu ona âşıkmış numarası yapmadı. Ölçüp biçti ve kabul etti. Ayemenem’e dönmek yanında <em>ne olursa olsun, kim olursa olsun</em> daha iyidir, diye düşünüyordu. Kararını bildirmek için ana-babasına mektup yazdı. Yanıt alamadı.</p>

      <p>Ammu, Kalküta’da görkemli bir düğünle evlendi. Sonradan, o günü düşündüğünde, damadın gözlerindeki küçük ateşli pırıltının aşk, hatta kendisini bekleyen cinsel mutluluğun heyecanı değil, yaklaşık sekiz koca bardak viski olduğunu anladı. Susuz. Sek.</p>

      <p>Ammu’nun kayınpederi Demiryolu Şirketi’nin yönetim kurulu başkanıydı ve Cambridge’deyken boks şampiyonu olmuştu. BABB’nin –Bengal Amatör Boks Birliği– genel sekreteriydi. Genç çifte düğün armağanı olarak ısmarlama hazırlanan, pudra pembesi bir Fiat otomobil verdi, düğünden sonra da arabayı alıp gitti, hem de gençlere takılan bütün mücevherleri ve öteki armağanların çoğunu da alarak. İkizler doğmadan önce, safra kesesi alınırken ameliyat masasında öldü. Cesedi yakılırken Bengal’deki bütün boksörler hazır bulundular. Çökük suratlı, kırık burunlu bir yas-tutanlar topluluğu.</p>

      <p>Ammu ile kocası Assam’a taşındıklarında, genç, güzel ve şımarık Ammu, Çiftçiler Kulübü’nün gülü oldu. Sarilerinin içine sırtı açık bluzlar giyiyor, zincir saplı gümüş lame çantalar taşıyordu. Gümüş bir ağızlıkla uzun sigaralar tüttürüyordu; kusursuz duman halkaları yapmayı öğrenmişti. Kocasının yalnızca içki düşkünü değil, tam anlamıyla alkolik olduğu ortaya çıkmıştı, hem de tipik bir alkolik gibi dürüstlükten uzaktı, trajik bir çekiciliğe sahipti. Ammu’nun onda asla anlamadığı iki şey vardı. Kocasından boşandıktan uzun zaman sonra bile Ammu onun neden hiç ihtiyacı olmadığı halde öylesine fütursuzca yalan söylediğini anlayamamıştı. <em>Özellikle de</em> hiç ihtiyacı olmadığı zamanlarda. Arkadaşlarıyla sohbet ederken tütsülenmiş somon balığına bayıldığını söylerdi, oysa Ammu onun somondan nefret ettiğini bilirdi. Ya da kulüpten eve döndüğünde Ammu’ya <em>St. Louis’te Buluşalım</em>’ı izlemiş olduklarını anlatırdı, gerçekteyse Bronz Buckaroo oynatılmış olurdu. Ammu bunları onun yüzüne vurduğunda asla açıklama yapmaz, özür dilemezdi. Kıkır kıkır gülmekle yetinir, Ammu’yu öfkeden çıldıracak duruma getirirdi.</p>

      <p>Çin’le savaş çıktığında Ammu sekiz aylık gebeydi. 1962 yılının Ekim ayıydı. Çiftçilerin karılarıyla çocukları Assam dışına gönderilmişlerdi. Gebeliği, yolculuğa çıkamayacak derecede ilerlemiş olan Ammu çiftlikte kaldı. Kasım ayında, hoplaya zıplaya giden bir otobüsle Shillong’a yapılan tüyler ürpertici bir yolculuktan sonra, Çinlilerin ülkeyi istila ettiği ve Hindistan’ın yenilmek üzere olduğu söylentileri arasında Estha ile Rahel dünyaya geldi. Mum ışığında. Camları karartılmış bir hastanede. Fazla zorluk çıkarmadan ve on sekiz dakika arayla dışarı çıktılar. Bir büyük bebek yerine iki küçük bebek. Annelerinin sıvılarına bulanmış ikiz ayıbalıkları. Doğma çabasından kırışmış durumda. Gözlerini yumup uyumadan önce Ammu elleri ayakları düzgün mü diye inceledi onları.</p>
    </div>

    <div class="in-subchapter html5_section epub-type_subchapter">
      <p>Dört göz, dört kulak, iki ağız, iki burun, yirmi parmak ve yirmi kusursuz ayak tırnağı saydı.</p>

      <p>Ama o ikisinin bir tek Siyam ruhuna sahip olduğunun farkına varmadı. Çocukları olduğu için mutluydu. Hastane koridorunda sert bir bankın üzerine uzanmış yatan babaları sarhoştu.</p>

      <p>İkizler iki yaşına geldiğinde, çay çiftliğindeki yalnız yaşamın da hız kazandırdığı içki, babalarını alkolün neden olduğu bir uyuşukluğun içine itmişti. Günler boyu yatakta yatıyor, işe gitmiyordu. Sonunda İngiliz müdürü Bay Hollick ciddi bir konuşma yapmak için onu bungalovuna getirtti.</p>

      <p>Ammu evinin verandasında merak içinde oturarak kocasının dönmesini bekledi. Hollick’in onu çağırtmasının tek nedeninin onu kovmak olduğuna emindi. Kocasının kederli ama yine de yıkılmamış bir halde dönmesi onu şaşırttı. Ammu’ya, Bay Hollick’in kendisine bir öneride bulunduğunu, bu öneriyi kendisiyle tartışması gerektiğini söyledi. Bakışlarını karısından kaçırarak, çekinerek başladı konuşmaya, ama konuşma ilerledikçe cesaret kazandı. Pratik açıdan bakıldığında, uzun vadede her ikimize de yararı dokunacak bir öneri bu, dedi. Aslında çocukların eğitimi de düşünülürse, <em>hepsine</em> yararı dokunacaktı.</p>

      <p>Bay Hollick genç yardımcısıyla açık konuşmuştu. Hem işçilerden hem de öteki müdür yardımcılarından gelen şikâyetlerden söz etmişti ona.</p>

      <p>“Ne yazık ki başka seçeneğim yok,” demişti, “istifanı istemek zorundayım.”</p>

      <p>Sessizliğin etkisinin yerleşmesini beklemişti. Masanın karşı tarafında oturan acınası genç adamın titremeye başlamasını beklemişti. Ağlamaya. Sonra da sözüne devam etmişti:</p>

      <p>“Bak, aslında bir seçenek daha <em>olabilir...</em> belki bir çözüm bulabiliriz. Her zaman olumlu düşünmeli derim ben. Dua etmeli.” Hollick bir fincan sütsüz kahve istemek için sözüne ara verdi. “Talihli bir adamsın biliyor musun, harika bir aile, güzel çocuklar, çekici bir eş...” Bir sigara yaktı ve elini yakıncaya kadar kibriti bırakmadı. “Olağanüstü çekici bir eş...”</p>

      <p>Ağlayıp sızlanma kesildi. Şaşkın kahverengi gözler korkunç ifadeli, kırmızı damarlı, yeşil gözlere baktı. Kahvelerini içtikleri sırada Bay Hollick, Baba’ya bir süre uzaklara gitmesini önerdi. Tatile. Belki de tedavi olmak üzere bir kliniğe. İyileşinceye kadar. O yokken de Ammu’ nun “bakılmak üzere” kendisinin bungalovuna gönderilmesini önerdi. Çiftlikte zaten birkaç tane bakımsız, açık tenli çocuk vardı, Hollick bunları canının çektiği, çay yaprağı toplayan kadınlardan edinmişti. İlk kez bir yöneticinin karısına el atıyordu.</p>

      <p>Ammu kocasının ağzından sözcükler dökülürken kıvrılan dudaklarına baktı. Hiçbir şey söylemedi. Onun suskunluğu kocasını önce tedirgin etti, sonra öfkelendirdi. Birden karısının üstüne atıldı, saçlarından yakaladı, yumrukladı, sonra da bu çabası yüzünden bayıldı. Ammu, kitaplıkta bulabildiği en ağır kitabı çekip aldı –<em>Reader’s Digest Dünya Atlası–</em> ve olabildiğince hızla kocasına indirdi. Kafasına. Bacaklarına. Sırtına ve omuzlarına. Kocası kendine geldiğinde, bedenindeki berelere bir anlam veremedi. Şiddet uyguladığı için aşağılık bir biçimde özür diledi karısından, ama hemen arkasından geçici izin konusunda yardımcı olsun diye karısının başının etini yemeye başladı. O günden sonra hep aynı şey oldu. Sarhoşken uygulanan şiddet ve hemen arkasından sarhoşluk sonrası ısrar. Kocasının teninden süzülen bayat alkolün ilaçsı kokusu ve her sabah onun ağzını kabuk gibi örten kurumuş, sertleşmiş kusmuk Ammu’yu tiksindiriyordu. Kocasının şiddet nöbetleri çocukları da içermeye başlayınca ve Pakistan’la savaş çıkınca Ammu kocasını terk etti, hiç hoş karşılanmasa da Ayemenem’deki ailesinin yanına döndü. Yalnızca birkaç yıl önce kaçtığı her şeye. Tek fark, şimdi iki küçük çocuğu oluşuydu. Ve hayallerinin kalmayışı.</p>

      <p>Pappachi onun anlattıklarına inanmadı; Ammu’nun kocası hakkında iyi şeyler düşündüğü için değil, bir İngiliz’in, herhangi bir İngiliz’in bir başka erkeğin karısında gözü olacağına inanmadığı için.</p>

      <p>Ammu çocuklarını seviyordu (elbette), ama onların masum savunmasızlıkları, kendilerini gerçekten sevmeyen insanları sevmeye hazır oluşları onu çileden çıkarıyor, kimi zaman onların canını yakmak istiyordu; salt eğitmek, korumak için.</p>

      <p>Sanki babalarının çıkıp gittiği pencere, herkesin girmesi ve hoş karşılanması için açık tutulmuştu.</p>

      <p>Ammu’nun gözünde ikizler, birbirlerinin arkadaşlığına gömülmüş, gürültülü bir trafiğin doldurduğu bir caddede kol kola dolaşan bir çift ufak, şaşkın kurbağaydı. Kamyonların kurbağalara neler yapabileceğinden tümüyle habersiz olarak. Ammu gözlerini onların üzerinden ayırmıyordu. Bu dikkati onu hep tetikte tutuyor, gergin ve sinirli yapıyordu. Çocuklarını azarlamaktan geri durmuyor, ama başkası azarlayınca bozuluyordu.</p>

      <p>Kendisinin bundan böyle başka fırsatı olmayacağını biliyordu. Ayemenem’den başka bir olanak yoktu. Bir ön veranda ve bir de arka veranda. Sıcak bir ırmak ve bir turşu fabrikası.</p>

      <p>Artalanda da köy halkının sürekli, tiz sesli hoşgörüsüzlüğü.</p>

      <p>Ailesinin yanına dönüşünü izleyen birkaç ay içinde Ammu sempatinin çirkin yüzünü tanıyıp ondan nefret etmeyi çabucak öğrendi. Sakalı bitmiş, çenesi kat kat sarkmış yaşlı kadın akrabalar, boşanmasının üzüntüsünü paylaşmak üzere günübirliğine Ayemenem’e geliyorlardı. Ammu’nun dizini sıkıyor, bundan haz alıyorlardı. Onların suratına tokat atmamak için kendini güç tutuyordu Ammu. Ya da meme başlarını burmamak için. Somun anahtarıyla. <em>Modern Zamanlar</em>’da Chaplin’in yaptığı gibi.</p>

      <p>Düğün fotoğraflarında kendisine baktığı zaman, fotoğraftaki kadının bir başkası olduğunu seziyordu Ammu. Takılar içinde budala bir gelin. Yaldız desenli, günbatımı rengindeki ipek sarisi. Her parmağında bir yüzük. Kavisli kaşlarının üstüne yapıştırılmış beyaz beyaz sandalağacı benekleri. Bu fotoğraflara baktığında Ammu’nun yumuşacık dudakları anılar karşısında kısa, acı bir gülümseyişle bükülürdü; düğünün anısı değil, darağacına götürülmeden önce kendisini böylesine inceden inceye süslemelerine izin vermiş olmasıydı onu böyle yapan. Ne kadar saçmaydı bu. Ne kadar yararsız.</p>

      <p>Tıpkı şöminede yakılacak odunları cilalamak gibi.</p>

      <p>Köydeki kuyumcuya giderek ağır nikâh yüzüğünü erittirdi, yılan başlarıyla süslü ince bir bilezik yaptırttı, sonra da bunu Rahel için bir kenara koydu.</p>

      <p>Ammu düğünlerin bütün bütüne uzak durulacak şeyler olmadığını biliyordu. En azından pratik açıdan bakıldığında. Ama yaşamı boyunca hep <em>günlük</em> giysiler içinde yapılan <em>küçük</em> düğünlerden yana oldu. Böylece düğünlerin daha az tiksindirici olacağını düşünüyordu.</p>

      <p>Zaman zaman, sevdiği şarkıları radyoda dinlediğinde Ammu’nun içinde bir şeyler kıpırdıyordu. Akışkan bir sızı derisinin altında yayılıyor ve Ammu bir büyücü gibi dünyadan çıkıyor, daha mutlu, daha iyi bir yere gidiyordu. Böylesi günlerde huzursuz ve vahşi oluyordu. Sanki anneliğin ve boşanmışlığın etiğini geçici olarak bir kenara bırakmış gibi. Yürüyüşü bile değişiyor, güvenli bir anne yürüyüşünden çıkıp daha vahşice bir başka yürüyüşe dönüşüyordu. Saçlarına çiçekler takıyor, gözlerinde büyülü gizler taşıyordu. Hiç kimseyle konuşmuyordu. Mandalina biçimli küçük transistörlü radyosunu alıp ırmak kıyısında saatlerce kalıyordu. Sigara içiyor, gece yarısı yüzmeye gidiyordu.</p>

      <p>Ammu’yu bu tehlikeli aşırılığa iten neydi? Bu ne yapacağı bilinmezliğe? Onun içinde çarpışan şeylerdi. Uyuşması olanaksız bir karışım. Anneliğin sonsuz sevecenliğiyle bir intihar komandosunun çılgın öfkesi. İçinde büyüyen ve gündüz çocuklarının sevdikleri adamı onun da geceleri sevmesine neden olan buydu işte. Çocuklarının gündüz bindikleri kayığa geceleri kendisinin binmesine neden olan. Estha’nın bindiği, Rahel’in bulduğu kayığa.</p>

      <p>Radyoda Ammu’nun sevdiği şarkıların çaldığı günlerde herkes ondan bir parça uzak dururdu. Onun iki dünya arasındaki yarı gölgeli yerde, kendi güçlerinin erişemeyeceği bir yerde bulunduğunu her nasılsa sezerlerdi. Kendilerinin çoktan lanetlediği bir kadının artık kaybedecek pek fazla bir şeyi kalmadığını ve bu yüzden tehlikeli olabileceğini de. Böylece, radyoda Ammu’nun şarkılarının çalındığı günlerde insanlar ondan kaçarlardı, uzağından geçerlerdi, çünkü onu kendi haline bırakmanın en iyi yol olduğunda görüş birliğine varmışlardı.</p>

      <p>Öteki günlerde, gülümser, gamzeleri çukurlaşırdı.</p>

      <p>Narin, biçimli bir yüzü, havalanan bir martının kanatları gibi kavislenen siyah kaşları, küçük düz bir burnu ve ışıklı, fındık rengi bir teni vardı. O pırıl pırıl aralık gününde asi, dalgalı saçları, arabanın rüzgârında lüle lüle uçuşuyordu. Sarisinin içindeki kolsuz bluzdan görünen omuzları, en iyisinden omuz cilasıyla cilalanmışçasına parlıyorlardı. Kimi zaman, Estha ile Rahel’in gördüğü en güzel kadındı o. Kimi zaman da değildi.</p>
    </div>

    <div class="in-subchapter html5_section epub-type_subchapter">
      <p>Plymouth’un arka koltuğunda, Estha ile Rahel’in arasında Bebek Kochamma oturuyordu. Eski rahibe ve bebek büyük hala konumundaki kadın. Talihsiz insanların kimi zaman kendileri gibi talihsiz olanlardan hoşlanmamaları gibi, Bebek Kochamma da ikizlerden hoşlanmıyordu, çünkü onların kadersiz, öksüz çocuklar olduğunu düşünüyordu. Daha da kötüsü onlar, aklı başında hiçbir Süryani’nin asla evlenmek istemeyeceği yarı Hindu melezlerdi. Kendisi gibi onların da, acındıkları için anne tarafından büyükbabalarının Ayemenem’deki evinde kaldıklarını, aslında orada kalmaya hiç de hakları olmadığını bilmelerinde ısrarlıydı. Bebek Kochamma Ammu’ya kızıyordu, çünkü kendisinin, yani Bebek Kochamma’nın kibarca kabullenmiş olduğunu düşündüğü bir alınyazısıyla onun savaştığını görmüştü. Biçare, Erkek-siz Kadının alınyazısıyla. Üzgün, Peder Mulligan-sız Bebek Kochamma. Yıllar boyunca, Peder Mulligan’a duyduğu aşkın yarım kalmasının, tümüyle doğru şeyi yapma konusunda duyduğu baskıya ve kararlılığa bağlı olduğuna kendisini inandırmıştı.</p>

      <p>Evlenmiş bir kız çocuğunun artık babasının evinde yeri yoktur diyen halk görüşünü bütün kalbiyle benimsiyordu. <em>Boşanmış</em> bir kız çocuğunun ise –Bebek Kochamma’nın gözünde– hiçbir yerde yeri yoktu. Bir <em>aşk</em> evliliğinden sonra <em>boşanmış</em> bir kız çocuğuna gelince; eh, bu konuda sözcükler Bebek Kochamma’nın öfkesini tanımlamaya yetmezdi. <em>Toplumlararası aşk evliliğinden</em> sonra <em>boşanmış</em> kız çocuğuysa – Bebek Kochamma bu konuda öfkeden titreyerek suskun kalmayı yeğliyordu.</p>

      <p>İkizler bunları anlayamayacak kadar küçüktü; ikizlerin yakaladığı bir yusufçuk onların avuçlarındaki küçük bir taşı bacaklarıyla kaldırdığında ya da ikizlere domuzları yıkama izni verildiğinde ya da çocuklar bir tavuğun altında sıcacık yumurtasını bulduklarında Bebek Kochamma onlara bu mutlu dakikaları çok görüyordu. Ama hepsinden önce, onların birbirlerinde buldukları huzuru çok görüyordu onlara. Onlarda bir mutsuzluk belirtisi görmeyi bekliyordu. En azından.</p>
    </div>

    <div class="in-subchapter html5_section epub-type_subchapter">
      <p>Havaalanından dönerlerken Margaret Kochamma ön koltukta Chacko’nun yanında oturacaktı, çünkü eskiden onun karısıydı. Sophie Mol aralarında oturacaktı. Ammu ise arkaya geçecekti.</p>

      <p>İki su şişesi olacaktı. Margaret Kochamma ile Sophie Mol için kaynatılmış su, ötekiler için musluk suyu.</p>

      <p>Bavullar bagaja konacaktı.</p>

      <p>Rahel <em>bagaj</em>’ın tatlı bir sözcük olduğunu düşündü. Hiç olmazsa <em>tombul</em>’dan çok daha iyi bir sözcüktü. <em>Tombul</em> berbat bir sözcüktü. Cüce adı gibi. <em>Tombul Koshy Oomnen;</em> sevimli, orta sınıftan, Tanrı korkusu taşıyan, düşük dizli ve saçlarını yandan ayıran bir cüce.</p>

      <p>Plymouth’un üstündeki bagaj rafında dört taraflı, teneke astarlı, kontrplaktan bir tabela vardı, dört yanında da, süslü bir el yazısıyla <em>Cennet Turşuları ve Konserveleri</em> yazılıydı. Yazının altında, renkli karışık meyve reçelleri ve limon turşusu kavanozları vardı, etiketlerinde süslü bir yazıyla <em>Cennet Turşuları ve Konserveleri</em> yazılıydı. Kavanozların yanında Cennet ürünlerinin tamamının listesi ve yeşil suratlı, etekleri savrulan bir <em>kathakali</em> dansçısı bulunuyordu. Dansçının “S” çizerek dalgalanan eteğinin kenarı boyunca ve yine “S” biçiminde dalgalanan bir yazıyla <em>Tat Ülkesinin Hükümdarları</em> yazılıydı; Yoldaş K.N.M. Pillai’nin kendiliğinden yaptığı bir katkıydı bu. Bu söz, <em>Ruchi lokathinde Rajavu</em>’nun kelimesi kelimesine çevirisiydi; özgün dilinde bu sözcükler <em>Tat Ülkesinin Hükümdarları</em>’ndan daha az gülünç kaçıyordu. Ama Yoldaş Pillai bunları yazdırmış olduğuna göre, hiç kimse ondan yeni bir yazı yazmasını istemeye cesaret edememişti. Böylece ne yazık ki, <em>Tat Ülkesinin Hükümdarları</em> sözcükleri, Cennet Turşuları tabelalarının sürekli bir öğesi oldular.</p>

      <p>Ammu, <em>kathakali</em> dansçısının bir göz boyamaca olduğunu ve hiçbir şeyle ilgisi bulunmadığını söylüyordu. Chacko ise onun ürünlere bölgesel bir tat kattığını, denizaşırı pazarlara girdiklerinde işlerine yarayacağını söylüyordu.</p>

      <p>Ammu, tabelanın kendilerini gülünç duruma düşürdüğünü söylüyordu. Gezici bir sirke benzemişlerdi. Kuyruklu.</p>
    </div>

    <div class="in-subchapter html5_section epub-type_subchapter">
      <p>Pappachi’nin Delhi’deki hükümet görevinden emekliye ayrılıp Ayemenem’e yerleşmesinden hemen sonra Mammachi ticaret amacıyla turşu hazırlamaya başlamıştı. Kottayam İncil Derneği bir şenlik düzenlemişti, Mammachi’den ünlü muz reçelinden ve tatlı mango turşusundan yapmasını istediler. Çabucak satıldı bunlar, Mammachi de üstesinden gelebileceğinden çok fazla sipariş aldı. Başarısından sarhoş olan Mammachi turşuyla reçele devam etmeye karar verdi; çok geçmeden bütün yıl yetecek iş edindi. Öte yandan Pappachi, emekliliğin aşağılayıcılığıyla baş etmekte zorlanıyordu. Mammachi’ den on yedi yaş büyüktü; kendisi yaşlanmışken karısının hâlâ gencecik olduğunu fark edince dehşete düştü.</p>

      <p>Mammachi’nin gözünün saydam tabakasının şişmesiyle neredeyse kör olmasına karşın Pappachi ona turşu yapımında yardım etmiyordu, çünkü turşu üretiminin hükümetten yüksek dereceyle emekli olmuş bir memur için uygun bir iş olduğuna inanmıyordu. Her zaman kıskanç bir erkek olmuştu, bu yüzden karısının ilgi çekmesi onu öfkelendiriyordu. Kusursuz takım elbiseleriyle avluda hımbıl hımbıl dolaşıyor, kırmızıbiber ve toz haline getirilmiş sarı zerdeçal yığınlarının çevresinde somurtkan bir suratla daireler çiziyor, limonların ve taze mangoların satın alınması, tartılması, tuzlanması ve kurutulmasını gözeten Mammachi’yi izliyordu.</p>

      <p>Her gece karısını pirinç bir vazoyla dövüyordu. Yeni bir şey değildi bu dayak faslı. Yeni olan, gitgide sıklaşmasıydı. Bir gece Pappachi, Mammachi’nin kemanının yayını kırıp ırmağa attı.</p>

      <p>Sonra Chacko yaz tatilini geçirmek üzere Oxford’dan geldi. Koskoca adam olmuştu, o günlerde Balliol Üniversitesi için kürek çektiğinden güçlenmişti de. Gelişinden bir hafta sonra Pappachi’yi çalışma odasında Mammachi’yi döverken yakaladı. Chacko odaya daldı, Pappachi’nin vazolu elini yakaladı ve sırtına doğru büktü.</p>

      <p>“Bir daha böyle bir şey istemiyorum,” dedi babasına. “Asla.”</p>

      <p>O günün geri kalan bölümünde Pappachi verandada oturdu, gözlerini süs bahçesine dikti, Kochu Maria’nın getirdiği yiyeceklere elini sürmedi. Gece geç vakit çalışma odasına gitti, abanoz ağacından yapılma en sevdiği sallanan koltuğu dışarı çıkardı. Bahçe yolunun tam ortasına yerleştirdi ve tesisatçıların kullandığı İngiliz anahtarıyla koltuğu paramparça etti. Vernikli hasır ve paramparça tahtadan oluşan o yığını orada, ay ışığının altında bıraktı. Bir daha Mammachi’ye elini sürmedi. Ama yaşadığı sürece bir daha onunla konuşmadı da. Bir şey istediği zaman aracı olarak Kochu Maria’yı ya da Bebek Kochamma’yı kullanıyordu.</p>

      <p>Akşamları, konuk geleceğini bilirse, verandada oturup gömleklerinin eksik olmayan düğmelerini dikiyordu; amacı Mammachi’nin kendisini ihmal ettiği izlenimini uyandırmaktı. Ayemenem halkının çalışan kadınlar hakkındaki görüşünü az da olsa kötületmeyi başardı.</p>

      <p>Gökmavisi Plymouth’u Munnar’da yaşlı bir İngiliz’ den satın aldı. Kocaman arabasının içinde daracık yolda dolaşması Ayemenem’de alışıldık bir görüntü oluşturdu; dıştan bakınca çok şıktı ama yünlü takım elbiselerinin içinde ter döküyordu. Ailede ne Mammachi’nin ne de başka birinin arabayı kullanmasına izin verirdi, hatta içinde oturulmasına bile izin yoktu. Plymouth, Pappachi’nin intikamıydı.</p>

      <p>Pappachi, Pusa Enstitüsü’nde Kraliyet böcekbilim uzmanıydı. Bağımsızlıktan ve İngilizlerin gitmesinden sonra unvanı Kraliyet böcekbilim uzmanlığından böcekbilim müdür vekilliğine çevrildi. Emekliye ayrıldığı yıl, müdür mevkiine ulaşmıştı.</p>

      <p>Hayatının en büyük başarısızlığı, keşfetmiş olduğu pervaneye kendi adını verdirmemiş olmasıydı.</p>

      <p>Pervane, tarlalarda geçirdiği uzun bir günün akşamında bir konukevinin verandasında otururken içki kadehine düşmüştü. Pervaneyi tutarken arka kanatlarındaki pulların alışılmadık derecede sık olduğunu fark etti. Daha yakından baktı. Gitgide artan bir heyecanla pervaneyi kadehten çıkardı, ölçtü ve ertesi sabah, alkol uçsun diye birkaç saat güneşte bıraktı. Sonra Delhi’ye giden ilk trene bindi. Sınıflandırma konusunda çekeceği ilgiye ve şöhrete doğru; öyle umuyordu. Tam altı ay merak içinde bekledikten sonra, pervanesinin, tropikal Lymantriidae ailesinden bilinen bir türün az rastlanır bir çeşidi olarak tanılandığı bildirilince müthiş bir hayal kırıklığına uğradı.</p>

      <p>Asıl darbeyi on iki yıl sonra, araştırmacılar, sınıflandırma konusunda kökten bir değişiklik yaparken Pappachi’nin pervanesinin <em>gerçekten de</em> bilimin o güne dek tanımadığı ayrı bir tür olduğuna karar verdiklerinde yedi. Ancak o zamana kadar Pappachi çoktan emekliye ayrılmış ve Ayemenem’e taşınmıştı. Keşfi konusunda hak talebinde bulunması için çok geçti. Pervanesine, böcekbilim bölümü müdürünün adı verilmişti, Pappachi’nin hiçbir zaman hoşlanmamış olduğu genç bir müdürdü bu adam.</p>

      <p>Pappachi oldum olası huysuz biriydi, ama bu olayı izleyen yıllarda, onun huysuzluğundan ve ani parlamalarından pervane sorumlu tutuldu. Pervanenin uğursuz hayaleti –gri, tüylü ve arka kanatlarındaki aşırı yoğun pullarıyla– Pappachi’nin yaşadığı bütün evleri ziyaret etti. Pappachi’ye işkence etti, çocuklarına ve torunlarına da.</p>

      <p>Öldüğü güne kadar, hatta Ayemenem’in boğucu sıcağında bile, her bir gün gıcır gıcır ütülü üç parçalı bir takım elbise giyip altın cep saatini taşıdı Pappachi. Tuvalet masasının üzerinde, kolonyasının ve gümüş saç fırçasının yanı başında kendisinin gençken çekilmiş bir fotoğrafını bulundururdu; saçı başına yapıştırılmış olarak göründüğü bu fotoğraf, Kraliyet Böcekbilimcisi görevine başvurmasına olanak sağlayan diplomayı veren altı aylık bir kursa katıldığı Viyana’da bir fotoğraf stüdyosunda çekilmişti. Mammachi ilk keman derslerini Viyana’da geçirdikleri o birkaç ay sırasında almıştı. Mammachi’nin öğretmeni Launsky-Tieffenthal, Pappachi’ye karısının olağanüstü bir yeteneğe sahip olduğunu ve kanısına göre konser kemancısı olabileceğini söyleme hatasını işlediği gün, bu derslere birden son verildi.</p>

      <p>Mammachi aile fotoğraflarının bulunduğu albüme, Pappachi’nin ölümünü duyuran <em>Indian Express</em> gazetesinden kestiği haberi de yapıştırmıştı. Haberde şöyle yazıyordu:</p>

      <blockquote>
        <p>Ayemenemli merhum Peder E. John Ipe’ın oğlu olan tanınmış böcekbilimci Shri Benaan John Ipe (halk arasında <em>Punnyan Kunju</em> diye bilinmektedir) dün gece geçirdiği ağır bir kalp krizinin ardından Kottayam Devlet Hastanesi’nde hayata veda etmiştir. Saat sabaha karşı 1. 05’te göğüs ağrısı başlamış ve hastaneye getirilmiştir. Saat 2.45’te ölüme yenilmiştir. Son altı aydır Shri Ipe’ın sağlığı pek iyi değildi. Arkasında karısı Soshamma ve iki çocuğu kalmıştır.</p>
      </blockquote>

      <p>Pappachi’nin cenazesinde Mammachi ağlayınca kontakt lensleri gözlerinin içinde kaydı. Ammu ikizlere, Mammachi’nin ağlamasının nedeninin, kocasını sevmesinden çok, ona alışmış olması olduğunu söyledi. Onun turşu fabrikasında tembel tembel dolaşmasına ve zaman zaman kendisini dövmesine alışmıştı. Ammu insanların alışkanlıklarla yaşayan yaratıklar olduğunu söyledi, nelere alıştıklarını bilseniz hayret ederdiniz, dedi. Şöyle bir çevrenize bakmanız yeter, diyordu Ammu, bu alışkanlıkların en sıradan olanı, pirinç vazolarla atılan dayaktır.</p>

      <p>Cenazeden sonra Mammachi, Rahel’den, gözlerinin içinde kontakt lensleri bulup özel kutusundaki küçük turuncu kamışla çıkarmasını istedi.</p>

      <p>Rahel Mammachi’ye, o öldüğünde kamışın kendisine kalıp kalmayacağını sordu. Ammu onu odadan dışarı çıkartıp şamarı patlattı.</p>

      <p>“Bundan sonra insanlarla kendi ölümleri konusunda konuştuğunu duymayayım,” dedi ona.</p>

      <p>Estha, Rahel’in bunca duyarsız olduğu için bunu hak ettiğini söyledi.</p>

      <p>Pappachi’yi Viyana’da başına yapıştırılmış saçlarıyla gösteren fotoğraf yeniden çerçeveye konulup oturma odasına yerleştirildi.</p>

      <p>Fotojenik bir adamdı, üstü başı bakımlıydı, özenle çekidüzen verilmişti, koca kafalı, ufak tefekti. Başını yere eğince ya da aşağı doğru sallayınca fark edilen çifte gerdanı oluşmaktaydı. Fotoğrafta, çifte gerdanını gizlemek için başını adamakıllı yukarı kaldırmıştı, ama mağrur gözükecek kadar değil. Açık kahverengi gözleri kibarca ama kötü kötü bakıyordu, bir yandan karısını öldürmek için planlar kurarken öte yandan fotoğrafçıya nazik görünmek ister gibiydi. Alt dudağının üzerine kadınlarınki gibi binen (parmağını emen çocuklarda da olur bu) üst dudağının tam ortasında ufak, etli bir kabarıklık vardı. Çenesinin ortasındaki uzunca gamze, pusuda bekleyen bir manik şiddet tehdidini vurgulamaya yarıyordu yalnızca. Bir tür baskı altına alınmış gaddarlık. Hayatında hiç ata binmediği halde haki renkli bir binici pantolonu giymişti. Binici çizmelerinde fotoğrafçının stüdyosunun ışıkları yansıyordu. Kucağında fildişi saplı bir binici kırbacı duruyordu.</p>

      <p>Fotoğraftaki ihtiyatlı dinginlik, bulunduğu sıcak odaya ürpertici bir hava veriyordu.</p>
    </div>

    <div class="in-subchapter html5_section epub-type_subchapter">
      <p>Pappachi öldüğünde, geride sandıklar dolusu pahalı elbise ve bir teneke çikolata kutusu dolusu kol düğmesi bıraktı; Chacko bunları Kottayam’daki taksi sürücülerine dağıttı. Kol düğmeleri iki parçaya bölünüp bekâr kızların çeyizlerine yüzük ve kolye ucu olarak eklendi.</p>

      <p>İkizler, kol düğmelerinin neye yaradığını sorduklarında Ammu onlara, “Kolağızlarını birleştirmeye,” dedi; o güne kadar mantıksız görünen bu sözcüğün içindeki mantığa bayılmıştı ikizler. <em>Kol+düğmelemek = Kol düğmesi.</em> Onların gözünde bu, matematiğin kesinliği ve mantığıyla yarışan bir şeydi. <em>Kol düğmeleri,</em> ikizlere aşırı (hatta abartılı) bir tatmin vermiş, İngiliz diline gerçekten bağlanmalarını sağlamıştı.</p>

      <p>Ammu Pappachi’nin iflah olmaz bir İngiliz CCP’si olduğunu söylüyordu, <em>chhi-chhi poach</em>’ın kısaltılmışı olan bu sözcük Hint dilinde “bok silici” anlamına geliyordu. Chacko, Pappachi gibi insanlara takılacak en iyi adın <em>Anglofil</em> olduğunu söylüyordu. Rahel ile Estha’dan bu sözcüğün anlamına <em>Reader’s Digest Büyük Ansiklopedik Sözlük</em>’te bakmalarını istemişti. Orada, <em>İngilizlere meyilli kişi</em> deniyordu. Estha ile Rahel sonra da meyilli olmanın anlamına bakmışlardı. Şöyle yazıyordu:</p>

      <div class="poem html5_section">
        <span>1) Düzenlenmiş olmak,</span> <span>2) Eğilim göstermek</span> <span>3) Hoşlanmak</span>
      </div>

      <p>Chacko, Pappachi’nin durumunda (2)’nin, yani eğilim göstermenin geçerli olduğunu söyledi. Bunun da anlamı, Chacko’ya göre, şuydu: Pappachi’nin zihni öyle bir eğilim almıştı ki, İngilizlere benzemişti.</p>

      <p>Chacko çocuklara, kendisi bundan ne kadar nefret etse de hepsinin de Anglofil olduğunu açıkladı. Anglofillerden oluşan bir aileydiler. Yanlış yöne götürülmüşler, kendi tarihlerinin dışında kapana kısılmışlardı; ayak izleri silindiğinden onları izleyip geriye dönemiyorlardı. Çocuklara, Tarih’in, gecenin içindeki eski bir ev gibi olduğunu söyledi. Bütün ışıkları yanan. İçinde ataların fısıldaştığı.</p>

      <p>“Tarih’i anlamak için,” dedi Chacko, “içeri girip konuşmalarına kulak vermeliyiz. Kitaplara ve duvardaki fotoğraflara bakmalıyız. Kokuları koklamalıyız.”</p>

      <p>Estha ile Rahel, Chacko’nun sözünü ettiği evin, ırmağın karşı kıyısındaki, kendilerinin hiç gitmemiş olduğu ıssız kauçuk arazisinin ortasındaki ev olduğundan emindiler. Kari Saipu’nun evi. Kara Sahip’in. “Yerli halktan biri” ne dönüşen İngiliz’in. Malayalam dilinde konuşup <em>mundu</em> giyen. Ayemenem’in Kurtz’u. Ayemenem’in Karanlığının Yüreği. On yıl önce, genç erkek sevgilisinin ana babası delikanlıyı onun yanından alıp okula gönderdiklerinde kafasına bir kurşun sıkıp intihar etmişti. Bu intihardan sonra mülkü, Kari Saipu’nun aşçısıyla sekreteri arasında büyük dava konusu olmuştu. Ev yıllarca boş kalmıştı. Pek az kimse görmüştü orayı. Ancak ikizler onu gözlerinde canlandırabiliyorlardı.</p>

      <p>Tarih Evi.</p>

      <p>Serin taş zeminler, loş duvarlar, kabaran, gemi biçimli gölgeler. Eski tabloların arkasında hantal, yarı saydam kertenkeleler yaşıyordu; resimlerdeki ayak tırnakları sert ve solukları sararmış harita kokan, ufalanıp dökülen, öfkeli atalar, ıslıklı, kâğıtsı fısıltılarla dedikodu ediyorlardı.</p>

      <p>“Ama içeri giremeyiz,” diye açıkladı Chacko, “çünkü kapılar kilitli. Pencerelerden içeri baktığımızda gölgelerden başka bir şey göremeyiz. Dinlemeye çalıştığımızda bir fısıltıdan başka bir şey gelmez kulağımıza. Bu fısıltıyı da anlayamayız, çünkü zihinlerimizi bir savaş doldurmuştur. Kazandığımız ve yitirdiğimiz bir savaş. Savaşların en kötüsü. Düşleri eline geçiren ve onları yeniden gören bir savaş. Bizi fethedenlere hayran olmamıza ve kendimizi hakir görmemize yol açan bir savaş.”</p>

      <p>“Bizi fethedenlerle <em>evlenmek</em> dersek daha doğru olur,” dedi Ammu kuru bir sesle; Margaret Kochamma’yı ima ediyordu. Chacko ona aldırmadı. İkizlerden, sözlükte <em>hakir görmek</em> sözcüğünün anlamını bulmalarını istedi. <em>Aşağılamak; nefretle bakmak; hor görmek ya da küçümsemek.</em></p>

      <p>Chacko, kendi söz ettiği savaş bağlamında –Düşler Savaşı– <em>hakir görmek</em>’in bütün bu anlamları taşıdığını söyledi.</p>

      <p>“Biz savaş tutsaklarıyız,” dedi. “Düşlerimiz hadım edildi. Hiçbir yere ait değiliz. Demir almış, dalgalı denizlere yelken açmışız. Hiçbir kıyıya çıkmamıza izin verilmeyebilir. Kederlerimiz asla yeteri kadar üzüntü vermeyebilir, sevinçlerimiz asla yeteri kadar mutluluk vermeyebilir, düşlerimiz yeteri kadar büyük olmayabilir, hayatlarımız da asla yeteri kadar önemli olmayabilir. Hiç önemli olmayabilir.”</p>

      <p>Sonra, Estha ile Rahel’e bir tarihsel bakış açısı duygusu verebilmek için (oysa sonraki haftalarda Chacko’nun kendisi büyük bir bakış açısı eksikliği çekecekti), onlara Dünya Kadın’ı anlattı. Dünyayı (dört bin altı yüz milyon yaşındaki dünyayı) kırk altı yaşında bir kadın olarak düşünmelerini istedi onlardan, örneğin ikizlere Malayalam dersi vermekte olan Aleyamma Öğretmen kadar. Dünyanın şimdi olduğu duruma gelmesi için Dünya Kadın’ın bu yaşına gelmesi gerektiğini söyledi. Okyanusların ayrılması için. Dağların yükselmesi için. Tek hücreli ilk organizmalar oluştuğunda Dünya Kadın on bir yaşındaydı, dedi Chacko. O ancak kırk yaşındayken ilk hayvanlar, solucan ve denizanası gibi yaratıklar ortaya çıktı. Sekiz ay önce, Dünya Kadın kırk beş yaşındayken dinozorlar dünyada dolaşmaya başlamıştı.</p>

      <p>“Bizim bildiğimiz kadarıyla insanlık tarihi,” dedi Chacko ikizlere, “Dünya Kadın’ın hayatında ancak <em>iki saat</em> önce başladı. Yani Ayemenem’den Koçin’e otomobille gidiş süresi kadar bir zaman önce.”</p>

      <p>Çağımızın tarihinin tamamının, dünya savaşlarının, düşler savaşının, Ayda Yürüyen İnsan’ın, bilim, edebiyat, felsefe, öğrenme tutkusunun, Dünya Kadın’ın gözünü açıp kapaması kadar bir zaman içinde olup bittiğini düşünmek, huşu verici ve kibir kırıcı bir düşünce, dedi Chacko (Kibir <em>kırıcı</em> hoş bir deyim, diye düşündü Rahel. <em>Hiçbir şeyi dert etmeden dünyada kibirsizce dolaşmak).</em></p>

      <p>“Ve biz, sevgili çocuklar, ne isek ve ne olacaksak; onun gözünde yalnızca bir parıltıyız,” dedi Chacko, kendini önemseyerek, yatağında sırtüstü yatıp tavana bakarken. Böyle bir havaya girince, Chacko Yüksek Sesle Okuma sesini kullanırdı. Odası kiliseyi andırırdı. Onu dinleyip dinlemediklerine hiç aldırmazdı. Dinleseler bile, söylediklerini anlayıp anlamadıkları hiç umurunda olmazdı. Ammu onun bu haline Oxford Huyu derdi.</p>

      <p>Sonradan, olup bitenlerin ışığında bakıldığında, <em>parıltı</em> sözcüğünün, Dünya Kadın’ın gözündeki ifadeyi tanımlayacak bir sözcük olmadığı anlaşıldı. Parıltı, kıpır kıpır, mutlu çağrışımlar yapan bir sözcüktü.</p>
    </div>

    <div class="in-subchapter html5_section epub-type_subchapter">
      <p>Dünya Kadın’ın ikizler üzerinde kalıcı bir etkisi olmuş olsa da onları asıl büyüleyen –el altındaki– Tarih Evi oldu. Sık sık düşünüyorlardı onu. Irmağın karşı kıyısındaki evi.</p>

      <p>Karanlığın Yüreği’nde ortaya çıkan evi.</p>

      <p>İçine giremedikleri, anlayamadıkları fısıltılarla dolu o evi.</p>

      <p>Çok geçmeden oraya <em>girebileceklerini</em> o sıralarda henüz bilmiyorlardı. Irmağı geçip sevmemeleri gereken bir adamla birlikte, olmamaları gereken bir yerde olacaklarını. Arka verandada Tarih kendini onlara açarken faltaşı gibi açılmış gözleriyle seyredeceklerini.</p>

      <p>Akranları başka şeyler öğrenirken Estha ile Rahel, Tarih’in kendi koşullarını nasıl tartıştığını ve yasalarına karşı gelenleri nasıl cezalandırdığını öğrendiler. Onun tiksindirici tok sesini duydular. Kokusunu koklayıp asla unutmadılar.</p>

      <p>Tarih’in kokusu.</p>

      <p>Tıpkı rüzgârla gelen bayat gül kokusu gibi.</p>

      <p>Sıradan şeylerin içinde sonsuza dek gizlenecekti. Elbise askılarında. Domateslerde. Yoldaki asfaltta. Bazı renklerde. Bir lokantadaki tabaklarda. Sözcüklerin yokluğunda. Ve gözlerdeki boşlukta.</p>

      <p>Olup bitenle yaşamanın yollarını arayarak büyüyeceklerdi onlar. Jeolojik zaman açısından önemsiz bir şey olduğuna kendilerini inandırmaya çalışacaklardı. Dünya Kadın’ın gözünü kırpması yalnızca, diyeceklerdi. Daha da kötü şeylerin olup bitmiş olduğunu söyleyeceklerdi. Hâlâ da oluyor diyeceklerdi. Ama bu düşünce onları rahatlatmadı.</p>
    </div>

    <div class="in-subchapter html5_section epub-type_subchapter">
      <p>Chacko, <em>Neşeli Günler</em>’i görmeye gitmenin, Anglofil olma çabası olduğunu söyledi.</p>

      <p>Ammu, “Boş versene,” dedi, “herkes görmeye gidiyor <em>Neşeli Günler</em>’i. Bir numara o.”</p>

      <p>“Yine de,” dedi Chacko, Yüksek Sesle Okuma sesiyle. “Yine. De.”</p>

      <p>Mammachi sık sık Chacko’nun Hindistan’daki en zeki adamlardan biri olduğunu söylerdi. “Kime göre?” diye sorardı Ammu. “Neye dayanarak?” Mammachi, Oxford’daki hocalardan birinin, Chacko’nun müthiş zeki olduğu ve başbakan olabilecek nitelikte bulunduğu görüşünde olduğu öyküsünü (Chacko’nun öyküsünü) anlatmaya bayılırdı.</p>

      <p>Buna karşılık da Ammu, “Hah! Ha!” derdi, çizgi filmlerdeki tipler gibi.</p>

      <p>Şunu da söylerdi:</p>

      <p>(a) Oxford’a gitmiş olmak, bir insanın zeki olmasını gerektirmez.</p>

      <p>(b) Zeki olmak demek iyi bir başbakan olmak demek değildir.</p>

      <p>(c) İnsan bir turşu fabrikasını bile kâr edecek biçimde çalıştıramazsa koca bir ülkeyi nasıl yönetebilir ki?</p>

      <p>Ve hepsinden önemlisi:</p>

      <p>(d) Hindistanlı annelerin hepsi de oğullarına bayılırlar ve bu yüzden onların yeteneklerini doğru biçimde ölçemezler.</p>

      <p>Chacko da şunları söylerdi:</p>

      <p>(a) Oxford’a <em>gidilmez.</em> Oxford’da <em>okunur.</em></p>

      <p>ve,</p>

      <p>(b) Oxford’da <em>okuduktan</em> sonra <em>üniversiteden ayrılınır.</em></p>

      <p>“Düşülür demek istiyorsun?” diye sorardı Ammu. “İşte bunu kesinlikle yaparsın sen. Şu ünlü uçakların gibi yere çakılırsın.”</p>

      <p>Ammu, Chacko’nun uçaklarının üzüntü veren, ama önceden kesinlikle bilinen kaderinin, onun yeteneklerinin tarafsız bir ölçütü olduğunu söyledi.</p>
    </div>

    <div class="in-subchapter html5_section epub-type_subchapter">
      <p>Ayda bir kez (muson rüzgârlarının estiği günler dışında), posta yoluyla Chacko’ya bir paket gelirdi. İçinden hep balza ağacından bir model uçak takımı çıkardı. Minik bir benzin deposu ve motorlu pervaneleri olan bu uçağı kurmak genellikle sekiz on gününü alırdı Chacko’ nun. Uçak tamamlanınca, uçurmasına yardımcı olmaları için Estha ile Rahel’i alıp Nattakom’daki çeltik tarlalarına götürürdü. Bir dakikadan fazla uçmazdı uçak. Chacko’nun özenle kurduğu uçaklar her ay çamur yeşili çeltik tarlalarında yere çakılır, Estha ile Rahel de, deneyimli kurtarıcılar gibi, kalıntıları kurtarmak amacıyla tarlalara dalarlardı.</p>

      <p>Bir kuyruğu, bir depoyu, bir kanadı.</p>

      <p>Hasar görmüş bir motoru.</p>

      <p>Chacko’nun odası kırık tahta uçaklarla tıka basa doluydu.</p>

      <p>Ve her ay, bir başka model uçak takımı gelirdi. Chacko, uçakların düşmesinin suçunu hiçbir zaman model uçak takımına yüklemezdi.</p>
    </div>

    <div class="in-subchapter html5_section epub-type_subchapter">
      <p>Ancak Pappachi öldükten sonra Chacko, Madras Hıristiyan Üniversitesi’ndeki öğretmenlik görevinden istifa etti, elinde Balliol Küreği ve kafasında Turşu Kralı olma hayalleriyle Ayemenem’e geldi. Emekli ikramiyesini ve biriktirdiği parayı Bharat marka bir şişe kapaklama makinesine yatırdı. Üzerinde takım arkadaşlarının adlarının altın yaldızla yazılı olduğu küreği demir halkalarla fabrikanın duvarına asmıştı.</p>

      <p>Chacko gelene kadar fabrika ufak ama kazançlı bir işyeri olmuştu. Mammachi orayı büyükçe bir mutfak gibi işletiyordu. Chacko fabrikayı şahıs şirketi olarak kaydettirdi ve Mammachi’ye bundan böyle komanditer ortak olacağını söyledi. Parayı makine ve teçhizata (kutulama makinelerine, kazanlara, ocaklara) yatırıp işçilerin sayısını artırdı. Hemen arkasından para durumu kötüye gitmeye başladı, ama Chacko’nun Ayemenem’deki evin çevresindeki aileye ait çeltik tarlalarını ipotek ederek sağladığı yüksek banka kredileriyle yapay bir çözüm yolu bulundu buna. Ammu da fabrikada en az Chacko kadar çalışıyordu ama, Chacko ne zaman gıda denetçileriyle ya da sağlık müdürlüğünün mühendisleriyle konuşsa hep <em>benim</em> fabrikam, <em>benim</em> ananaslarım, <em>benim</em> turşularım diyordu. Yasal olarak gerçek durum buydu, çünkü kız evlat olan Ammu’nun mal ve mülk üzerinde hakkı yoktu.</p>

      <p>Chacko, Estha ile Rahel’e Ammu’nun mahkemede tanık bile olamayacağını söyledi.</p>

      <p>“Harika erkek-şoven toplumumuz sayesinde,” dedi Ammu.</p>

      <p>Chacko da, “Senin olan benimdir, benim olan da benimdir,” dedi.</p>

      <p>O yapıda, o cüssede biri için şaşırtıcı derecede yüksek sesliydi gülüşü. Güldüğü zaman, hiç yerinden kıpırdamasa da her yanı titriyordu.</p>

      <p>Chacko Ayemenem’e gelene kadar Mammachi’nin fabrikasının bir adı yoktu. Onun turşularına ve reçellerine herkes Sosha’nın Olgun Mangosu ya da Sosha’nın Muz Reçeli diyordu. Sosha, Mammachi’nin adıydı. Soshamma.</p>

      <p>Fabrikaya Cennet Turşuları ve Konserveleri adını veren Chacko olmuştu; Yoldaş K.N.M. Pillai’nin basımevinde etiket hazırlatıp bastırtan da oydu. Önceleri fabrikaya Zeus Turşuları ve Konserveleri adını vermek istemişti Chacko; ama bu fikri kimse kabul etmemişti, çünkü herkes Zeus’un anlamının açık olmadığını ve orasıyla da hiçbir ilgisi bulunmadığını söylüyordu; oysa Cennet’in ilgisi vardı. (Yoldaş Pillai’nin önerisi de –Parashuram Turşuları– tam tersi bir nedenle reddedildi: <em>Fazlasıyla</em> yereldi.)</p>

      <p>Bir tabela hazırlatıp Plymouth’un tavanına yerleştirmek Chacko’nun fikriydi.</p>
    </div>

    <div class="in-subchapter html5_section epub-type_subchapter">
      <p>Şimdi Koçin yolunda tabela takırdıyor, düşecek gibi sesler çıkarıyordu.</p>

      <p>Vaikom yakınında durup tabelayı sağlamlaştırmak için ip almak zorunda kaldılar. Bu da onların yirmi dakika daha gecikmelerine yol açtı. Rahel, <em>Neşeli Günler</em>’e geç kalmaktan korkmaya başladı.</p>

      <p>Sonra, Koçin’in dış mahallelerine yaklaştıklarında, demiryolu geçidinin kırmızı beyaz kolu iniverdi. Rahel, bunun, olmamasını dilediği için olduğunu biliyordu.</p>

      <p>Umutlarını denetim altında tutmayı henüz öğrenmemişti. Estha bunun Kötüye İşaret olduğunu söyledi.</p>

      <p>Şimdi filmin başını kaçıracaklardı. Julie Andrews’un tepenin üzerinde bir nokta gibi görünüp büyüdükçe büyümesini ve sonunda buzlu sulara benzeyen sesi ve naneli soluğuyla perdeyi kaplamasını.</p>

      <p>Kırmızı beyaz kolun üzerindeki kırmızı işarette beyaz yazıyla DUR yazılıydı.</p>

      <p>“RUD,” dedi Rahel.</p>

      <p>Sarı bir tahta perdede HİNTLİ OL, HİNT MALI AL yazılıydı.</p>

      <p>“LA ILAM TNİH, LO İLTNİH,” dedi Estha.</p>

      <p>İkizler vaktinden önce okumayı sökmüşlerdi. <em>Yaşlı Köpek Tom, Janet ile John</em> ve <em>Ronald Ridout</em> kitaplarını hızla okumuşlardı. Geceleri Ammu onlara Kipling’in <em>Cengel Kitabı</em>’ndan bölümler okurdu.</p>

      <blockquote>
        <p>Uçurtma Chil geceyi getirir,</p>

        <p>Yarasa Mang da serbest bırakır...</p>
      </blockquote>

      <p>Başucu lambasının ışığında kollarındaki ayva tüyleri kabarık görünürdü. Ammu kitap okurken sesini Shere Khan’ın sesi gibi hışır hışır çıkartabilirdi, ya da Tabaqui’ ninkine benzetip kişner gibi.</p>

      <blockquote>
        <p>“Seçersin ya da seçmezsin! Bu seçme lafı da nedir? Öldürdüğüm boğanın yanında durup alacağımı almak için senin köpek kovuğuna burnumu mu sokacağım? Konuşan benim, Shere Khan!”</p>
      </blockquote>

      <p><em>“Yanıtlayan da benim, Raksha (Şeytan),”</em> diye bağrışırlardı ikizler de, yüksek perdeden. Bir ağızdan değil, ama hemen hemen öyle.</p>

      <blockquote>
        <p>“Adamın yavrusu bana ait, Lungri – sadece bana! Öldürülmemeli. Ölmeyecek ve sürüyle birlikte koşacak, sürüyle birlikte avlanacak; ve sonunda da, seni avlayacak; küçük çıplak yavruları avlayan, kurbağaları yiyen, balıkları öldüren seni!”</p>
      </blockquote>

      <p>Çocukların resmî eğitimiyle görevlendirilmiş olan Bebek Kochamma, Charles ve Mary Lamb’in kısalttıkları <em>Fırtına</em>’dan bir bölüm okumuştu onlara.</p>

      <p><em>“Arının emdiği yeri ben de emerim,”</em> diyerek dolaşırlardı ortalıkta Estha ile Rahel, <em>“çuhaçiçeğinin içine dalarım.”</em></p>

      <p>Bebek Kochamma’nın Avustralyalı misyoner dostu Miss Mitten Ayemenem’i ziyaretinde Estha ile Rahel’e armağan olarak bir bebek kitabı verdiğinde –<em>Susie Squirrel’ in Serüvenleri</em>– çocuklar bayağı gücendiler buna. Önce düzden okudular kitabı. İki Kez Doğan Hıristiyanlar mezhebinin üyesi olan Miss Mitten, çocuklar kitabı ona yüksek sesle tersten okuyunca biraz Hayal Kırıklığına uğramış olduğunu söyledi.</p>

      <p><em>“eisuS ni’lerriuqS irelnevüreS. riB rahabkli ıhabas eisuS lerriuqS ıdnayu.”</em></p>

      <p>Çocuklar Miss Mitten’e hem <em>Malayalam</em>’ın hem de <em>Madam, I’m Adam</em>’ın<a class="si-noteref epub-type_noteref" href="#f5" id="ref_f5">5</a> hem tersten hem düzden aynı okunabildiğini gösterdiler. Miss Mitten hiç de hoşlanmadı bundan; sonunda onun Malayalam’ın ne olduğunu bile bilmediği çıktı ortaya. Ona bunun, Kerala’da herkesin konuştuğu dil olduğunu söylediler. O da orada konuşulan dile Keralaca dendiği izlenimini edinmiş olduğunu söyledi. Bu arada Miss Mitten’den hoşlanmadığına karar vermiş olan Estha da bunun Oldukça Budalaca Bir İzlenim olduğunu sandığını söyledi.</p>

      <p>Miss Mitten, Bebek Kochamma’ya Estha’nın kabalığından ve yazıları ters okuduklarından yakındı. Çocukların gözlerinde Şeytan’ı görmüş olduğundan söz etti. <em>ınatyeŞ şümrög nadnuğudlo.</em></p>

      <p>Çocuklardan: <em>Bundan sonra tersten okumayacağız</em> cümlesini yazmaları istendi. <em>Bundan sonra tersten okumayacağız.</em> Yüz kez. Düzden.</p>

      <p>Bundan birkaç ay sonra Miss Mitten Hobart’ta, bir kriket sahasının yanından geçen yolda, bir sütçü minibüsünün altında kalarak öldü. İkizlere kalırsa, sütçünün minibüsünün o anda geri gidiyor olmasında gizli bir adalet vardı.</p>
    </div>

    <div class="in-subchapter html5_section epub-type_subchapter">
      <p>Demiryolu geçidinin her iki yanında bekleyen otobüsler ve otomobiller çoğalmıştı. Üzerinde Kutsal Kalp Hastanesi yazan bir ambulansı bir düğün törenine gitmekte olan insanlar doldurmuştu. Gelin arka camdan dışarı bakıyordu. Boyası pul pul dökülen kocaman kırmızı haç, gelinin yüzünün bir yanını kapatmıştı.</p>

      <p>Otobüslere hep kız adı verilmişti. Lucykutty, Mollykutty, Beena Mol. Malayalam dilinde Mol, küçük kız demektir, Mon da küçük oğlan. Beena Mol’u, kafalarını Tirupati’de kazıtmış olan göçmenler doldurmuştu. Rahel, otobüsün penceresinde, düzenli aralıklarla yer alan kusmuk şeritlerinin üstünde bir sıra saçsız kafa görebiliyordu. Kusmanın nasıl bir şey olduğunu epeyce merak ediyordu. Kendisi hiç kusmamıştı. Bir kez bile. Estha kusmuştu, kustuğu zaman da cildi ısınıp parlamış, gözleri çaresizce ve pek güzel bakar olmuştu, Ammu da onu her zamankinden çok sevmişti. Chacko, Estha ile Rahel’in utanmazca bir sağlığa sahip olduklarını söylemişti. Sophie Mol da öyleydi. Chacko, bunun nedeni olarak, çoğu Süryani gibi akraba arası evlilikten olmamalarını göstermişti. Ve Zerdüştler gibi.</p>

      <p>Mammachi, torunlarının derdinin akraba evliliğinden çok daha kötü olduğunu söyledi. Kastettiği, ana-babalarının boşanmış olmasıydı. Sanki insanların önünde yalnızca bu iki seçenek vardı: Akraba Evliliği ya da Boşanma.</p>

      <p>Rahel derdinin ne olduğunu pek bilmiyordu, ama ara sıra yüzüne üzgün bir ifade yerleştirmeye çalışıyor, aynanın önünde iç çekiyordu. <em>“Şimdi yaptığım, şimdiye kadar yaptıklarımdan çok, çok daha iyi bir şey,”</em> derdi kendi kendine hüzünle; basamaklarda durup giyotine götürülmeyi bekleyen Charles Darnay rolündeki Sydney Carton’u oynardı Rahel, <em>İki Şehrin Hikâyesi</em>’nin Resimli Klasikler dizisinde çıkan uyarlamasına öykünerek.</p>

      <p>Saçsız göçmenlerin nasıl olup da böyle birbirinin tıpkısı kustuklarını merak ederdi; aynı anda kusup kusmadıklarını da (belki de müzik eşliğinde, bir otobüs şarkısının ritmine uyarak); ya da ayrı ayrı mı, peş peşe mi kustular diye düşünürdü.</p>

      <p>Başlangıçta, demiryolu geçidi kapanır kapanmaz, boşta çalışan motorların sabırsız sesi doldurmuştu havayı. Ama geçit bekçisi tutulmuş bacaklarının üzerinde kulübesinden çıkıp iki yana sallana sallana yürürken bekleyiş uzun sürecek dercesine çay kulübesini işaret etti; sürücüler motorları durdurdular, bacakları açılsın diye dolanıp durdular.</p>

      <p>Demiryolu Geçidi Tanrısı, bıkkın ve bezgin kafasını şöyle bir eğerek sargılı dilencileri, tepsilerinde taze hindistancevizi ve muz yaprakları üzerinde <em>parippu vada</em> satan adamları birden yoktan var ediverdi. Ve soğuk içecekler satanları. Koka kola, fanta, süt.</p>

      <p>Sargıları kir içindeki bir cüzamlı otomobilin penceresine yanaşmış dileniyordu.</p>

      <p>“Bu bana Merbromin gibi görünüyor,” dedi Ammu, adamın açık kırmızı kanına bakarak.</p>

      <p>“Kutlarım,” dedi Chacko. “Tıpkı bir burjuva gibi konuştun.”</p>

      <p>Ammu gülümsedi ve el sıkıştılar; sanki Gerçek ve Tam Bir Burjuva olduğu için bir Onur Belgesi veriliyordu Ammu’ya. İkizler, böylesi anlara değer verir, bir gerdanlığın ipine (seyrek de olsa) dizilen değerli boncuklar gibi korurlardı.</p>

      <p>Rahel ile Estha burunlarını Plymouth’un yan camlarına yapıştırdılar. Özlemle bakan hatmiler, hatmilerin gerisinde de belli belirsiz iki çocuk yüzü. Ammu, kesin bir sesle, yumuşamaksızın, “Hayır,” dedi.</p>

      <p>Chacko bir Charminar yaktı. Derin derin içine çekti, dilinde kalan bir tütün parçasını eliyle aldı.</p>

      <p>Plymouth’un içinde Bebek Kochamma aralarında dağ gibi oturduğundan Rahel Estha’yı rahatlıkla göremiyordu. Kavga etmesinler diye Ammu onların ayrı oturmalarında ısrar etmişti. Kavga ettikleri zaman Estha Rahel’e, Göçmen Sopa Çekirgesi derdi. Rahel de ona Kalça Elvis der, Estha’yı çileden çıkaran kıvrak, komik bir dansa girişirdi. Yumruk yumruğa dövüştüklerinde güçleri öylesine denk gelirdi ki kavgaları bitmek bilmez, önlerine çıkan her şey –masa lambaları, küllükler ve sürahiler– ya paramparça olur ya da onarılmayacak biçimde zarar görürdü.</p>

      <p>Bebek Kochamma iki koluyla öndeki koltuğun başlığına sarılmıştı. Araba hareket ettiğinde kol etleri rüzgârdaki ağır çamaşırlar gibi sallanırdı. Şimdiyse etli bir perde gibi sarkıyor, Estha’yı Rahel’in gözlerinden gizliyordu.</p>

      <p>Estha’nın oturduğu tarafta, çay ve içinde sinekler olan buğulu cam kavanozlarda bayat şekerli bisküviler satılan bir çay barakası vardı. Gazı kaçmasın diye takılan mavi benekli tıpaları olan kalın camlı şişelerde limonlu gazoz satılıyordu. Bir de üzerinde <em>Koka kolayla her şey daha iyi gider</em> yazılı, üzgün görünüşlü kırmızı bir soğutucu duruyordu.</p>

      <p>Demiryolu geçidinin delisi Murlidharan, miltaşının üzerinde dengesini yitirmeden tüneyip bacak bacak üstüne atmıştı. Husyeleriyle penisi aşağı sallanıyor, “KOÇİN 23” yazısını gösteriyordu.</p>
    </div>

    <div class="in-subchapter html5_section epub-type_subchapter">
      <p>Murlidharan’ın üzerinde birinin getirip başına taktığı ve içi görünen bir aşçı külahına benzeyen plastik bir torbadan başka bir şey yoktu; torbanın arkasındaki manzara, bulanık, aşçı külahı biçiminde ama yine de kesintisiz akıp gidiyordu. Canı istese bile başlığı çıkaramazdı Murlidharan, çünkü kolları yoktu. “42’de, Hindistan Ulusal Ordusu’nun ön saflarda çarpışan birliklerine katılmak üzere evinden kaçmasının üzerinden bir hafta geçmeden, Singapur’da kopmuştu kolları. Özgürlük’ten sonra 1. Sınıf Özgürlük savaşçısı olarak kendini tescil ettirmiş ve ömür boyu geçerli bir birinci sınıf tren pasosu sahibi olmuştu. Ama pasoyu da, aklı gibi yitirmişti; bu yüzden artık ne trenlerde ne de tren istasyonlarındaki büfelerde yaşayabilirdi. Murlidharan’ın ne evi ne de kilitleyecek kapısı vardı, ama eski anahtarlarını büyük bir özenle beline bağlayıp taşıyordu. Zihni, içinde gizli zevklerin barındığı dolaplarla doluydu.</p>

      <p>Bir çalar saat. Ezgili bir kornası olan kırmızı bir araba. Banyo için kırmızı bir bardak. Elmaslı bir eş. İçinde önemli kâğıtlar olan bir evrak çantası. Bürodan eve dönüş. Bir <em>“Üzgünüm Albay Sabhapathy, ama diyeceğimi dedim ben.”</em> Çocuklar için de gevrek muz cipsleri.</p>

      <p>Trenlerin geliş gidişlerini izledi. Anahtarlarını saydı.</p>

      <p>Hükümetlerin iktidara gelip iktidardan düşmelerini izledi. Anahtarlarını saydı.</p>

      <p>Otomobil camlarındaki, bakışları özlem dolu, hatmi burunlu çocukları izledi.</p>

      <p>Evsizler, çaresizler, hastalar, ufaklar ve yolunu yitirmişler, bütün bunlar penceresinin önünden geçtiler. O hâlâ anahtarlarını sayıyordu.</p>

      <p>Hangi dolabı açması gerekebileceğine hiç emin olamıyordu, ya da ne zaman. Alev alev yanan miltaşının üzerinde donuk saçları ve pencere gibi gözleriyle oturuyor ve ara sıra başka yere bakabilmekten mutlu oluyordu. Tekrar tekrar sayabileceği anahtarları olmasından da.</p>

      <p>Sayılar işe yarardı.</p>

      <p>Sayılar insanı uyuturdu.</p>

      <p>Murlidharan sayarken ağzını oynatıyor ve biçimli sözcükler üretiyordu:</p>

      <p><em>Onner.</em></p>

      <p><em>Runder.</em></p>

      <p><em>Moonner.</em></p>

      <p>Estha onun kır saçlarının dalgalı; rüzgâr alan kolsuz koltuk altlarındaki tüylerin kara lüleler biçiminde; cinsel organındaki tüylerin de siyah ve kıvırcık olduğunu gördü. Üç değişik türde tüyleri olan bir adam. Estha, bunun nasıl böyle olabildiğini merak etti. Kime sorabilirim, diye düşündü.</p>
    </div>

    <div class="in-subchapter html5_section epub-type_subchapter">
      <p>İçini dolduran bekleyiş, sonunda Rahel’i patlayacak duruma getirdi. Saatine baktı. İkiye on vardı. Julie Andrews’la Christopher Plummer’ı, burunları çarpışmasın diye yandan öpüşürlerken düşündü. Acaba insanlar hep yandan mı öpüşürler diye merak etti. Kime sorabilirim diye düşündü.</p>

      <p>Sonra, uzaktan gelen bir uğultu, bekleyen araçlara yaklaştı ve bir örtü gibi örttü onu. Bacaklarını rahatlatmakta olan sürücüler araçlarına bindiler ve kapılarını çarparak kapattılar. Dilencilerle satıcılar ortadan kayboldular. Birkaç dakika içinde yolda kimse kalmamıştı. Murlidharan dışında. Alev alev yanan miltaşının üzerine kıçını koyup tüneyen. Kaygılanmaksızın ve pek de meraklı olmadan.</p>

      <p>Ortalık karıştı. Polisler düdük çaldı.</p>

      <p>Bekleyen arabaların oluşturduğu sıranın gerisinden ellerinde kırmızı bayraklar ve flamalarla bir küme adam belirdi, uğultu büyüdükçe büyüyordu.</p>

      <p>“Camlarınızı kaldırın,” dedi Chacko. “Ve sakin olun. Bize zarar vermezler.”</p>

      <p>“Onlara katılsana yoldaş,” dedi Ammu Chacko’ya. “Ben kullanırım arabayı.”</p>

      <p>Chacko hiçbir şey söylemedi. Çenesindeki yağ birikintisinin altındaki kaslardan biri gerildi. Sigarasını fırlatıp attı, camını kaldırdı.</p>

      <p>Chacko sözde Marksistti. Fabrikada çalışan güzel kadınları odasına çağırtır ve onlara hakları ve sendika yasaları konusunda bilgi verme bahanesiyle pervasızca flört ederdi. Onları yoldaş diye çağırır, kendisine de yoldaş demelerini isterdi (bu, onları kıkır kıkır güldürürdü). Masaya kendisiyle birlikte oturmaları ve birlikte çay içmeleri için onları zorlaması, hem kadınları hem de Mammachi’yi güç durumda bırakırdı.</p>

      <p>Hatta bir keresinde Alleppey’de yapılan sendika kursuna katılmaları için bir grup kadını oraya götürmüştü. Otobüsle gidip vapurla dönmüşlerdi. Cam bilezikler ve saçlarında çiçeklerle mutluluk içinde geri gelmişlerdi.</p>

      <p>Ammu bütün bunların saçma olduğunu söylüyordu. <em>“Yoldaş! Yoldaş!”</em> oyunu oynayan şımarık bir prens bozmasıydı o. Eski <em>zamindar</em> zihniyetinden kurtulamamış bir Oxford <em>avatar</em>’ı<a class="si-noteref epub-type_noteref" href="#f6" id="ref_f6">6</a>; geçimleri kendisine bağlı olan kadınlara zorla kur yapan bir toprak sahibi.</p>
    </div>

    <div class="in-subchapter html5_section epub-type_subchapter">
      <p>Yürüyüşçüler yaklaşırken Ammu camını kaldırdı. Estha da kendi camını. Rahel de kendisininkini. (Güçlükle yaptı bunu, çünkü cam kolunun siyah kulpu düşmüştü.)</p>

      <p>O dar, engebeli yolda gökmavisi Plymouth birden olağanüstü iri kaldı. Tıpkı daracık bir koridordan geçen tombul bir kadın gibi. Tıpkı kilisede, kutsal ekmekle şaraba doğru ilerleyen Bebek Kochamma gibi.</p>

      <p>“Yere bakın!” dedi Bebek Kochamma ön sırada yürüyenler arabaya yaklaşırlarken. “Göz göze gelmeyin. Bu onları gerçekten kışkırtır.”</p>

      <p>Boynunun yan tarafında nabzı zonkluyordu.</p>

      <p>Birkaç dakika içinde, binlerce yürüyüşçü yolu dolduruverdi. İnsan ırmağının içinde otomobil adacıkları. Demiryolu geçidinin altından geçerken eğilip doğrulan ve rayların üzerinden kırmızı dalgalar halinde geçen yürüyüşçülerin bayrakları, havayı kıpkırmızı yapmıştı.</p>

      <p>Binlerce sesin tınısı, bekleyen arabaların üstünü bir Gürültü Şemsiyesi gibi kapladı.</p>

      <div class="poem html5_section">
        <span><em>“Inquilab Zindabad!</em></span> <span><em>Thozhilali Ekta Zindabad!”</em></span>
      </div>

      <p>“Yaşasın Devrim!” diye haykırıyorlardı. “Dünya İşçileri Birleşin!”</p>

      <p>Komünist Partisi’nin Kerala’da, Hindistan’ın –belki Bengal dışındaki– öteki yörelerine göre çok daha başarılı olmasını Chacko bile tam anlamıyla açıklayamıyordu.</p>

      <p>Birbirinden farklı birkaç kuram vardı bu konuda. Birine göre, bunun nedeni o eyaletteki Hıristiyan nüfusunun yoğunluğuydu. Kerala’nın nüfusunun yüzde yirmisi Süryanilerdi; bunlar, Hazreti İsa yeniden dirildikten sonra Doğu’ya giden Havari Aziz Thomas’ın Hıristiyan yaptığı yüz Brahman’ın soyundan geldiklerine inanıyorlardı. Yapısal olarak Marksizm (diyordu bu ilkel iddia), Hıristiyanlığın yerine geçebilen daha az karmaşık bir öğeydi. Tanrı’nın yerine Marks’ı, Şeytan’ın yerine burjuvaziyi, Cennet’in yerine sınıfsız bir toplumu, Kilise’nin yerine Parti’yi koyun: Olayın biçimi ve amacı hiç değişmezdi. Sonunda ödül verilen bir engelli yarış. Oysa Hindu zihniyeti daha karmaşık uyarlamalar gerektiriyordu.</p>

      <p>Bu kuramın güçlüğü, Kerala’daki varlıklı, mülk sahibi (turşu fabrikası çalıştıran) toprak ağalarının çoğunun Süryani olmasıydı; onlar için komünizm ölümden de beter bir yazgı demekti. Onlar her zaman Kongre Partisi’ne oy vermişlerdi.</p>

      <p>İkinci bir kurama göreyse neden, o eyaletteki okuma yazma oranının görece yüksek olmasıydı. Belki. Oysa okuma yazma düzeyinin yüksek oluşu komünist hareket sayesindeydi.</p>

      <p>Aslında işin sırrı, komünizmin Kerala’ya sinsice sızmış olmasıydı. Kastlara ayrılmış, aşırı geleneksel bir toplumun geleneksel değerlerini asla açıkça sorgulamayan reformist bir hareket olarak gelmişti. Marksistler, toplumsal grupların <em>içinden</em> yürütüyorlardı çalışmalarını, onlara asla meydan okumayarak, okumadıklarını da belli etmeyerek. Bir kokteyl devrimiydi sundukları. Doğu Marksizmi’yle sağlam inançlı Hinduizm’in baş döndürücü bir karışımıydı, bir tutam da demokrasi eklenmişti bu karışıma.</p>

      <p>Chacko partiye kayıtlı bir üye olmasa da erken yaşlarda komünizmi benimsemiş ve partinin yaşadığı bütün güçlükler sırasında sadık bir destekçisi olarak kalmıştı.</p>

      <p>Komünistlerin Parlamento seçimini kazandıkları ve Nehru’nun onları hükümeti kurmakla görevlendirdiği 1957’deki o rahatlama sırasında Chacko Delhi Üniversitesi’nde öğrenciydi. Chacko’nun hayranı olduğu Yoldaş E.M.S. Namboodiripad, Kerala’da Marksizm’in görkemli Brahman rahibiydi ve dünyada demokratik yollardan seçilmiş ilk komünist hükümetin başbakanı oldu. Komünistler bir anda kendilerini, hem halkı yönetme ve hem de devrimi körükleme gibi olağanüstü –eleştirmenlere göre tuhaf– bir durumun içinde buldular. Bu işi nasıl yapacağı konusunda Yoldaş E.M.S. Namboodiripad kendi kuramını geliştirdi. Chacko onun <em>Komünizme Huzurlu Geçiş</em> adlı bilimsel çalışmayı, bir yeniyetmenin yılmaz çabası ve tutkulu bir hayranın körü körüne benimsemesiyle inceledi. Bu çalışma, Yoldaş E.M.S. Namboodiripad’ın hükümetinin, toprak reformlarının uygulanması, polisin yetkilerinin kısıtlanması, adalet düzeninin güç kullanarak yeniden yapılandırılması ve “Merkezdeki Reaksiyoner Halk-Karşıtı Kongre Hükümetini Engelleme” konusunda neler yapmayı tasarladığını ayrıntılarıyla açıklıyordu.</p>

      <p>Ne yazık ki, yıl sona ermeden Huzurlu Geçiş’in Huzur bölümü sona erdi.</p>

      <p>Her sabah kahvaltıda, Kraliyet Böcekbilimcisi, Kerala’yı allak bullak eden isyanlar, grevler ve polisin uyguladığı şiddet konusunda gazetelerde çıkan haberleri okuyarak tartışma meraklısı Marksist oğluyla alay ediyordu.</p>

      <p>Chacko sofraya geldiğinde, “Evet, Karl Marx!” diye alayla gülerdi Pappachi. “Bu lanet olası öğrencileri ne yapacağız şimdi bakalım? Budala kundakçılar halk hükümetine karşı ortalığı kışkırtıyorlar. Onları ortadan kaldırmalı mıyız? Herhalde öğrenciler artık halk sayılmıyor, değil mi?”</p>

      <p>Bundan sonraki iki yıl boyunca, Kongre Partisi’nin ve kilisenin de kışkırtmasıyla, siyasal uyumsuzluk anarşiye dönüştü. Chacko üniversiteden mezun olup bir ikinci mezuniyet için Oxford’a doğru yola çıktığında Kerala iç savaşın eşiğine gelmişti. Nehru, komünist hükümeti azletti ve yeniden seçime gidileceğini duyurdu. Kongre Partisi bir kez daha iktidara geldi.</p>

      <p>Yoldaş EMS Namboodiripad’ın partisinin yeniden seçimleri kazanması ancak 1967 yılında mümkün oldu, ilk iktidara gelişlerinin üstünden neredeyse on yıl geçtikten sonra. Bu kez artık iki ayrı parti –Hindistan Komünist Partisi ve Hindistan Komünist (Marksist) Partisi– haline gelmiş olan partilerin kurduğu koalisyonun bir parçası olarak. HKP ve HK(M)P’nin.</p>

      <p>Pappachi artık hayatta değildi. Chacko da karısından boşanmıştı. Cennet Turşuları kurulalı yedi yıl olmuştu.</p>

      <p>Kerala açlığın ve kurak geçmiş bir yağmur mevsiminin acılarını çekiyordu. İnsanlar ölüyordu. Hükümetlerin öncelikler listesinde açlık en ön sırada geliyordu.</p>

      <p>Yoldaş EMS hükümetteki ikinci döneminde Huzurlu Geçiş’i daha ciddiyetle uygulamaya koyuldu. Bu da Çin Komünist Partisi’nin gazabına uğramasına yol açtı. “Parlamento Budalalığı” yüzünden ona karşı çıktılar ve “insanları rahatlatmak ve böylece halkın bilinçliliğini köreltip onları Devrim’den uzaklaştırmakla” suçladılar.</p>

      <p>Pekin artık, HK(M)P’nin en yeni ve en savaşçı fraksiyonunu, Bengal’in bir köyü olan Naksalbari’de silahlı ayaklanma hazırlamış olan Naksalit’leri<a class="si-noteref epub-type_noteref" href="#f7" id="ref_f7">7</a> destekliyordu. Bu fraksiyon, köylülerden savaşçı kadrolar kuruyor, topraklara el koyuyor, sahiplerini kovarak Sınıf Düşmanlarını yargılamak üzere halk mahkemeleri kuruyordu. Naksalist hareket bütün ülkeye yayıldı, her burjuvanın yüreğine dehşet saldı.</p>

      <p>Kerala’da, zaten dehşet soluyan havaya heyecan ve korku tohumları serptiler. Kuzeyde cinayetler başlamıştı. O yılın mayıs ayında gazetelerde, bir sokak lambasına bağlanıp kafası uçurulan bir toprak sahibinin bulanık fotoğrafı yer aldı. Kafası bedeninden biraz ötede, suya da kana da benzeyen koyu renkli bir birikintinin içinde duruyordu. Siyah beyaz fotoğrafta hangisi olduğunu anlamak zordu. Şafaktan önceki alacakaranlıkta.</p>

      <p>Hayret dolu gözleri açıktı.</p>

      <p>Yoldaş EMS Namboodiripad (Sirk Köpeği, Sovyet Yardakçısı) Naksalitleri partisinden attı ve parlamentoya yönelik amaçları için halkı kışkırtmayı sürdürdü.</p>

      <p>O gökmavisi aralık gününde gökmavisi Plymouth’un çevresinde yürüyenler, bu sürecin bir parçasıydı. Yürüyüşü düzenleyen de Travancore-Koçin Marksist İşçi Sendikası’ydı. Trivandrum’daki<a class="si-noteref epub-type_noteref" href="#f8" id="ref_f8">8</a> yoldaşları sekreterliğe yürüyecek ve halkın isteklerini gösteren bildirgeyi Yoldaş EMS’ye vereceklerdi. Şefine dilekçe veren orkestra. Sabahın yedisinden akşamın altı otuzuna kadar tam on bir buçuk saat tarlalarda çalıştırılan çeltik işçilerine öğlenleri bir saat yemek molası verilmesini istiyorlardı. Kadın işçilerin ücretlerinin günde bir rupi yirmi beş payzadan üç rupiye yükseltilmesini, erkeklerinkinin de iki rupi elli payzadan dört rupi elli payzaya. Ayrıca <em>Dokunulmazlar</em>’ın da kastlarının adıyla çağrılmasını istemiyorlardı. Kendilerine Achoo <em>Parayan,</em> Kelan <em>Paravan</em> ya da Kuttan <em>Pulayan</em> değil de yalnızca Achoo, Kelan ya da Kuttan denilmesini istiyorlardı.</p>

      <p>Kakule Kralları, Kahve Kontları ve Kauçuk Baronları –eski yatılı okul arkadaşları– uzaklardaki ıssız arazilerinden kalkıp geliyor, Yelken Kulübü’nde buz gibi bira yudumluyorlardı. Bardaklarını kaldırıp, <em>“Bizim adına gül dediğimiz...”</em> diyorlar, içlerinde yükselen korkuyu gizlemek için alaylı alaylı gülüyorlardı.</p>
    </div>

    <div class="in-subchapter html5_section epub-type_subchapter">
      <p>O günkü yürüyüşçüler, partide çalışanlar, öğrenciler ve işçilerdi. <em>Dokunulabilirler</em> ve <em>Dokunulmazlar.</em> Omuzlarında, yeni bir fitille tutuşturulan bir varil dolusu eski öfke taşıyorlardı. Bu öfkenin Naksalit bir yanı vardı, yeni bir yanı da.</p>

      <p>Rahel, Plymouth’un penceresinden, onların ağzından en yüksek sesle çıkan sözcüğün <em>Zindabad</em> olduğunu görebiliyordu. Ve bunu söylerken boyun damarlarının şiştiğini. Ve bayrakları ve flamaları tutan kolların yumru yumru ve sert olduğunu.</p>

      <p>Plymouth’un içi sessiz ve sıcaktı.</p>

      <p>Bebek Kochamma’nın korkusu, arabanın zemininde nemli, yapışkan bir puro gibi yuvarlanmış duruyordu. Bu yalnızca başlangıçtı. Bu korku yıllar içinde büyüyüp onu yutacaktı. Kapılarını ve pencerelerini kilitlettirecekti ona. Bu korku yüzünden iki tane saç çizgisi olacaktı ve iki ağzı. Onunkisi eskiden, yılların ötesinden gelen bir korkuydu. Malından mülkünden olma korkusu.</p>

      <p>Bebek Kochamma tespihindeki yeşil boncukları saymayı denedi ama dikkatini toplayamıyordu. Biri arabanın camına eliyle vurdu.</p>

      <p>Sıcacık gökmavisi kaportanın üzerine bir yumruk indi. Motor kapağı açıldı. Plymouth, hayvanat bahçesinde doyurulmayı bekleyen huysuz bir hayvana benzemişti.</p>

      <p>Bir çörek isteyen.</p>

      <p>Bir muz.</p>

      <p>Bir yumruk daha indirilince motor kapağı kapandı. Chacko camını açtı, yumruğu indiren adama seslendi.</p>

      <p>“Teşekkürler <em>keto!”</em> dedi. “Valarey, teşekkürler!”</p>

      <p>“Bu kadar yaltaklanma, yoldaş,” dedi Ammu. “İsteyerek yapmadı. Yardım etmek filan istememişti o adam. Bu eski arabanın içinde gerçek bir Marksist yüreğin çarptığını nerden bilsin ki?”</p>

      <p>“Ammu,” dedi Chacko, sesi dingindi, istifini bozmadan konuşuyordu. “Şu kokuşmuş kinizminin her şeyi bozmasını engellemen mümkün mü acaba?”</p>

      <p>Sessizlik suyla şişmiş bir sünger gibi doldurdu arabanın içini. <em>Kokuşmuş</em> sözcüğü, yumuşak bir şeyi kesen bir bıçak gibi inmişti. Güneş ürpertici bir iç çekişle parlıyordu. İşte ailelerin sorunu buydu. Sevimsiz doktorlar gibi, onlar da insanın neresinin acıyacağını biliyorlardı.</p>
    </div>

    <div class="in-subchapter html5_section epub-type_subchapter">
      <p>Tam o sırada Rahel Velutha’yı gördü. Vellya Paapen’ in oğlu Velutha’yı. En sevdiği arkadaşı Velutha’yı. Elinde kırmızı bayrakla yürüyen Velutha’yı. Beyaz bir gömlek ve <em>munduyla,</em> boyun damarları şişmiş olarak. Genellikle hiçbir zaman gömlek giymezdi.</p>

      <p>Rahel ansızın camını indirdi.</p>

      <p>“Velutha! Velutha!” diye seslendi.</p>

      <p>Adam bir an donup kaldı, elinde bayrağı, bu sese kulak verdi. Duyduğu, hiç tanıdık olmayan bir ortamda tanıdık bir sesti. Oturduğu kanepede ayağa kalkmış olan Rahel, otomobil biçimindeki bir otçul hayvanın boynuzu gibi Plymouth’un penceresinden dışarı uzanmış, çırpınıyordu. Tokyo’da Aşk’la tutturulmuş fıskıye saçı ve sarı çerçeveli kırmızı güneş gözlüğüyle.</p>

      <p>“Velutha! <em>İviday!</em> Velutha!” Onun da boyun damarları şişmişti.</p>

      <p>Velutha kenara çekildi ve çevresindeki kargaşanın içinde ustalıkla kayboldu.</p>

      <p>Arabanın içinde Ammu yana döndü, gözleri öfke doluydu. Rahel’in baldırlarına vuruyordu, çünkü kızın arabanın içinde kalan tek yeri baldırlarıydı. Baldırları ve Bata sandaletleri içindeki esmer ayakları.</p>

      <p>“Kendine gel!” dedi Ammu.</p>

      <p>Bebek Kochamma Rahel’i aşağı çekti, Rahel şaşkınlık içinde, gürültüyle koltuğa düştü. Bir yanlış anlama olduğunu düşünmüştü.</p>

      <p>“Velutha’ydı o!” diye açıkladı gülümseyerek. “Elinde de bir bayrak vardı!”</p>

      <p>Bayrağın çok etkileyici bir araç olduğunu düşünmüştü. Bir arkadaşta bulunması doğru olan bir şey.</p>

      <p>“Budala, salak kızın tekisin!” dedi Ammu.</p>

      <p>Ammu’nun ani, keskin öfkesi Rahel’i arabanın koltuğuna çivilemişti. Çok şaşırmıştı. Ammu neden bu kadar kızmıştı? Neye kızmıştı?</p>

      <p>“Ama oydu o!” dedi Rahel.</p>

      <p>“Kes sesini!” dedi Ammu.</p>

      <p>Rahel Ammu’nun alnını ve üst dudağını ince bir ter tabakasının kapladığını gördü, gözleri de cam gibi sertleşmişti. Pappachi’nin Viyana’daki fotoğrafçıda çekilen fotoğrafında olduğu gibi. (Pappachi’nin Pervanesi nasıl da çocuklarının damarlarında mırıldanıyordu!)</p>

      <p>Bebek Kochamma Rahel’in camını kaldırdı.</p>
    </div>

    <div class="in-subchapter html5_section epub-type_subchapter">
      <p>Yıllar sonra, pırıl pırıl bir sonbahar sabahı, New York’un dışında, pazar günü Grand Central’dan Croton Harmon’a giden bir trende birden bütün bunları hatırladı Rahel. Ammu’nun yüzündeki o ifadeyi. Tıpkı bir bulmacanın eksik parçası gibi. Bir kitabın sayfalarında başıboş dolaşan ve asla bir cümlenin sonuna yerleşmeyen bir soru işareti gibi.</p>

      <p>Ammu’nun gözlerindeki o sert cam bakışı. Üst dudağındaki o ter parıltısını. Ve o apansız, öfke dolu sessizliğin soğukluğunu.</p>

      <p>Bütün bunların anlamı neydi?</p>

      <p>Pazar treni neredeyse boştu. Rahel’in karşı tarafında, yanakları çatlamış, bıyıklı bir kadın öksürüp balgam çıkarıyor ve bunu kucağındaki pazar gazetelerinden koparıp büktüğü kâğıt parçalarına koyuyordu. Balgam sergisi açar gibi bu küçük paketleri önündeki boş sıranın üzerine düzgünce sıralıyordu. Bunu yaparken de tatlı, sakin bir sesle kendi kendine konuşuyordu.</p>

      <p>Anı, trendeki o kadındı. Karanlık dolaptaki şeyleri karıştırıp en olmayacakları –uçup kaçan bir bakışı, bir duyguyu– alıp çıkarması delilikti. Duman kokusunu. Bir sileceği. Bir annenin cam gözlerini. Karanlığın içinde kocaman bölgelerin üzerini örtülü bırakması da akıllılıktı. Hatırlanmadan.</p>

      <p>Yolculuk arkadaşının deliliği Rahel’i rahatlatıyordu. Onu New York’un karmakarışık rahminin içine iyice çekiyordu. Rahel’i rahat bırakmayan öteki, çok daha dehşet verici şeyden uzaklaştırıyordu. <em>Ekşi metal kokusu, çelik otobüs tutamaklarının ve biletçinin onları tutmaktan kokan ellerinin kokusu gibi. Ağzı, yaşlı bir adamınkine benzeyen genç bir adam gibi.</em></p>

      <p>Trenin dışında Hudson Irmağı ışıldıyordu, ağaçlar sonbaharın kızılkahve rengine bürünmüşlerdi. Hafif bir soğuk vardı.</p>

      <p>“Meme başın havaya kalkmış!” dedi Larry McCaslin Rahel’e ve elini Rahel’in penye tişörtünün altında üşüyüp dikilen meme başının üzerine yavaşça koydu. Rahel’ in neden gülümsemediğini merak etti.</p>

      <p>Rahel, evini düşündüğü zaman orayı, neden hep yağlı ahşap teknelerin koyu renklerini ve pirinç lambalarda titreşen alevlerin içi boş çekirdeğini düşündüğünü merak etti.</p>
    </div>

    <div class="in-subchapter html5_section epub-type_subchapter">
      <p>O adam <em>gerçekten</em> Velutha’ydı.</p>

      <p>Rahel bu kadarından emindi. Onu gözleriyle görmüştü. O da onu görmüştü. Rahel onu nerede, ne zaman olursa olsun tanırdı. Ve eğer üzerinde gömlek olmasaydı arkadan bile tanırdı onu. Sırtını tanıyordu. O sırtta taşınmıştı. Hem de sayısız kez. Orada, sivri uçlu kuru bir yaprak biçiminde açık kahverengi bir doğum lekesi vardı. Velutha onun uğurlu bir yaprak olduğunu, muson rüzgârlarını vaktinde getirdiğini söylüyordu. Kara tenli bir sırtta kahverengi bir yaprak. Gecenin içinde bir sonbahar yaprağı.</p>

      <p>Yeterince uğurlu olmayan uğurlu bir yaprak.</p>
    </div>

    <div class="in-subchapter html5_section epub-type_subchapter">
      <p>Velutha aslında marangoz olmayacaktı.</p>

      <p>Ona Velutha –Malayalam dilinde beyaz anlamına geliyordu bu– denmesinin nedeni, simsiyah oluşuydu. Babası Vellya Paapen bir Paravan’dı. Palmiye şarabı üretirdi. Bir gözü camdı. Çekiçle bir granit parçasını biçimlendirirken bir kıymık fırlayıp sol gözüne gelmiş ve yarıp geçmişti.</p>

      <p>Velutha delikanlıyken Vellya Paapen ile birlikte Ayemenem’deki evin arka kapısına gelir, arazideki ağaçlardan topladıkları hindistancevizlerini teslim ederdi. Pappachi, Paravanların eve girmesine izin vermezdi. Kimse izin vermezdi. <em>Dokunulabilirlerin</em> dokundukları hiçbir şeye dokunmalarına izin verilmezdi onların. Kast Hindular ve Kast Hıristiyanlar. Mammachi Estha ile Rahel’e, genç kızlığında, Paravanların ellerinde bir süpürgeyle geri geri sürünmelerinin ve kendi ayak izlerini silmelerinin istendiği günler olduğunu hatırladığını anlattı; bunun nedeni Brahmanların ya da Süryanilerin yanlışlıkla bu ayak izlerine basıp kendilerini pisletmemeleriydi. Mammachi’nin gençliğinde, Öteki <em>Dokunulmazlar</em> gibi Paravanların da halka açık yollarda yürümelerine, belden yukarısını örtmelerine, şemsiye taşımalarına izin verilmezdi. Konuştukları kişiyi pis soluklarıyla kirletmemeleri için konuşurken elleriyle ağızlarını örtmeleri gerekirdi.</p>

      <p>İngilizler Malabar’a geldiğinde, bir kısım Paravan, Pelaya ve Pulaya (içlerinde Velutha’nın büyükbabası Kelan da vardı), <em>Dokunulmazlık</em> musibetinden kurtulmak amacıyla Hıristiyanlığı kabul edip Anglikan Kilisesi’ne katıldı. Teşvik edilmeleri için onlara biraz yiyecek ve para da verildi. Bu adamlara Pirinç Hıristiyanları denirdi. Yağmurdan kaçarken doluya tutulmuş olduklarının farkına varmaları uzun sürmedi. Ayrı ayin saatleri ve ayrı rahipleri olan ayrı kiliselere konuldular. Hatta özel bir hak tanındı onlara ve kendilerine ait Parya piskoposları oldu. Bağımsızlık’tan sonra, iş sağlanması ya da düşük faizli banka kredisi almak gibi hükümetten hiçbir yardım görmeyeceklerini öğrendiler, çünkü resmî olarak, kâğıt üzerinde Hıristiyan’dılar, dolayısıyla da kast dışı. Ayak izlerini süpürgesiz olarak silmek zorunda olmak gibi bir şeydi bu. Ya da daha kötüsü, ayak izi bırakmalarına <em>izin verilmemesi</em> gibi bir şey.</p>

      <p>Küçük Velutha’nın ellerini kullanmada özel bir yeteneği olduğunu ilk keşfeden, Delhi’den ve Kraliyet Böcekbilimi’nden izinli gelen Mammachi oldu. O sıralarda Velutha on bir yaşındaydı, Ammu’dan üç yaş kadar küçüktü. Küçük bir sihirbaz gibiydi. Kurutulmuş palmiye saplarından karmaşık oyuncaklar yapabiliyordu: küçücük yeldeğirmenleri, çıngıraklar, minicik mücevher kutuları; tapioka köklerini oyup kusursuz kayıklar, baladur ağacının meyvelerinden küçük heykeller yapabiliyordu. Bunları Ammu’ya getiriyor, (kendisine öğretildiği gibi) Ammu alırken eli eline değmesin diye avuçlarına koyup uzatıyordu ona. Kendisi Ammu’dan yaşça küçük olduğu halde ona Ammukutty diyordu, Küçük Ammu. Mammachi Vellya Paapen’i, oğlunu, kendi kayınbabası Punnyan Kunju’nun kurmuş olduğu <em>Dokunulmazlar</em> Okulu’na göndermesi için ikna etti.</p>

      <p>Bavyera’daki bir marangoz locasından Johann Klein Kottayam’a gelip Hıristiyan Misyoner Derneği’nin yanında üç yıl geçirerek yerel marangozlarla atölye çalışması yaptığında Velutha on dört yaşındaydı. Her akşamüzeri, okul bitiminde Velutha Kottayam’a giden otobüse atlar, gün ağarana kadar Klein’la çalışırdı. On altı yaşına geldiğinde Velutha liseyi bitirmiş ve usta bir marangoz olmuştu. Kendine ait marangozluk araçlarına sahipti, tasarım konusundaki duyarlılığı da belli belirsiz Almanlık kokuyordu. Mammachi için, gülağacından bir Bauhaus yemek masasıyla on iki iskemle ve bir de geleneksel Bavyera koltuğu yaptı. Bebek Kochamma’nın her yıl düzenlediği ve İsa’nın doğumunu canlandıran temsiller için, çocukların sırtlarına arka çantası gibi oturan tel çerçeveli melek kanatları hazırladı; aralarında Cebrail’in görüneceği kartondan bulutlar ve içinde İsa’nın dünyaya geleceği takılıp sökülür bir de yemlik. Mammachi’nin bahçesindeki melek heykelinin gümüş bir yay çizerek fışkıran suyu nedendir bilinmez kuruduğunda, heykelin mesanesini onaran da yine Dr. Velutha oldu.</p>

      <p>Marangozluk becerisinin yanında Velutha makinelerden de anlıyordu. Mammachi (<em>Dokunulabilirler</em>’e özgü o anlaşılmaz mantıkla), sık sık Velutha bir Paravan olmasaydı mühendis olabilirdi der dururdu. Velutha radyoları, saatleri, tulumbaları onarıyordu. Su tesisatının ve evdeki bütün elektrikli araçların bakımını yapıyordu.</p>

      <p>Mammachi arka taraftaki verandayı kapatmaya karar verdiğinde, sonraları Ayemenem’de pek rağbet gören akordeon kapıyı tasarlayan ve hazırlayan da yine Velutha olmuştu.</p>

      <p>Fabrikadaki makineleri Velutha’dan iyi bilen yoktu.</p>

      <p>Chacko Madras’taki işinden ayrılıp yanında bir Bharat marka şişe kapaklama makinesiyle Ayemenem’e döndüğünde o makinenin parçalarını bir araya getiren ve kuran Velutha oldu. Yeni konserveleme makinesinin ve otomatik ananas dilimleyicinin bakımını yapan Velutha’ydı. Su pompasını ve dizelle çalışan küçük jeneratörü yağlayan da. Alüminyum levhayla astarlanmış, temizlemesi kolay kesici yüzeyleri ve meyve kaynatılan, zemin kattaki fırınları hazırlayan da.</p>

      <p>Oysa Velutha’nın babası Vellya Paapen, bir Eski Dünya Paravan’ıydı. Geri geri sürünülen günleri yaşamıştı; kendisi için yaptıkları yüzünden Mammachi’ye ve ailesine duyduğu şükran, suları kabarmış bir ırmak kadar derin ve engindi. Taş kıymığının yol açtığı kaza olduğunda cam göz işini ayarlayan ve parasını ödeyen Mammachi olmuştu. Ona olan borcunu hâlâ ödeyip bitirememişti; kendisinden bunun beklenmediğini, bunu asla ödeyemeyeceğini biliyordu, ama yine de o gözün kendi gözü olmadığını hissediyordu. Duyduğu minnettarlık gülümsemesini genişletmiş; sırtını bükmüştü.</p>

      <p>Vellya Paapen küçük oğlu için kaygılanıyordu. Kendisini korkutan şeyin ne olduğunu bilemiyordu. Onun söylemiş olduğu bir şey değildi. Ya da yapmış olduğu. <em>Ne</em> söylediği değil, <em>nasıl</em> söylediğiydi. <em>Ne</em> yaptığı değil, <em>nasıl</em> yaptığıydı.</p>

      <p>Belki de kararlı oluşuydu. Yersiz bir güven duygusu. Yürüyüşünde görünen. Başını tutuş biçiminde. Kendisine sorulmadan dingince önerilerde bulunmasında. Ya da karşı koyar görünmeden önerilere dingince boş vermesinde.</p>

      <p>Bu nitelikler <em>Dokunulabilirler</em>’de olunca kesinlikle kabul edilebilir, hatta arzu edilebilir oluyordu; oysa Vellya Paapen bunların bir Paravan’da küstahlık sayılabileceğini (ve sayılacağını, hatta sayılması gerektiğini) düşünüyordu.</p>

      <p>Vellya Paapen, Velutha’yı uyarmaya çalıştı. Ancak kendisini kaygılandıran şeyin ne olduğunu tam olarak saptayamadığı için Velutha onun bu belirsiz kaygısını yanlış anladı. Aldığı kısa eğitim ve doğal yetenekleri yüzünden babası kendisini kıskanıyor gibi geldi. Vellya Paapen’in iyi niyeti, kısa sürede amacından uzaklaşıp oğlunun başının etini yemeye, ağız dalaşına ve babayla oğul arasında genel bir hoşnutsuzluk havasına dönüştü. Annesi ne kadar üzülse de Velutha evden uzak durmaya başladı. Geç saatlere kadar çalışıyordu. Irmakta balık tutuyor, ateş yakıp pişiriyordu. Açık havada, ırmak kıyısında uyuyordu.</p>

      <p>Günün birinde ortadan kayboldu. Dört yıl boyunca ondan haber alınamadı. Trivandrum’da Refah ve Konut Bakanlığı hesabına bir inşaat alanında çalıştığı söylendi. Sonra da kaçınılmaz olarak, Naksalit olduğu söylentisi yayıldı. Hapise girip çıktığı. Birisi de onun Quilon’da görüldüğünü söyledi.</p>

      <p>Annesi Chella veremden öldüğünde Velutha’yla bir türlü bağlantı kurulamadı. Sonra ağabeyi Kuttappen, bir hindistancevizi ağacından düşüp omuriliğini sakatladı. Felç oldu, çalışamadı. Velutha bu kazayı haber aldığında üzerinden tam bir yıl geçmişti.</p>

      <p>Velutha Ayemenem’e döneli beş ay olmuştu. Nerede olduğunu ya da ne yaptığını asla anlatmadı.</p>

      <p>Mammachi Velutha’yı fabrikaya marangoz olarak aldı ve ona genel bakım işlerinin sorumluluğunu verdi. Bu, fabrikadaki <em>Dokunulabilir</em> işçiler arasında büyük bir öfkeye neden oldu, çünkü onlara göre Paravanlar marangoz <em>olamazlardı.</em> Ve elbette ki ortadan kaybolup yeniden ortaya çıkan Paravanlar yeniden işe alınamazlardı.</p>

      <p>Hem ötekilerin gönlünü almak hem de başka kimsenin Velutha’ya marangoz olarak iş vermeyeceğini bildiği için Mammachi ona bir <em>Dokunulmaz</em>’a vereceğinden az, ama bir Paravan’a vereceğinden daha yüksek ücret ödüyordu. Mammachi onun eve girmemesine özen gösteriyordu (onarılacak ya da kurulacak bir şey olmadığı sürece). Fabrika alanına girmesine ve <em>Dokunulabilirler</em>’in dokunduğu şeylere el sürmesine izin verildiği için Velutha’nın minnettar olması gerektiğini düşünüyordu. Bunların bir Paravan için büyük bir aşama olduğunu söylüyordu.</p>

      <p>Evinden uzak kaldığı onca yılın ardından Ayemenem’e döndüğünde Velutha hâlâ aynı çevikliği taşıyordu üzerinde. Aynı kendinden eminliği. Ve Vellya Paapen onun için şimdi eskisinden de çok korkuyordu. Ama bu kez çenesini tuttu. Hiçbir şey söylemedi.</p>

      <p>En azından, Dehşet’in pençesine düşene dek sustu. Her gece küçük bir kayıkla ırmağın karşı kıyısına kürek çekildiğini görene dek. O kayığın gün doğumunda geri döndüğünü görene dek. <em>Dokunulmaz</em> oğlunun neye dokunduğunu görene dek. Dokunmaktan da öte gittiğini.</p>

      <p>İçine girdiğini.</p>

      <p>Sevdiğini.</p>

      <p>Dehşet’in pençesine düşünce Vellya Paapen, Mammachi’ye gitti. İpotekli gözü dimdik karşıya bakıyordu. Asıl gözüyle ağladı. Yanaklarının biri gözyaşıyla ıslandı. Ötekisi kuru kaldı. Mammachi kendisine dur diyene kadar başını bir o yana bir bu yana bir o yana salladı. Sıtmalılar gibi titreyip durdu. Mammachi buna bir son vermesini istedi ama o bunu yapamadı, çünkü korku emir dinlemez. Bir Paravan’ın korkusu bile. Vellya Paapen, Mammachi’ye neler gördüğünü anlattı. Bir canavara hayat verdiği için Tanrı’dan bağışlanma diledi. Oğlunu kendi elleriyle öldürmeyi önerdi. Can verdiği şeyi mahvetmeyi.</p>

      <p>Yandaki odada olan Bebek Kochamma sesleri duydu ve neler olduğunu anlamak için içeri geldi. Dert ve Tasa’nın yaklaşmakta olduğunu gördü, gizliden gizliye, yüreğinin derinlerinde, büyük bir sevinç duydu.</p>

      <p>Başka şeylerin yanında, şunu da söyledi: <em>“O kokuya nasıl dayanabildi? Bu Paravanların tuhaf bir kokuları olduğunun farkında değil misin?”</em></p>

      <p>Zorla ıspanak yedirilen bir çocuk gibi abartılı bir biçimde ürperdi. İrlandalı bir Cizvit’in kokusunu Paravanların tuhaf kokusuna yeğlerdi.</p>

      <p>Hem de nasıl. Hem de nasıl.</p>
    </div>

    <div class="in-subchapter html5_section epub-type_subchapter">
      <p>Velutha, Vellya Paapen ve Kuttappen, Ayemenem’ deki evin aşağısında, ırmak kıyısında kırmızı kilden küçük bir kulübede yaşıyorlardı. İki ev arasındaki uzaklık, Esthappen ile Rahel için hindistancevizi ağaçlarının arasından üç dakikalık bir koşu demekti. Ammu ile birlikte Ayemenem’e geleli çok olmamıştı; Velutha oradan ayrıldığında da onu hatırlayamayacak kadar küçüktüler ama onun dönüşünü izleyen aylarda çok iyi arkadaş olmuşlardı. Onun evine gitmeleri yasaklanmıştı, ama onlar yine de gidiyorlardı. Saatlerce onun yanında çömelip (odun yongası denizinin ortasında çömelmiş soru işaretlerine benzerlerdi) oturur, Velutha’nın her zaman ağacın içinde kendisini nasıl düzgün biçimlerin beklediğini bilmesine şaşarlardı. Ağacın, Velutha’nın ellerinde yumuşamasına ve plastilin kadar uysallaşmasına bayılırlardı. Velutha onlara rende kullanmasını öğretiyordu. Evi, (güzel bir günde) taze odun yongası ve güneş kokardı. Kara demirhindiyle pişirilmiş körili kırmızı balık kokardı. Estha’ya göre dünyadaki en iyi körili balıktı bu.</p>

      <p>Rahel’e dünyanın en şanslı balık oltasını yapan ve Estha’yla ona balık tutmasını öğreten de Velutha’ydı.</p>

      <p>Ve o gökmavisi aralık gününde Rahel’in, kırmızı güneş gözlüğünün arkasından, Koçin dışındaki demiryolu geçidinde elinde kırmızı bir bayrakla yürürken gördüğü de <em>oydu.</em></p>

      <p>Çeliktizi polis düdükleri, gürültü şemsiyesinde delikler açtılar. Şemsiyedeki kenarları taraz taraz deliklerden bakınca parça parça kırmızı gökyüzünü gördü Rahel. Ve o kırmızı gökyüzünde ateş rengi şahinler dönenip dönekleri arıyorlardı. Rahel’in sarı çerçeveli gözlerinde bir yol ve ilerleyen kırmızı bayraklar yansımıştı. Ve sırtında doğum lekesi olan kara bir bedene geçirilmiş beyaz bir gömlek.</p>

      <p>Yürüyen.</p>

      <p>Bebek Kochamma’nın ensesindeki kat kat yağların arasında dehşet, ter ve talk pudrası birbirine karışıp leylak rengi bir macun olmuştu. Ağzının kenarlarında pıhtılaşan tükürüğü küçük beyaz topaklar oluşturmuştu. Rajan adlı Naksalit’in gazetelerde çıkan fotoğrafına benzeyen bir adamı yürüyenlerin arasında gördüğünü sandı; Rajan’ın Palghat’ın güneyine indiği söyleniyordu. Adamın gözlerini kendisine dikmiş olduğunu sandı.</p>

      <p>Kırmızı bayraklı, suratı düğüm gibi bir adam Rahel’ in kapısını açtı, çünkü kapı kilitli değildi. Kapının önü, içeri bakmak için bekleyen adamlarla doluydu.</p>

      <p>“Çok mu sıcak bebeğim?” diye tatlı tatlı sordu düğüm suratlı adam Rahel’e, Malayalam dilinde. Sonra, kaba bir sesle, “Babana söyle de sana bir hava soğutucu alsın!” dedi; sonra da kendi şakasına keyifle güldü. Rahel de ona gülümsedi, onun Chacko’yu babası sanması hoşuna gitmişti. Normal bir aile gibi.</p>

      <p>“Sakın konuşma!” diye fısıldadı Bebek Kochamma boğuk bir sesle. “Başını öne eğ! Yalnızca öne eğ!”</p>

      <p>Bayraklı adam dikkatini onun üzerinde topladı. Bebek Kochamma arabanın zeminine bakıyordu. Tanımadığı bir adamla evlendirilmiş utangaç, ürkek bir gelin gibi.</p>

      <p>“Selam kardeş,” dedi adam özenle, İngilizce olarak. “Adınız ne acaba?”</p>

      <p>Bebek Kochamma yanıt vermeyince adam yanındakilere döndü.</p>

      <p>“Adı yokmuş.”</p>

      <p>Adamlardan biri kıkırdayarak, “Modalali Mariakutty’ ye ne dersin?” diye sordu. Malayalam dilinde Modalali mülk sahibi demektir.</p>

      <p>Bir başkası, “A,B,C,D,X,Y,Z,” dedi, saçma sapan.</p>

      <p>Çevrelerinde toplanan öğrenciler çoğaldı. Güneşten korunmak için hepsi de başlarına mendil ya da pamuklu havlular sarmıştı. <em>Sinbad’ın Son Yolculuğu</em> filminin Malayalam uyarlamasının setlerinden çıkan figüranlara benziyorlardı.</p>

      <p>Düğüm suratlı adam Bebek Kochamma’ya bayrağını armağan etti. “Al,” dedi. “Tut şunu.”</p>

      <p>Bebek Kochamma bayrağı tuttu, ama adama bakmadı.</p>

      <p>“Salla bayrağı,” dedi adam.</p>

      <p>Bebek Kochamma bayrağı sallamak zorunda kaldı. Başka seçeneği yoktu. Bayrak, yeni kumaş ve dükkân kokuyordu. Yumuşak ve tozluydu. Sallamıyormuş gibi yapmaya çalışarak salladı bayrağı.</p>

      <p>“Şimdi de <em>Inquilab Zindabad</em> de!”</p>

      <p><em>“Inquilab Zindabad,”</em> diye fısıldadı Bebek Kochamma.</p>

      <p>“Aferin.”</p>

      <p>Kalabalık gürültüyle güldü. Tiz bir düdük sesi duyuldu.</p>

      <p>“Tamam,” dedi adam Bebek Kochamma’ya İngilizce olarak, sanki bir iş anlaşmasını başarıyla tamamlamışlar gibi. “Hoşça kal.”</p>

      <p>Gökmavisi kapıyı çarparak kapattı. Bebek Kochamma olduğu yerde iki yana sallandı. Arabanın çevresindeki kalabalık çözüldü, yürüyüşüne devam etti.</p>

      <p>Bebek Kochamma kırmızı bayrağı kıvırıp arka koltuğun gerisindeki girintiye bıraktı. Tespihini bluzunun içine geri koydu. Gururunu kurtarma çabasıyla şununla bununla meşgul oldu.</p>

      <p>Sona kalan üç beş adam da geçip gidince, Chacko artık camları indirebileceklerini söyledi.</p>

      <p>“Onun olduğuna emin misin?” diye sordu Chacko Rahel’e.</p>

      <p>“Kim?” diye sordu Rahel, ansızın dikkat kesilmişti.</p>

      <p>“Onun Velutha olduğuna emin misin?”</p>

      <p>“Hmmm...” dedi Rahel, zaman kazanma arzusuyla; Estha’nın çılgın düşünce sinyallerini çözmeye çalışıyordu.</p>

      <p>“Gördüğün adamın Velutha olduğuna emin misin dedim?” dedi Chacko üçüncü kez.</p>

      <p>“Hmm... eeevet... hh... hemen hemen,” dedi Rahel.</p>

      <p>“Hemen hemen emin misin?” dedi Chacko.</p>

      <p>“Hayır, hemen hemen Velutha’ydı,” dedi Rahel. “Hemen hemen oydu...”</p>

      <p>“Öyleyse emin değilsin?”</p>

      <p>“Hemen hemen değilim.” Rahel onayını almak üzere Estha’ya bir göz attı.</p>

      <p>“O olmalı,” dedi Bebek Kochamma. “Onu böyle değiştiren, Trivandrum. Hepsi de oraya gidiyor ve büyük birer politikacı olduklarını sanarak geri geliyor.”</p>

      <p>Bebek Kochamma’nın bu öngörüsü kimseyi pek etkilemişe benzemiyordu.</p>

      <p>“Gözümüzü ondan ayırmamalıyız,” dedi Bebek Kochamma. “Fabrikada bu sendika işini başlatırsa... bazı işaretler, kabalıklar, nankörlükler fark ettim... Geçen gün ondan taşlı tarh için kaya taşımamda bana yardımcı olmasını istemiştim, o da...”</p>

      <p>“Biz ayrılmadan önce Velutha’yı evde görmüştüm,” dedi Estha sevinçle. “Öyleyse nasıl o olabilir ki?”</p>

      <p>“O olmaması,” dedi Bebek Kochamma karanlık bir sesle, “kendi yararına olur. Bir dahaki sefere Esthappen, sözümü kesme.”</p>

      <p>Taşlı tarhın ne olduğunu kimsenin sormaması canını sıkmıştı.</p>
    </div>

    <div class="in-subchapter html5_section epub-type_subchapter">
      <p>Bu olayı izleyen günlerde Bebek Kochamma herkesin önünde küçük düşürülmesinden duyduğu öfkeyi Velutha’nın üzerinde odakladı. Bu öfkeyi bir bıçak gibi biliyordu. Zihninde Velutha’yı yürüyüşle özdeşleştiriyordu. Ve kendisini Marksist Parti’nin bayrağını sallamaya zorlayan adamla. Ve ona Modalali Mariakutty adını takan adamla. Ve kendisine gülen bütün adamlarla.</p>

      <p>Ondan nefret etmeye başladı.</p>

      <p>Ammu’nun başını tutuşuna bakınca onun hâlâ öfkeli olduğunu anlayabiliyordu Rahel. Saatine baktı. İkiye on vardı. Tren hâlâ görünmemişti Çenesini camın kenarına dayadı. Pencerenin camını tutan gri, kalın keçenin, çenesine battığını hissediyordu. Yolun üzerinde yatan ezilmiş kurbağa leşini daha iyi görebilmek için güneş gözlüğünü gözünden çıkardı. Öyle ölü, öyle ezilmiş, öyle yassıydı ki, kurbağadan çok yolun üzerindeki kurbağa biçimli bir lekeye benziyordu. Miss Mitten’in, bir kamyon tarafından ezilip ölünce, “Miss-Mitten-biçiminde-bir-leke”ye dönüşüp dönüşmediğini merak etti.</p>
    </div>

    <div class="in-subchapter html5_section epub-type_subchapter">
      <p>Gerçekten inanan birinin kuşkudan uzaklığıyla, Vellya Paapen, ikizlere dünyada kara kedi diye bir şeyin olmadığına inanın demişti. Evrende yalnızca kara kedi biçiminde delikler vardır.</p>

      <p>Yolun üzerinde öyle çok leke vardı ki.</p>

      <p>Evrende, ezilmiş Miss Mitten-biçiminde lekeler vardı.</p>

      <p>Ezilmiş kurbağa-biçiminde lekeler.</p>

      <p>Evrendeki ezilmiş kurbağa biçimli lekeleri yemeye kalkışan ezilmiş kargalar.</p>

      <p>Evrendeki ezilmiş karga-biçimli lekeleri yiyen ezilmiş köpekler.</p>

      <p>Tüyler. Mangolar. Tükürükler.</p>

      <p>Ta Koçin’e kadar.</p>

      <p>Plymouth’un penceresinden giren güneş ışığı doğrudan Rahel’in üzerine vuruyordu. Rahel gözlerini kapadı, o da güneşin üzerine vurdu. Kapalı gözkapaklarının ardında bile parlak ve sıcaktı ışık. Gökyüzü turuncuydu; hindistancevizi ağaçları da, her şeyden habersiz bir bulutu tuzağa düşürüp yemeyi umut ederek dokunaçlarını sallayan deniz anemonlarıydı. Çatal dilli, benekli, saydam bir yılan gökyüzünde süzüldü. Sonra da benekli bir ata binmiş saydam bir Romalı asker. Çizgi romanlardaki Romalı askerlerde Rahel’i en çok şaşırtan şey, zırhları ve miğferlerine onca önem verdikleri halde bacaklarının çıplak kalışıydı. Bunun hiçbir anlamı yoktu. Hava bakımından ya da başka bakımlardan.</p>

      <p>Ammu onlara Jül Sezar’ın ve en iyi dostu Brutus tarafından hançerlenmesinin öyküsünü anlatmıştı. Sırtında hançerlerle yere yıkılırken, “<em>Et tu? Brute?</em> Öyleyse düş, Sezar,” deyişini de.</p>

      <p>“Bu da şunu gösterir ki,” dedi Ammu, “hiç kimseye güvenilmez. Anne, baba, erkek kardeş, dost. Hiç kimseye.”</p>

      <p>Çocuklara gelince, derdi (kendisine sorulursa), bekleyip görmek gerek. Örneğin, derdi, Estha’nın büyüyünce bir Erkek-Şoven Domuz olması çok mümkün.</p>

      <p>Geceleri Estha yatağının üzerinde ayakta durup çarşafını beline sarar, “<em>Et tu? Brute?</em> Öyleyse düş Sezar!” derdi. Sonra dizlerini bükmeden, bıçaklanmış bir ceset gibi kendini yatağa atardı. Yerde bir şiltede yatmakta olan Kochu Maria, onu Mammachi’ye şikâyet edeceğini söylerdi.</p>

      <p>“Annene söyle de seni babanın evine götürsün,” derdi. “Orada istediğin kadar karyola kırarsın. Bunlar senin yatakların değil. Burası da senin evin değil.”</p>

      <p>Estha ölü rolünden vazgeçer, yatağının üzerinde ayağa kalkar ve, “<em>Et tu? Kochu Maria?</em> Öyleyse düş Estha!” deyip yeniden ölürdü.</p>

      <p>Kochu Maria, <em>Et tu</em> sözünün İngilizcede ahlaksızca bir anlamı olduğuna emindi; Estha’yı Mammachi’ye şikâyet etmek için fırsat kolluyordu.</p>

      <p>Yandaki otomobildeki kadının dudaklarında bisküvi kırıntıları vardı. Kocası bir bisküvi-sonrası sigarası yaktı, sigara yamulmuştu. Burun deliklerinden, yaban domuzlarının dişlerini andıran iki sıra duman üfledi; o kısacık anda, bir yabandomuzuna benzemişti. Yabandomuzunun karısı, incecik sesiyle Rahel’e adını sordu.</p>

      <p>Rahel onu duymazdan geldi ve istemeyerek bir tükürük baloncuğu çıkardı ağzından.</p>

      <p>Ammu onların tükürük baloncukları üflemelerinden nefret ederdi. Bunun kendisine Baba’yı anımsattığını söylerdi. Babalarını. Baba’nın tükürük balonları üfleyip bacaklarını titrettiğini söylerdi. Ammu’ya kalırsa aristokratların değil, yalnızca küçük memurların yapacağı bir şeydi bu.</p>

      <p>Aristokratlar, tükürük balonları üflemeyen ve bacaklarını titretmeyen insanlardı. Ya da hindi gibi sesler çıkarmayan.</p>

      <p>Baba, küçük memur olmasa da Ammu onun sık sık böyle davrandığını söylerdi.</p>

      <p>Yalnız başlarına kaldıklarında Estha ile Rahel bazen küçük memurlarmış gibi yaparlardı. Tükürük balonları üfler, bacaklarını titretir ve hindi gibi sesler çıkarırlardı. İki savaş arasında tanıdıkları babalarını hatırlarlardı. Bir keresinde sigarasını tüttürmelerine izin vermişti, sigarayı emip filtreli kısmını tükürükleriyle ıslattıkları için de öfkelenmişti.</p>

      <p>“Elma şekeri mi bu!” demişti, iyice öfkelenerek.</p>

      <p>Onun öfkesini hatırlıyordu ikizler. Ammu’nunkini de. Bir keresinde bir odanın içinde bilardo topu gibi Ammu’dan Baba’ya, Baba’dan Ammu’ya itildiklerini hatırlıyorlardı. Ammu, Estha’yı itip, “Al, biri sende kalsın. Her ikisine birden bakamam,” demişti. Daha sonra, Estha, Ammu’ya bunu sorduğunda, Ammu ona sarılıp hayal kurma demişti.</p>

      <p>Babalarının gördükleri tek fotoğrafında (Ammu bu fotoğrafa bakmalarına bir kerecik izin vermişti), Baba’nın üzerinde beyaz bir gömlek vardı, gözlük takmıştı. Yakışıklı, titiz bir kriket oyuncusu gibiydi. Omzuna oturmuş olan Estha’yı bir koluyla tutuyordu. Çenesini babasının başına dayamış olan Estha gülümsüyordu. Baba, öteki koluyla da Rahel’i kucaklamıştı. Rahel somurtkan ve huysuz görünüyordu, incecik bacakları aşağı sarkıyordu. Biri, çocukların yanaklarına pembe yuvarlaklar çizmişti.</p>

      <p>Ammu, Baba’nın çocukları yalnızca fotoğraf çekilirken kucağına almış olduğunu söylemişti, üstelik öyle de sarhoştu ki demişti, sizi yere düşürmesinden korktum. Ammu, Baba onları düşürürse yakalayabilmek üzere, fotoğraf karesinin hemen dışında durduğunu da söylemişti. Yine de, yanakları dışında, Estha ile Rahel bunun güzel bir fotoğraf olduğunu düşünüyorlardı.</p>

      <p>“Kes şunu!” diye bağırdı Ammu; sesi öyle yüksek çıkmıştı ki Plymouth’un içine bakmak için miltaşından aşağı atlamış olan Murlidharan geri sıçradı, kesik kolları korkuyla sarsıldı.</p>

      <p>“Neyi?” dedi Rahel, ama ne olduğunu hemen anlamıştı. Tükürük balonları. “Özür dilerim Ammu.”</p>

      <p>“Özür dilemek öleni geri getirmez,” dedi Estha.</p>

      <p>“Baksanıza!” dedi Chacko. “Kendi tükürüğüyle ne isterse onu yapar!”</p>

      <p>“Sen kendi işine bak!” diye terslendi Ammu.</p>

      <p>“Anıları akla getiriyor,” dedi Estha, Chacko’ya bilgece.</p>

      <p>Rahel güneş gözlüğünü taktı. Dünya öfke rengi oldu.</p>

      <p>“Çıkar şu gülünç gözlüğü!” dedi Ammu.</p>

      <p>Rahel gülünç gözlüğünü çıkardı.</p>

      <p>“Bu çocuklara faşistçe davranıyorsun,” dedi Chacko. “Çocuklar bile bazı haklara sahiptir, Tanrı aşkına!”</p>

      <p>“Tanrı’nın adını boş yere ağzına alma,” dedi Bebek Kochamma.</p>

      <p>“Boş yere değil,” dedi Chacko. “İyi bir nedenle kullanıyorum.”</p>

      <p>“Çocukların ulu kurtarıcısıymış gibi davranmaktan vazgeç!” dedi Ammu. “Asıl konuya gelince aldırdığın yok onlara. Ya da bana.”</p>

      <p>“Aldırmalı mıyım?” dedi Chacko. “Onların sorumluluğu <em>bende</em> mi?” Ammu, Estha ve Rahel’in boynuna asılmış değirmen taşları olduğunu söyledi.</p>

      <p>Rahel’in bacaklarının arkaları ıslak ve terden yapış yapıştı. Kanepenin süngerli deriden döşemesinde kayıp duruyordu. Kendisi de Estha da değirmen taşının ne olduğunu biliyorlardı. <em>Bounty’de İsyan</em> filminde, insanlar denizde öldüklerinde, beyaz çarşaflara sarılıyorlar ve cesetler su yüzüne çıkmasın diye boyunlarına taş bağlanıp denize atılıyorlardı. Estha, onların, yolculuğa çıkmadan önce yanlarına kaç tane taş alacaklarına nasıl karar verdiklerini bilemiyordu.</p>

      <p>Estha başını dizlerine dayadı.</p>

      <p>Kabarık buklesi bozulmuştu.</p>
    </div>

    <div class="in-subchapter html5_section epub-type_subchapter">
      <p>Kurbağa lekeli yolun aşağısından bir trenin gürültüsü yaklaşıyordu. Demiryolu hattının iki yanındaki Hint yerelması yaprakları hep birlikte başlarını eğdiler. <em>Evetevetevetevetevet.</em></p>

      <p>Beena Mol’daki kel göçmenler bir <em>bhajan</em>’a daha başladılar.</p>

      <p>“Şu Hindular, diyorum,” dedi Bebek Kochamma, katı bir sesle, “mahremiyet diye bir şey bilmiyorlar.”</p>

      <p>“Onların boynuzları var, derileri de kabuk kabuk,” dedi Chacko, alayla. “Çocukları da yumurtadan çıkıyormuş.”</p>

      <p>Rahel’in alnında iki şişlik vardı, Estha bunların büyüyüp boynuz olacağını söyledi. En azından biri öyle olacaktı, çünkü Rahel yarı Hindu’ydu. Rahel atik davranıp Estha’ya, ya <em>senin</em> boynuzların, diyememişti. Çünkü kendisi <em>Ne</em> ise, Estha da <em>O</em>’ydu.</p>

      <p>Tren, yoğun kara bir duman salarak gürültüyle geçti. Otuz iki tane vagon vardı; saçları miğfer biçimi kesilmiş genç adamlar trenin kapılarına yığılmışlardı, düşen insanlara ne olduğuna bakmak üzere Dünya’nın Ucu’na gidiyorlardı. Aralarından dışarı fazlaca sarkanlar, o uçtan aşağı düşüyorlardı. Saçları tersyüz olarak, şamar gibi çarpan karanlığın içine düşüyorlardı.</p>

      <p>Tren öylesine hızla geçip gitmişti ki, bunca ufak bir şey için herkesin bunca uzun beklemiş olduğunu düşünmek güç geliyordu. Tren geçip gittikten epeyce sonra bile Hint yerelması yaprakları başlarını sallamayı sürdürdüler, sanki trenle aynı görüşteydiler, hiç kuşkuları yoktu.</p>

      <p>Kömür tozunun bıraktığı bürümcük örtü, kirli bir kutsayış gibi aşağı süzüldü, bekleyen arabaların üzerine hafifçe yayıldı.</p>

      <p>Chacko, Plymouth’un motorunu çalıştırdı. Bebek Kochamma neşelenmeye çalıştı. Bir şarkı tutturdu.</p>

      <div class="poem html5_section">
        <span>“Holdeki saatten</span> <span>hüzünlü bir çınlama geliyor,</span> <span>çan kulesindeki çanlardan da.</span> <span>Ve yukardaki çocuk odasında</span> <span>tuhaf bir</span> <span>küçük kuş,</span> <span>başını çıkarmış diyor ki...”</span>
      </div>

      <p>Estha ile Rahel’e baktı, onların “Guguk” demelerini bekliyordu.</p>

      <p>Demediler.</p>

      <p>Bir araba-rüzgârı esti. Camların önünden yeşil ağaçlar ve telefon direkleri hızla geçti. Hareketli tellerin üzerindeki kıpırtısız kuşlar yanlarından kayıp geçtiler, havaalanlarındaki sahipsiz bavullar gibiydiler.</p>

      <p>Soluk iri bir gündüz-ayı gökyüzünde asılı duruyor, nereye giderlerse peşlerinden geliyordu. Bira içen bir adamın göbeği kadar iriydi.</p>
    </div>
  </div>

  <div class="si-footnotes html5_section epub-type_footnote">
    <div class="si-footnote html5_aside epub-type_footnote" id="f4">
      <a class="si-backref" href="#ref_f4">4</a><span class="si-footnote-text">. İngiliz yönetimi altındaki Hindistan’da arazi vergisi toplamakla yükümlü feodal çiftlik sahibi. (Ç.N.)</span>
    </div>

    <div class="si-footnote html5_aside epub-type_footnote" id="f5">
      <a class="si-backref" href="#ref_f5">5</a><span class="si-footnote-text">. “Madam, ben Adam” anlamında tekerleme. (Ç.N.)</span>
    </div>

    <div class="si-footnote html5_aside epub-type_footnote" id="f6">
      <a class="si-backref" href="#ref_f6">6</a><span class="si-footnote-text">. <em>Avatar</em>: Dünyada belli bir kötülükte bulunmak için insan ya da hayvan biçimine girmiş bir Hindu Tanrısı. (Ç.N.)</span>
    </div>

    <div class="si-footnote html5_aside epub-type_footnote" id="f7">
      <a class="si-backref" href="#ref_f7">7</a><span class="si-footnote-text">. Hindistan’da, Naksalbari’de faaliyet gösteren bir terörist komünist örgütün üyesi. (Ç.N.)</span>
    </div>

    <div class="si-footnote html5_aside epub-type_footnote" id="f8">
      <a class="si-backref" href="#ref_f8">8</a><span class="si-footnote-text">. Hindistan’ın güneyinde bir kent. (Ç.N.)</span>
    </div>
  </div>
</body>
</html>
