<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Küçük Şeylerin Tanrısı</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h1 class="chapter-header"><span class="chp-num">20</span>Madras Postası</h1>

    <p>Böylece, Koçin Tren İstasyonu’nda, “Yalnız Estha”, trenin parmaklıklı penceresinde durdu. Büyükelçi E. Pelvis. Kabarık bukleli bir değirmentaşı. Ve yeşil-dalgalı, yapışkan, yumru yumru, deniz yosunlu, yalpalayan, dipsiz-derin bir duygu. Üzerinde adı yazılı olan bavulu, oturduğu koltuğun altındaydı. İçinde domatesli sandviçler olan yemek kutusu ve <em>Eagle</em> termos kabı, önündeki küçük, katlanır masada duruyordu.</p>

    <p>Yanında oturan, sırtında yeşilli morlu bir Kanjeevaram sarisi, her bir burun deliğinde de pırıltılı arılara benzeyen elmaslar olan bir bayan, yemeğini yerken ona da bir kutu içinde sarı <em>ladoolar</em> ikram etti. Estha başını istemem anlamında salladı. Kadın gülümsedi, onun gönlünü yapmaya çalıştı, dost bakışlı gözleri gözlük camlarının arkasında incecik birer çizgi oldu. Ağzıyla öpücük sesleri çıkarıyordu.</p>

    <p>“Bir tane dene. Çoook tatlı,” dedi <em>Tamil</em> dilinde. <em>Rombo maduram.</em></p>

    <p>“Tatlı,” dedi, kadının aşağı yukarı Estha’yla aynı yaşta olan en büyük kızı, İngilizce olarak.</p>

    <p>Estha yine başını salladı. Kadın Estha’nın saçlarını karıştırdı, buklesini bozdu. Ailesi (kocasıyla üç çocuğu) yemeye başlamışlardı. Oturdukları yerde iri, yuvarlak, sarı <em>ladoo</em> kırıntıları vardı. Ayaklarının altında da trenin gümbürtüsü. Mavi gece lambası henüz yanmamıştı.</p>

    <p>Yemek yiyen kadının küçük oğlu lambayı yaktı. Yemek yiyen kadın da kapattı. Çocuğa, o ışığın uyurken yakılacağını açıkladı. Uyanıkken yakılmazdı.</p>

    <p>Birinci Mevki’deki her şey yeşildi. Koltuklar yeşildi. Ranzalar yeşildi. Zemin yeşildi. Zincirler yeşildi. Koyu-yeşil. Açık-yeşil.</p>

    <p>Yeşil yazıyla, TRENİ DURDURMAK İÇİN ZİNCİRİ ÇEKİN yazıyordu.</p>

    <p>İNERT KAMRUDRUD NİÇİ İRİCNİZ NİKEÇ diye düşündü Estha yeşil olarak.</p>

    <p>Ammu pencerenin parmaklığından uzanıp Estha’nın elini tuttu.</p>

    <p>“Biletini sakın kaybetme,” dedi Ammu’nun ağzı. Ammu’nun ağlamamaya-çalışan-ağzı. “Kontrol edecekler.”</p>

    <p>Estha, Ammu’nun trenin penceresine dönmüş yüzüne başını salladı. İstasyondaki pislikten kirlenmiş küçük Rahel’e de. Bir erkeği, öldürecek kadar sevmiş olduklarını bilmeleri, bundan emin olmaları, üçünü birbirine bağlıyordu.</p>

    <p><em>Bu,</em> gazetelerde yazmıyordu.</p>

    <div class="in-subchapter html5_section epub-type_subchapter">
      <p>Olup bitenlerde Ammu’nun oynadığı rolü anlamaları ikizlerin yıllarını aldı. Sophie Mol’un cenazesinde ve Estha Geri Verilmeden önceki günlerde Ammu’nun şiş gözlerini görmüşler, ama çocuklara özgü benmerkezcilikle Ammu’nun kederinden kendilerini sorumlu tutmuşlardı.</p>
    </div>

    <div class="in-subchapter html5_section epub-type_subchapter">
      <p>“Yumuşamadan ye sandviçlerini,” dedi Ammu. “Mektup yazmayı da unutma.”</p>

      <p>Tuttuğu küçük elin tırnaklarını inceledi ve başparmağın tırnağının altındaki bir parça kiri itip çıkardı.</p>

      <p>“Tatlım’a benim için iyi bak. Ben gelip onu alana kadar.”</p>

      <p>“Ne zaman Ammu? Ne zaman gelip alacaksın onu?”</p>

      <p>“Yakında.”</p>

      <p>“Ama ne zaman? Tam olarak ne zaman?”</p>

      <p>“Yakında tatlım. İlk fırsatta.”</p>

      <p>“Gelecek aydan sonra mı? Ammu?” Estha kasıtlı olarak uzun bir süreden söz ediyordu ki, Ammu, <em>Daha önce Estha,</em> desin. <em>Akıllı ol. Okulun ne olacak?</em></p>

      <p>“İş bulur bulmaz. Buradan kurtulup bir iş bulur bulmaz,” dedi Ammu.</p>

      <p>“Ama bu hiç olmayacak!” Bir panik dalgası. Dipsiz-derin bir duygu.</p>

      <p>Yemek yiyen kadın hoşgörüyle kulak misafiri oluyordu.</p>

      <p>“Bakın, ne güzel İngilizce konuşuyor,” dedi çocuklarına Tamil dilinde.</p>

      <p>“Ama bu hiç olmayacak,” dedi kadının en büyük kızı, kavgacı bir sesle. “He İ Çe. Hiç.”</p>

      <p>Hiç derken, çok çok sonra demek istemişti Estha. <em>Şimdi</em> değil, <em>yakında</em> değil, demek istemişti.</p>

      <p>“Hiç” derken, Hiçbir Zaman demek istememişti.</p>

      <p>Ama sözcükler ağzından öyle çıkmıştı.</p>

      <p><em>Ama bu hiç olmayacak!</em></p>

      <p>Hiç demek için Hiçbir Zaman’ın son üç hecesi çıkartılıyordu.</p>

      <p><em>Kim çıkartıyordu?</em></p>

      <p>Hükümet.</p>

      <p>İnsanların Adam Gibi Davranmak İçin gönderildikleri yer.</p>

      <p>İşte her şey böyle olmuştu.</p>

      <p>Hiç. Hiçbir Zaman.</p>

      <p>Ammu’nun göğsündeki adamın uzaklarda bağırmaktan vazgeçmesi <em>Estha</em>’nın yüzündendi. Ammu’nun, arkasında yatıp onunla konuşacak kimsesi olmadan tek başına o pansiyonda ölmesi <em>Estha</em>’nın yüzündendi.</p>

      <p>Çünkü, <em>Ama Ammu bu hiç olmayacak,</em> diye <em>söyleyen</em> kendisi olmuştu.</p>

      <p>“Budalalaşma Estha. Yakında olacak,” demişti Ammu’ nun dudakları. “Ben öğretmen olacağım. Bir okul açacağım. Rahel’le sen de o okula gideceksiniz.”</p>

      <p>“O okulda okuyabileceğiz, çünkü orası bizim olacak!” dedi Estha her zamanki işgüzarlığıyla. Gözü hep somut kazançlardaydı. Bedava otobüs biletleri. Bedava cenaze törenleri. Bedava eğitim. Küçük Adam. Bir karavanda yaşardı. Tam tam.</p>

      <p>“Kendi evimiz olacak,” dedi Ammu.</p>

      <p>“Küçük bir ev,” dedi Rahel.</p>

      <p>“Okulumuzda sınıflarımız ve karatahtalarımız da olacak,” dedi Estha.</p>

      <p>“Ve tebeşir.”</p>

      <p>“Doğru dürüst öğretmenler.”</p>

      <p>“Doğru dürüst cezalar,” dedi Rahel.</p>

      <p>Estha Geri Verildiği gün düşleri bunlardı işte. Tebeşirler. Karatahtalar. Doğru dürüst cezalar.</p>

      <p>Cezalandırılmayalım dememişlerdi. Suçlarına uygun cezalar olsun istemişlerdi. Cezalarının, yatak odalarının içinde verilen gömme dolaplar gibi olmasını istememişlerdi. İnsan orada ömür boyu dolaşır, labirent gibi uzayan rafların arasında yolunu yitirirdi.</p>

      <p>Tren birden hareket etti. Ağır ağır.</p>

      <p>Estha’nın gözbebekleri büyüdü. Ammu peron boyunca yürürken Estha’nın tırnakları onun eline gömüldü. Madras Postası hızlandıkça Ammu’nun yürüyüşü de koşmaya dönüştü.</p>

      <p><em>Tanrı seni korusun, bebeğim. Tatlım. Yakında seni almaya geleceğim!</em></p>

      <p>“Ammu!” dedi Estha, annesi elini onun elinden çekerken, küçük parmaklarını peş peşe bırakırken. “Ammu! Midem bulanıyor!” Estha’nın sesi ağlamaya dönüştü.</p>

      <p>Gezmeye çıkarken özel olarak kabartılmış, sonra da bozulmuş buklesiyle küçük Elvis Pelvis. Ve bej renkli, sivri burunlu ayakkabılarıyla. Geride sesini bıraktı.</p>

      <p>İstasyondaki peronda, Rahel iki büklüm oldu, çığlık çığlığa bağırdı.</p>

      <p>Tren istasyondan çıktı. Işık girdi.</p>
    </div>
  </div>
</body>
</html>
