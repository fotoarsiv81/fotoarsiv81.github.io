<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Küçük Şeylerin Tanrısı</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h1 class="chapter-header"><span class="chp-num">12</span>Kochu Thomban</h1>

    <p><em>Chenda</em>’nın sesi, çevreyi saran gecenin sessizliğini daha da yoğunlaştırarak tapınağın üstünü mantar gibi kapladı. Issız, ıslak yolu da. Gözleyen ağaçları. Elinde bir hindistancevizi tutan Rahel, tapınağın bulunduğu avluyu çevreleyen yüksek beyaz duvardaki ahşap kapıdan geçerek soluk soluğa içeri girdi.</p>

    <p>İçerde her şey beyaz duvarlı, yosun taşlı ve ay ışıklıydı. Az önceki yağmurun kokusu her yere sinmişti. Sıska rahip, yükseltilmiş taş verandada, bir şiltenin üzerinde uyuyordu. Yastığının yanında, düşlerinin gülünçlü bir çizgi romanı gibi, içinde metal paralar olan bir pirinç tabak duruyordu. Avlu ay doluydu; her çamurlu su birikintisinde bir tane duruyordu. Kochu Thomban törensel turlarını bitirmiş, dumanı tüten dışkısının yanına çakılı tahta bir kazığa kösteklenmiş yatıyordu. Uykudaydı; görevini yerine getirmiş, bağırsaklarını boşaltmıştı, dişlerinden biri toprağın üzerindeydi, ötekiyse yıldızları gösteriyordu. Rahel sessizce yaklaştı ona. Derisinin hatırladığından daha pörsümüş olduğunu gördü. <em>Kochu</em> Thomban değildi artık o. Dişleri büyümüştü. Artık <em>Vellya</em> Thomban olmuştu. Koca Dişli Fil. Elindeki hindistancevizini yere, filin yanına bıraktı. Köselemsi bir kırışık aralandı, ıslak ıslak parlayan bir fil gözü ışıldadı. Sonra kapandı; uzun, yelpazemsi kirpikler yeniden uykuya gömüldü. Dişin biri yıldızları gösteriyordu.</p>

    <div class="in-subchapter html5_section epub-type_subchapter">
      <p>Haziran, <em>kathakali</em> için ölü mevsimdir. Ama öyle tapınaklar vardır ki orada gösteri yapmadan geçip giden kumpanya olmaz. Ayemenem’deki tapınak böylesi bir yer değildi ama bu günlerde, coğrafi konumu sayesinde durum değişmişti.</p>

      <p>Ayemenem’de dansçılar, Karanlığın Yüreği’ndeki aşağılanmalardan sıyrılmak için dans ederlerdi. Yüzme havuzu başındaki güdük gösterilerinden. Açlıktan kurtulmak için turizme yönelmelerinden.</p>

      <p>Karanlığın Yüreği’nden evlerine dönerlerken, tapınakta dururlar, tanrılarından bağışlanma dilerlerdi. Onların öykülerini çarpıttıkları için özür dilemek amacıyla. Kimliklerini paraya dönüştürdükleri için. Hayatlarını kötüye kullandıkları için.</p>

      <p>Bu gibi durumlarda seyirciler olursa ses çıkarılmazdı, ama özellikle seyirci aranmazdı.</p>

      <p>Geniş, üstü kapalı koridorda, –Mavi Tanrı’nın flütüyle birlikte yaşadığı tapınağın yanı başındaydı bu sütunlu <em>kuthambalam–</em> davulcular davul çalar, dansçılar dans eder, renkleri geceyle birlikte ağır ağır değişirdi. Rahel bağdaş kurup oturur, sırtını yuvarlak beyaz bir sütuna dayardı. Koca bir ibrik hindistancevizi yağı, pirinç lambanın titreşen ışığında parıldardı. Yağ, ışığı beslerdi. Işık da tenekeyi aydınlatırdı.</p>

      <p>Öykünün başlamış olması hiç önemli değildi, çünkü <em>kathakali,</em> Büyük Öykülerin gizinin, gizleri <em>olmamasında</em> yattığını uzun zaman önce keşfetmişti. Büyük Öyküler, dinlemiş olduğunuz ve yeniden dinlemek istediğiniz öykülerdi. Herhangi bir yerinden içine gireceğiniz ve rahatça yerleşebileceğiniz öykülerdi. Onlar heyecanlarla ve şaşırtıcı sonlarla gözünüzü boyamazlar. Beklenmedik şeylerle şaşırtmazlar. İçinde yaşadığınız ev kadar tanıdıktır size. Ya da sevgilinizin teninin kokusu kadar. Nasıl bittiklerini bilirsiniz, ama yine de bilmiyormuş gibi kulak verirsiniz. Tıpkı, bir gün öleceğinizi bilmenize karşın hiç ölmeyecekmiş gibi yaşamanız gibi. Büyük Öykülerde kimin yaşayacağını, kimin öleceğini, kimin aşkı bulacağını, kimin bulmayacağını bilirsiniz. Ama yine de yeniden bilmek istersiniz.</p>

      <p>Onların gizemi ve büyüsü <em>budur</em> işte.</p>

      <p><em>Kathakali</em> Dansçısı için bu öyküler onun çocukları ve çocukluğudur. Onların içinde büyümüştür. İçinde büyüdüğü ev, üzerinde oynadığı çayırlardır. Onun pencereleri, görüş biçimidir. Bu yüzden, bir öykü anlattığında, kendi çocuğuymuş gibi davranır ona. Onu kızdırır. Cezalandırır. Bir baloncuk gibi havaya uçurur. Güreşip yere serer ve yeniden serbest bırakır. Onu sevdiği için alay eder onunla. Sizi koca dünyalardan birkaç dakika içinde geçirir, sararan bir yaprağı incelemek için de saatlerce durabilir. Ya da uyuyan bir maymunun kuyruğuyla oynamak için. Kan dökülen savaşlardan, bir pınarda saçlarını yıkayan bir kadının mutluluğuna rahatça geçebilir. Aklına yeni bir düşünce gelen bir <em>rakshasa</em>’nın kurnazca taşkınlığından dedikodusu yapılacak bir skandal bilen geveze bir Malayali’ye. Bebeğini emziren bir kadının duyarlılığından Krishna’nın gülümsemesinin baştan çıkarıcı şeytanlığına. Mutluluğun içindeki keder yumağını açığa çıkarabilir. Zafer denizinde gizli utanç balığını.</p>

      <p>Tanrıların öykülerini anlatır, ama ipliğini sıradan insanın yüreğinden dokur.</p>

      <p><em>Kathakali</em> Dansçısı, erkeklerin en güzelidir. Çünkü bedeni <em>ruhudur.</em> Tek aracı. Üç yaşından başlayarak rendelenip cilalanmış, yontulmuş, öykü anlatma görevine uyumlu hale getirilmiştir. Bu boyalı maskenin ve uçuşan eteklerin altındaki adamın içinde büyü vardır.</p>

      <p>Ancak bu günlerde, yaşayamaz olmuştur. İşe yaramaz. Ayıplı. Çocukları onunla alay ederler. Ona hiç benzemek istemezler. Çocuklarının büyüyüp memur ya da otobüs biletçisi olduğunu görmüştür. Terfileri resmî gazetede açıklanmayan dördüncü sınıf memurlar. Kendi sendikaları olan.</p>

      <p>Ama cennetle dünya arasında bir yerde asılı kalan kendisi, onların yaptıklarını yapamaz. Otobüslerde önden arkaya süzülüp bozuk paraları sayamaz, bilet satamaz. Kendisini çağıran zilleri yanıtlayamaz. Çay ve bisküvi tepsilerinin arkasında kamburunu çıkartamaz.</p>

      <p>Çaresizlik içinde turizme yönelir. Piyasaya girer. Sahip olduğu tek şeyi satar. Bedeniyle anlatabildiği öyküleri.</p>

      <p>Yerel Bir Tat olur.</p>

      <p>Karanlığın Yüreği’nde, tembel çıplaklıkları ve ithal malı dikkat aralarıyla onu alaya alırlar. Öfkesini denetim altına alıp onlar için dans eder. Parasını alır. Sarhoş olur. Ya da esrarlı sigara içer. İyi cins Kerala otu. Güldürür bu onu. Sonra Ayemenem’deki tapınakta durur, yanındakiler de durur; tanrılardan bağışlanma dilemek için dans ederler.</p>

      <p>Sırtını bir sütuna dayamış olan Rahel (ne planı vardı, ne de mahkemede konuşma hakkı), Ganj Irmağı’nın kıyısında dua eden <em>Karna</em>’yı izledi. Işıktan zırhına bürünmüş Karna’yı. Surya’nın, Gün Tanrısı’nın melankolik oğlu Karna’yı. Cömert Karna’yı. Terk edilmiş çocuk Karna’yı. Savaşçıların en saygını olan Karna’yı.</p>

      <p>O gece Karna taşlandı. Yırtık pırtık etekliği yamalıydı. Eskiden kıymetli taşların olduğu tacında delikler vardı. Kadife gömleği kullanıla kullanıla kelleşmişti. Topukları çatlamıştı. Sertleşmişti. İçtiği sigarayı topuklarıyla söndürüyordu.</p>

      <p>Ama kuliste kendisini bekleyen bir tabur makyajcı olsaydı, bir ajansı, bir sözleşmesi, kârdan pay alsaydı, o zaman ne olurdu o? Bir sahtekâr. Varlıklı bir düzenbaz. Rolünü oynayan bir oyuncu. Karna olabilir miydi? Yoksa zenginlik kozasının içinde fazlasıyla <em>güvenlikte</em> mi olurdu? Parası, kendisiyle öyküsü arasında bir kabuk gibi büyür müydü? Öyküsünün yüreğine, saklı gizlerine şimdi olduğu gibi dokunabilir miydi?</p>

      <p>Belki dokunamazdı.</p>

      <p>Bu adam bu gece tehlikeli. Tam bir çaresizlik içinde. Bu öykü, sıfırı tüketmiş bir sirkin becerikli soytarısı gibi üstünde atlayıp zıpladığı bir güvenlik ağı. Düşen bir taş gibi, dünyadan düşmemesi için elindeki tek çare. Rengi ve ışığı onun. İçine kendini akıttığı bir kazan. Öykü, ona biçim veriyor. Sağlamlık veriyor. Onu koruyor. Zaptediyor. Aşkı onun. Çılgınlığı. Umudu. Sonsuz sevinci. Tuhaftır ki, savaşımı bir oyuncunun savaşımının tam tersi; rol yapmak için değil, rolden kaçmak için çabalıyor. Ama yapamayacağı bir şey bu. Acınası yenilgisinde, büyük zaferi yatıyor. Karna o, dünyanın terk ettiği Karna. Yalnız Karna. Ayıplı. Yoksulluk içinde büyümüş bir prens. Kardeşinin elinde, haksızca, savunmasızca ve tek başına ölmek üzere doğmuş. Umarsızlığı içinde görkemli. Ganj Irmağı’nın kıyılarında dua eder. Kendini kaybedecek kadar esrar çekmiştir.</p>

      <p>Sonra Kunti görünürdü. O da bir erkekti, ama yumuşamış, kadınsılaşmış bir erkek; yıllardır kadın rolüne çıka çıka göğüsleri büyümüştü. Hareketleri akıcıydı. Tam bir kadın gibi. Kunti’nin de başı dumanlıydı. Paylaştıkları esrarlı sigara sayesinde. Karna’ya bir öykü anlatmak için gelmişti oraya.</p>

      <p>Karna güzel başını eğip dinledi onu.</p>

      <p>Kızarmış gözleriyle, Kunti onun önünde dans etti. Kendisine bir nimet sunulan bir genç kadını anlattı. Bu nimetin, Tanrıların arasından kendine bir sevgili seçmek için kullanabileceği gizli bir <em>mantra</em> olduğunu. Gençliğin verdiği gözü peklikle, <em>mantra</em> gerçekten işe yarıyor mu diye denemeye karar verdiğini. Boş bir tarlada tek başına durduğunu, yüzünü gökyüzüne çevirip <em>mantra</em>’yı ezbere okuduğunu. Sözcükler budala dudaklarından dökülür dökülmez, dedi Kunti, Gün Tanrısı Surya, kadının önünde bitiverdi. Parlak genç tanrının güzelliğiyle büyülenen genç kadın kendini ona verdi. Dokuz ay sonra da ondan bir oğlu oldu. Bebek ışıkla kaplı olarak doğdu, kulaklarında altın küpeler vardı, göğsünde de altından bir levha, levhaya güneşin simgesi oyulmuştu.</p>

      <p>Genç anne bu ilk oğluna derin bir sevgiyle bağlandı, dedi Kunti, ama evli değildi ve çocuğu alıkoyamazdı. Onu hasırdan bir sepete koyup ırmağa bıraktı. Çocuğu ırmağın aşağısında arabacı Adhirata buldu. Ve ona Karna adını verdi.</p>

      <p>Karna başını kaldırıp Kunti’ye baktı. <em>Kimdi o? Annem kimdi? Nerede olduğunu söyle bana. Beni ona götür.</em></p>

      <p>Kunti başını öne eğdi. <em>O burada,</em> dedi. <em>Önünde duruyor.</em></p>

      <p>Bu açıklama karşısında Karna’nın duyduğu büyük sevinç ve öfke. Aklı karışarak, şaşkınlık içinde yaptığı dans. <em>Neredeydin,</em> diye sordu ona, <em>sana ihtiyacım olduğunda? Beni hiç kollarında tuttun mu? Beni emzirdin mi? Beni hiç aradın mı? Nerede olabileceğimi merak ettin mi?</em></p>

      <p>Kunti yanıt olarak, o soylu başı ellerinin arasına aldı; yüzü yeşil, gözleri kızarıktı ve onu alnından öptü. Karna zevkle ürperdi. Çocukluğa indirgenmiş bir savaşçı. O öpücüğün verdiği vecit duygusu. Bu duygu bedeninin uçlarına yayıldı. Ayak parmaklarına. Parmak uçlarına. Sevgili annesinin öpücüğü. <em>Seni ne kadar özlemiş olduğumu biliyor musun?</em> Rahel, o öpücüğün Karna’nın damarlarından aktığını görebiliyordu, tıpkı bir devekuşunun gırtlağından aşağı kayan bir yumurta gibi.</p>

      <p>Karna, annesinin kimliğini açıklama nedeninin, kendisinden daha çok sevdiği öteki beş oğlunun –Pandavaların– güvenliğini sağlamaktan başka bir şey olmadığının farkına vardığında hayretten donup kaldı ve bu kayan öpücüğün yolculuğu öfkeyle son buldu; Pandavalar yüz kuzenleriyle yürüttükleri epik savaşın eşiğine gelmişlerdi. Kunti, annesi olduğunu Karna’ya açıklayarak öteki oğullarını korumak istemişti. Karna’dan söz almak istiyordu.</p>

      <p>Sevginin yasalarından yararlandı.</p>

      <p><em>Onlar senin kardeşlerin. Kendi kanından canından onlar. Onlara karşı savaş açmayacağına söz ver bana. Söz ver.</em></p>

      <p>Savaşçı Karna bu sözü veremedi, çünkü eğer verseydi bir başka sözünü geri almak zorunda kalacaktı. Ertesi gün savaşa gidecekti, düşmanları da Pandavalar olacaktı. Onlar, özellikle de Arjuna, sefil bir arabacının oğlu diyerek herkesin önünde sövmüştü ona. Yüz Kaurava kardeşin en büyüğü olan Duryodhana kendisine ait bir krallığı Karna’ya bağışlayarak ona yardım etmişti. Karna da bunun karşılığında Duryodhana’ya ölene kadar sadık kalacağına söz vermişti.</p>

      <p>Ama Cömert Karna, annesi ondan böyle bir söz istediğinde onu geri çeviremedi. Bu yüzden vaadini değiştirdi. İki anlamlı sözcükler kullandı. Ufak bir değişiklik yapıp biraz farklı bir yemin etti.</p>

      <p><em>Sana şu sözü veriyorum,</em> dedi Kunti’ye. <em>Senin hep beş oğlun olacak. Yudhishtira’ya zarar vermeyeceğim. Bhima’ nın ölümü benim elimden olmayacak. İkizler Nakula ile Sahadeva’ya dokunmayacağım. Ama Arjuna, onun için bir söz veremem. Ya ben onu öldüreceğim ya da o beni. İkimizden biri ölecek.</em></p>
    </div>

    <div class="in-subchapter html5_section epub-type_subchapter">
      <p>Havada bir şeyler değişti. Rahel, Estha’nın gelmiş olduğunu anladı.</p>

      <p>Başını çevirmedi ama içine bir ateş yayıldı. <em>Geldi,</em> diye düşündü. <em>Burada. Yanımda.</em></p>

      <p>Estha uzaktaki bir sütuna yaslandı, gösteri boyunca böyle oturdular; <em>kuthambalam</em>’ın genişliği onları ayırıyor, öyküyse birleştiriyordu. Bir başka annenin anısı da.</p>

      <p>Hava ısındı. Nem azaldı.</p>
    </div>

    <div class="in-subchapter html5_section epub-type_subchapter">
      <p>Karanlığın Yüreği’nde o gece belki de özellikle kötü bir geceydi. Ayemenem’deki erkekler duramıyormuşçasına dans ediyorlardı. Fırtınadan kaçıp sıcak bir eve sığınan çocuklar gibi. Dışarı çıkıp havayı tatmak istemeyen. Rüzgârı ve fırtınayı. Mahvolmuş topraklarda gözlerinde dolar işaretleriyle koşuşturan fareler. Dünya çevrelerinde çökerken.</p>

      <p>Bir öyküden çıkıp bir başkasına daldılar. <em>Karna Shabadam</em>’dan (Karna’nın yemini) <em>Duryodhana Vadham</em>’a (Duryodhana’nın ve kardeşi Dushasana’nın ölümü).</p>
    </div>

    <div class="in-subchapter html5_section epub-type_subchapter">
      <p>Bhima kötü yürekli Dushasana’nın hakkından geldiğinde neredeyse sabahın dördü olmuştu. Dushasana, Kauravalar, Pandava’nın karısı Draupadi’yi kumarda kazandıktan sonra herkesin içinde kadını soymaya kalkışan adamdı. Draupadi (kendisi üzerinde bahse girişen adamlara değil de ne tuhaf ki kendisini kazananlara öfkeliydi), saçı Dushasana’nın kanıyla yıkanmadan onu bir daha topuz yapmayacağına yemin etmişti. Bhima da onun onurunu temizleyeceğine söz vermişti.</p>

      <p>Bhima Dushasana’yı cesetlerle kaplı bir savaş alanında kıstırdı. Bir saat boyunca birbirleriyle kılıç çatıştırdılar. Sövdüler. Birbirlerine yaptıkları kötülükleri sıraladılar. Pirinç lambanın alevi titreyip sönmeye başladığında, silahlarını bıraktılar. Bhima yağ döktü, Dushasana da kömürleşmiş fitili temizledi. Sonra yeniden savaşmaya başladılar. Soluk soluğa yürüttükleri bu savaş, <em>kuthambalam</em>’ın dışına taştı, tapınağın çevresine yayıldı. Kartonpat gürzlerini savurarak avluda birbirlerini kovaladılar. Balon gibi kabaran eteklikleriyle, tüyleri dökülmüş kadife gömlekleriyle, çöpteki ayların ve gübre öbeklerinin üstünden atlayan, uyuyan koca filin çevresinde dolanan iki adam. Bir an kurusıkı palavralar atan, bir an sonra da yaltaklanan Dushasana. Onunla eğlenen Bhima. İkisinin kafaları da tütsülü.</p>

      <p>Gökyüzü, pembe bir kâse gibiydi. Evrendeki gri, fil biçimli delik uykusunda kıpırdadı, sonra yine daldı. Bhima’nın içindeki canavar kıpırdandığında gün ağarıyordu. Davullar hızlanmıştı, ama hava sessizleşmiş, tehditle dolmuştu.</p>

      <p>Esthappen ile Rahel, sabahın ilk ışıklarında, Bhima’ nın Draupadi’ye verdiği sözü tutmasını seyrettiler. Dushasana’yı döve döve yere çaldı. Can vermekte olan adamın bedenindeki en ufak titreyişi elinde gürzüyle izledi, titreyiş durana kadar peş peşe vurdu. Bir tabaka tenekeyi yassıltan demirci gibi. Her bir girintiyi ve çıkıntıyı sistemli olarak düzelten. Dushasana öldükten çok sonra bile onu öldürmeyi sürdürdü. Sonra elleriyle onun bedenini yardı. Bağırsaklarını deşti ve öne eğilip o parçalanmış cesedin içinden kanını yalayarak içti; cesedin üstünden çevreyi gözleyen çılgın gözleri hırsla ve kinle ve delice bir tatminle parıldıyordu. Dişlerinin arasında pembe kan baloncukları fıkırdıyordu. Boyalı yüzünden, boynundan ve çenesinden sızıyordu. Yeteri kadar içince ayağa kalktı, kanlı bağırsaklar bir şal gibi boynuna dolanmıştı; Draupadi’nin saçlarını taze kanla yıkamak için onu bulmaya gitti. Bir hırs aurası vardı çevresinde, cinayet bile yatıştıramamıştı onu.</p>

      <p>O sabah çılgınlık hüküm sürüyordu. Pembe kâsenin altında. Bir gösteri değildi bu. Esthappen ile Rahel bunun farkına vardılar. Çılgınlığa daha önce de tanık olmuşlardı. Bir başka sabah. Bir başka sahnede. Bir başka çeşit çılgınlığa (onun ayakkabılarının tabanlarında kırkayaklar vardı). Bu çılgınlıktaki vahşi aşırılık, birincisindeki aşırı hesaplılığa denk düşmüştü.</p>

      <p>Orada oturdular, Sessizlik ve Boşluk, donmuş çift yumurta ikizleri, alınlarında boynuza dönüşmemiş şişliklerle. Geniş <em>kuthambalam</em>’ın iki yanında. Kendilerinin olan ve olmayan bir öykünün batağına saplanmış olarak. Başlangıçta, kurgusu ve düzeni varmış gibi görünen, ama sonra ürkmüş bir at gibi gemi azıya alıp kaçan bir öykü.</p>

      <p>Kochu Thomban uyandı, her sabah yediği hindistancevizini yavaşça kırıp açtı.</p>

      <p><em>Kathakali</em> Dansçıları makyajlarını sildiler, karılarını dövmek üzere evlerine gittiler. Göğüsleri olan kadınsı Kunti bile.</p>
    </div>

    <div class="in-subchapter html5_section epub-type_subchapter">
      <p>Tapınağın çevresindeki, köy kılığına girmiş kasaba kıpırdandı, canlandı. Yaşlı bir adam uyandı, biberli hindistancevizi yağını ısıtmak üzere, iki yana yalpalayarak ocağın yanına gitti.</p>

      <p>Yoldaş Pillai. Ayemenem’in, kazdığı kuyuya kendi düşen adamı.</p>

      <p>Tuhaftır ki, ikizlere <em>kathakali</em>’yi tanıtan oydu. Bebek Kochamma karşı çıkmış olsa da, yanına Lenin’i de alarak ikizleri tapınakta bütün gece süren gösterilere götüren, gün ağarana kadar onlarla birlikte oturan, <em>kathakali</em>’nin dilini ve hareketlerini onlara açıklayan oydu. Altı yaşındayken ikizler onunla birlikte gösteriyi baştan sona izlemişlerdi. Raudra Bhima’yı onlara tanıtan da oydu; ölüm ve intikam peşinde koşan çılgın, kana susamış Bhima’yı. Yoldaş Pillai, genellikle iyi huylu olan Bhima havlayıp hırlamaya başladığında, “İçindeki canavarı arıyor,” demişti, dehşetten gözleri iri iri açılmış çocuklara.</p>

      <p>Hangi canavarın olduğunu söylememişti Yoldaş Pillai. Belki de asıl demek istediği, Bhima’nın, içindeki <em>erkeği</em> aradığıydı, çünkü hiçbir canavar, insan kininin sınırsız, alabildiğine yaratıcı sanatını denememiştir. Hiçbir canavar, bu kinin derecesine ve gücüne ulaşamaz.</p>

      <p>Pembe kâse soldu, ılık, gri damlalar akıttı. Estha ile Rahel tapınağın ana girişinden içeri adım attıklarında Yoldaş K.N.M. Pillai içeri girdi, yağ banyosu pırıl pırıl yapmıştı onu. Alnında sandal ağacı macunu vardı. Yağlı teninin üzerindeki yağmur taneleri küçük raptiyelere benziyorlardı. Avuçlarında bir öbek taze yasemin vardı.</p>

      <p>“Ooo!” dedi tiz sesiyle. “Demek buradasınız! Demek hâlâ Hint kültürünüzle ilgileniyorsunuz! İyi iyi. Çok iyi.”</p>

      <p>İkizler hiçbir şey söylemediler, ne kabaydılar ne de kibar. Birlikte eve gittiler. Erkek ve Kız. Biz ve İkimiz.</p>
    </div>
  </div>
</body>
</html>
