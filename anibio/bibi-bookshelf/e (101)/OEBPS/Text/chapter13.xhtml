<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Küçük Şeylerin Tanrısı</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h1 class="chapter-header"><span class="chp-num">13</span>Karamsar ile İyimser</h1>

    <p>Sophie Mol ile Margaret Kochamma kalabilsinler diye Chacko odasından çıkıp Pappachi’nin çalışma odasına yerleşmişti. Chacko’nun odası, küçük bir odaydı, Muhterem E. John Ipe’ın bir komşusundan satın almış olduğu, şimdi biraz küçülen, ihmal edilen kauçuk çiftliğine bakan küçük bir penceresi vardı. Odanın bir kapısı onu ana binaya bağlıyor, öteki kapısı da (Chacko erkek ihtiyaçlarını gizlice karşılayabilsin diye Mammachi’nin yaptırdığı ayrı giriş) doğruca yandaki ek binaya açılıyordu.</p>

    <p>Sophie Mol, büyük yatağın yanına kendisi için yerleştirilmiş olan küçük bir portatif yatakta uyuyordu. Tavanda ağır ağır dönen vantilatörün uğultusu kafasının içine doldu. Mavi-gri-mavi gözler birden açıldılar.</p>

    <p>U Yanık</p>

    <p>C Anlı</p>

    <p>T Etikte</p>

    <p>Uyku bir çırpıda kenara itilmişti.</p>

    <p>Joe’nun ölümünden bu yana ilk kez, uyandığında ilk düşüncesi Joe olmamıştı.</p>

    <p>Odada çevresine bakındı. Hareket etmeden, yalnızca gözlerini döndürerek. Düşman topraklarında yakalanan ve mükemmel bir kaçış planı yapan bir casus.</p>

    <p>Chacko’nun masasının üzerindeki bir vazoda şimdiden boyunlarını bükmüş olan, beceriksizce yerleştirilmiş ebegümeçleri duruyordu. Duvarlar kitap doluydu. Camlı bir dolabın içine balza ağacından yapılma kırık uçaklar tıka basa konulmuştu. Yalvaran gözlerle bakan kırık kelebekler. Kötü bir kralın, kötü bir tahta büyünün altında eriyen tahta karıları.</p>

    <p><em>Tuzağa düşmüşlerdi.</em></p>

    <p><em>İçlerinden yalnızca biri, annesi Margaret, İngiltere’ye kaçabilmişti.</em></p>

    <p>Tavandaki gümüş rengi vantilatörün dingin, krom göbeğinde oda dönüyordu. İyi pişirilmemiş bisküvi rengindeki bej bir sakangur, meraklı gözlerle Sophie’yi izliyordu. Joe’yu düşündü. İçinde bir şeyler kabardı. Gözlerini yumdu.</p>

    <p>Tavandaki gümüş rengi vantilatörün göbeği kafasının içinde dönüyordu.</p>

    <p>Joe ellerinin üstünde yürüyebilirdi. Yokuş aşağı bisiklet sürerken de rüzgârı gömleğinin içine alabilirdi.</p>

    <p>Yandaki yatakta Margaret Kochamma hâlâ uyuyordu. Sırtüstü yatmış, ellerini göğüs kafesinin tam altında kavuşturmuştu. Parmakları şişmişti, alyansı rahatsız edecek derecede sıkı görünüyordu göze. Yanaklarının etleri yüzünün iki yanından aşağı sarkmıştı, elmacıkkemikleri çıkık duruyordu, ağzı neşesiz bir gülümseyişle aşağı çekilmişti, dişleri aradan incecik parlıyordu. Bir zamanlar gür çıkan kaşlarını modaya uyarak incecik almıştı, bu da yüzüne uykudayken bile hafif şaşkın bir ifade veriyordu. Öteki ifadeler arkadan geliyordu. Yüzü kıpkırmızıydı. Alnı parlıyordu. Kızarıklığın altında bir solgunluk gizliydi. Ertelenmiş bir hüzün.</p>

    <p>Lacivert beyaz çiçekli pamuklu polyester giysisinin ince kumaşı buruşmuş, bedeninin girinti çıkıntılarının biçimini almıştı, göğüslerinin üzerinde kabarıyor, uzun, güçlü bacaklarının arasındaki çizgide içeri çöküyordu; sanki o kumaş da sıcağa alışkın değildi, uyumak ihtiyacındaydı.</p>

    <p>Başucundaki komodinin üzerinde Chacko ile Margaret Kochamma’nın Oxford’daki kilisenin önünde çekilmiş siyah beyaz bir fotoğrafı gümüş bir çerçevede duruyordu. İncecik bir kar yağıyordu. Sokakta ve kaldırımlarda taze karın ilk taneleri vardı. Chacko, Nehru gibi giyinmişti. Üzerinde beyaz bir <em>churidar</em> ve siyah bir <em>shervani</em> vardı. Omuzları kardan bembeyazdı. Ceketinin iliğinde bir gül takılıydı, göğüs cebinde de üçgen katlanmış mendili görünüyordu. Cilalı siyah mokasen ayakkabılar giymişti. Kendine ve kıyafetine güler gibi bir hali vardı. Kıyafet balosundaki biri gibi.</p>

    <p>Margaret Kochamma’nın üzerinde uzun, kabarık bir giysi vardı, kısa kesilmiş, kıvırcık saçlarına ucuz bir taç oturtmuştu. Yüzündeki tül kaldırılmıştı. Chacko ile aynı boydaydı. Mutlu görünüyorlardı. İncecik ve gençtiler, güneş girdiği için gözlerini kısmışlardı. Margaret Kochamma’nın çatık duran koyu renkli kalın kaşları kabarık etekli gelinliğiyle tezat oluşturuyordu. Çatık kaşlı bir bulut. Arkalarında, uzun paltosunun bütün düğmelerini iliklemiş, kalın bilekli iri, anaç bir kadın duruyordu. Margaret Kochamma’nın annesi. İki yanında pilili kareli eteklikleri, çorapları ve birbirinin eşi perçemleriyle iki torunu duruyordu. İkisi de elleriyle ağızlarını kapatmış gülüyorlardı. Margaret Kochamma’nın annesi, sanki dışarıda olmayı yeğlermiş gibi fotoğrafın dışında bir yere bakıyordu.</p>

    <p>Margaret Kochamma’nın babası düğün törenine katılmayı kabul etmemişti. Hintlilerden hiç hoşlanmaz, onların kurnaz, düzenbaz insanlar olduğunu düşünürdü. Kızının bir Hintliyle evlendiğine inanamıyordu.</p>

    <p>Fotoğrafın sağ köşesinde, kaldırım boyunca bisiklet süren bir adam dönmüş evli çifte bakıyordu.</p>

    <p>Margaret Kochamma, Chacko’yla ilk karşılaştığında, Oxford’da bir kafede garson olarak çalışıyordu. Ailesi Londra’da yaşıyordu. Babasının bir fırını vardı. Annesi de bir tuhafiyecide yardımcı olarak çalışıyordu. Margaret Kochamma bir yıl önce ailesinin yanından ayrılmıştı, bunun tek nedeni de gençliğin verdiği bağımsızlık isteğiydi. Çalışıp bir öğretmen yetiştirme kursuna gidecek parayı kazanmak istiyordu, sonra bir okulda iş bakacaktı kendine. Oxford’da bir arkadaşıyla ufak bir daireyi paylaşıyordu. Bir başka kafede çalışan bir başka garson kızla.</p>

    <p>Margaret Kochamma, ailesinin yanından ayrıldıktan sonra, onların istediği türde bir kız olmaya başladığını fark etti. Gerçek dünyayla yüz yüze gelince, eskinin kurallarına sıkı sıkıya sarılmış ve kendisinden başka başkaldıracak kimse bulamamıştı karşısında. Böylece, Oxford’ da da, gramofonunu, ailesinin yanındayken izin verildiğinden biraz daha yüksek sesle çalmak dışında, uzaklaşmış olduğunu düşündüğü aynı küçük, katı hayatı yaşamayı sürdürdü.</p>

    <p>Ta ki bir sabah Chacko, kafeye girene dek.</p>

    <p>Chacko’nun Oxford’daki son öğrencilik yılının yazıydı. Yalnızdı. Buruşuk gömleğinin düğmelerini ters iliklemişti. Ayakkabılarının bağcıkları çözülmüştü. Önde dikkatle taranıp yatırılmış saçları, arkada havaya kalkmış kirpi dikeni gibi kabarmıştı. Kılıksız, kutsanmış bir oklu kirpiye benziyordu. Uzun boyluydu, özensiz (uyumsuz bir kravat, eprimiş bir palto) giysilerinin altında sağlam bir yapısı olduğunu görebiliyordu Margaret Kochamma. Eğlenir gibi bir hali vardı, gözlerini öyle bir kısıyordu ki sanki gözlüklerini evde unutmuştu da uzaktaki bir tabelayı okumaya çalışıyordu. Kulakları başının iki yanında kepçe gibi duruyordu. Atletik yapısıyla özensiz görünümü birbirine zıt düşüyordu. Gelecekte şişman olacağını gösteren tek belirti, parlak, neşeli yanaklarıydı.</p>

    <p>Bakımsız, dalgın kişilerde genellikle rastlanılan belirsizlik ya da özür dileyici beceriksizlik havası yoktu onda. Sanki arkadaşlığından zevk aldığı sanal biriyle birlikteymiş gibi neşeli görünüyordu. Pencere kenarında bir masaya oturdu, dirseğinin birini masaya yerleştirdi, yüzünü avcuna dayadı, eşyalarla sohbet etmeyi planlıyormuşçasına boş kafeye gülümseyerek baktı. Aynı dostça gülümsemeyle kendisine bir kahve ısmarladı, ama siparişini alan uzun boylu, kalın kaşlı garsonu fark etmişe benzemiyordu.</p>

    <p>Chacko, aşırı sütlü kahvesine tepeleme iki kaşık dolusu şeker koyunca Margaret yüzünü buruşturdu.</p>

    <p>Sonra da tavada yumurta ve ekmek istedi Chacko. Biraz daha kahve ve çilek reçeli.</p>

    <p>Margaret onun ısmarladıklarıyla dönünce sanki daha önce başladığı bir sohbeti sürdürür gibi, “İkiz oğlu olan adamı duydunuz mu?” diye sordu.</p>

    <p>“Hayır,” dedi Margaret getirdiği kahvaltıyı masaya bırakırken. Nedense (belki doğal bir sakınganlıktan, yabancılara karşı duyduğu içgüdüsel çekingenliktendi) Chacko’ nun İkiz Oğlu Olan Adam konusunda beklediği derin ilgiyi göstermemişti. Chacko buna aldırmaz göründü.</p>

    <p>“Bir adamın ikiz oğlu olmuş,” diye anlattı Margaret Kochamma’ya. “Pete ile Stuart. Pete İyimsermiş, Stuart ise Kötümser.”</p>

    <p>Reçelin içindeki çilek tanelerini ayıklayıp tabağının kenarına bıraktı. Reçelin geri kalanını yağlı ekmeğinin üstüne kalın bir tabaka halinde sürdü.</p>

    <p>“On üçüncü yaş günlerinde babaları Stuart’a, yani Kötümser olana, pahalı bir saat, bir marangozluk takımı ve bir de bisiklet vermiş.”</p>

    <p>Dinleyip dinlemediğini anlamak için Chacko başını kaldırıp Margaret Kochamma’ya baktı.</p>

    <p>“Ve Pete’in, yani İyimser’in odasına at gübresi doldurmuş.”</p>

    <p>Chacko yağda yumurtaları ekmeğin üzerine koydu, parlak, titreyen yumurta sarılarını böldü ve çay kaşığının tersiyle çilek reçelinin üzerine sürdü.</p>

    <p>“Stuart armağanları açtığında bütün sabah homurdanıp durmuş. Marangozluk araçları istememişti, saati beğenmemişti ve bisikletin lastikleri de olması gerektiği gibi değildi.”</p>

    <p>Margaret Kochamma artık dinlemiyordu, çünkü dikkatini Chacko’nun tabağında sürüp giden tuhaf ayine çevirmişti. Reçelli ve yağda yumurtalı ekmek küçük karelere bölünmüştü. Reçelin içinden ayıklanan çilekler birer birer alınıyor, ufak parçalara bölünüyordu.</p>

    <p>“Baba, Pete’in, yani İyimser’in odasına gittiğinde, Pete’i görememiş, ama kulağına çılgınca sallanan küreğin ve ağır solukların sesi gelmiş. Odanın içinde at gübresi uçuşuyormuş.”</p>

    <p>Fıkranın sonunun gelmesini bekleyen Chacko sessiz kahkahalarla sarsılmaya başlamıştı bile. Gülen ellerle, kırmızılı sarılı her bir ekmek parçasının üzerine bir parça çilek koydu, tabaktaki şey, yaşlı bir kadının bir briç partisinde sunabileceği türden korkunç bir kanepeye benzemişti. “Ne yapıyorsun Tanrı aşkına, diye bağırmış, babası Pete’e.”</p>

    <p>Kare ekmeklerin üstüne tuz ve biber ekildi. Chacko son noktayı koymadan önce durdu, tabağa gülümseyerek bakan Margaret Kochamma’ya güldü.</p>

    <p>“Gübrenin altından bir ses duyulmuş. ‘Bak baba,’ diyormuş Pete, ‘ortalıkta bu kadar bok varsa, bir yerlerde mutlaka bir de at vardır!’”</p>

    <p>İki elinde çatalıyla bıçağını tutan Chacko boş kafede oturduğu sandalyede arkasına dayandı ve gözlerinden yaş gelinceye kadar o tiz, hıçkırıklı, bulaşıcı, şişman adam gülüşüyle güldü. Fıkranın büyük bir bölümünü kaçırmış olan Margaret Kochamma gülümsüyordu. Sonra da Chacko’nun gülüşüne gülmeye başladı. Kahkahaları birbirini besledi ve isterik bir doruğa yükseldi. Kafenin sahibi geldiğinde, (özellikle arzulanan biri olmayan) bir müşteriyle (orta derecede arzulanan biri olan) bir garson kızı, çın çın öten, durduramadıkları kahkahalara boğulmuş olarak buldu.</p>

    <p>O arada bir başka (sürekli) müşteri gelmiş, kendisine hizmet edilmesini bekliyordu.</p>

    <p>Kafenin sahibi, hoşnutsuzluğunu Margaret Kochamma’ya göstermek amacıyla zaten temizlenmiş olan birkaç bardağı birbirine çarpıp ses çıkartarak temizledi, tezgâhın üzerindeki çanak çömleği takırdattı. Yeni gelen müşterinin siparişini almaya gitmeden önce Margaret Kochamma kendini toparlamaya çalıştı. Ama gözleri yaş doluydu, yeniden yükselen kahkahalarını bastırmak zorunda kaldı, siparişini aldığı aç adam başını yemek listesinden kaldırıp baktı, ince dudaklarını sessiz bir eleştiriyle sıkmıştı.</p>

    <p>Margaret Kochamma Chacko’ya bir göz attı, Chacko da ona bakıp gülümsedi. İnanılmaz dostça bir gülümsemeydi bu.</p>

    <p>Chacko kahvaltısını bitirdi, parasını ödedi ve gitti.</p>

    <p>İşvereni Margaret Kochamma’yı azarladı ve kafede nasıl davranılacağı konusunda ders verdi. Margaret Kochamma ondan özür diledi. Davranışı için gerçekten üzgündü.</p>

    <p>O akşam iş çıkışında, olanları düşünen Margaret Kochamma kendinden rahatsız oldu. Genellikle böyle uçarılık yapmazdı, hiç tanımadığı biriyle böylesine kendinden geçerek kahkahaları paylaşmanın doğru olmadığını düşündü. Bu yaptığı aşırı samimi, mahrem bir şeydi. Neden o kadar gülmüş olduğunu merak etti. Fıkra yüzünden olmadığını biliyordu.</p>

    <p>Chacko’nun gülüşünü düşününce gözlerindeki gülümseme uzun süre silinmedi.</p>

    <p>Chacko, kafeye sık sık gelmeye başladı. Görünmez arkadaşıyla ve dostça gülümsemesiyle geliyordu hep. Kendisine hizmet eden garson, Margaret Kochamma olmasa bile onu gözleriyle arıyor, gülüşlerinin ortak anılarını canlandırıp gizlice birbirlerine gülümsüyorlardı.</p>

    <p>Margaret Kochamma, Buruşuk Oklu Kirpi’nin ziyaretlerini beklemekte olduğunu fark etti. Huzursuz değildi, ama ona olan ilgisinin arttığını hissediyordu. Onun Hindistan’dan gelme bir Rhodes Bursiyeri olduğunu öğrenmişti. Klasik Diller öğrencisi olduğunu. Balliol takımında kürek çektiğini.</p>

    <p>Onunla evlenene kadar da onun karısı olmayı kabul edeceğini asla düşünmedi.</p>

    <p>Çıkmaya başladıktan birkaç ay sonra Chacko onu, sürgündeki çaresiz bir prens gibi yaşadığı odasına gizlice sokmaya başladı. Okul hademesinin ve temizlikçinin bütün çabasına karşın odası her zaman pisti. Yerlerde kitaplar, boş şarap şişeleri, kirli iç çamaşırları ve sigara izmaritleri duruyordu. Dolapların kapağını açmak tehlikeliydi; açılırsa giysiler, kitaplar ve ayakkabılar çağlayan gibi dışarı dökülürdü. Kitaplardan bazıları gerçekten insana zarar verebilecek kadar ağırdı. Margaret Kochamma’nın küçük, düzenli hayatı, soğuk bir denize dalarken sessizce kendini kasan sıcak bir beden gibi, kendini bu gerçekten süslü püslü tımarhanenin içindeki hayata bıraktı.</p>

    <p>Bu Buruşuk Oklu Kirpi’nin içinde, acılar içindeki bir Marksistle umarsız, onmaz bir Romantiğin çatıştığını keşfetti; mumları unutan, şarap bardaklarını kıran, yüzüğünü kaybeden bir Romantik. Margaret Kochamma’yla, soluğunu kesen bir tutkuyla sevişen. Kendisinin ilginç olmayan, kalın belli, kalın bilekli bir kız olduğunu düşünmüştü hep. Görünüşü çirkin değildi. Özel de değildi. Ama Chacko’nun yanındayken eski sınırlar geriye itiliyordu. Ufuklar genişliyordu.</p>

    <p>Daha önce, başka erkeklerin işlerinden, arkadaşlarından ya da deniz kıyısında geçirdikleri hafta sonlarından söz etmeleri gibi dünyadan söz eden –dünyanın ne olduğundan, nasıl oluştuğundan ya da kendince dünyanın ne olacağından– bir adamla karşılaşmamıştı hiç.</p>

    <p>Chacko’yla birlikteyken Margaret Kochamma ruhunun, kendi memleketi olan adanın dar sınırlarından kurtulup Chacko’nun ülkesinin geniş, açık sınırlarına kaçtığını hissediyordu. Chacko onda dünyanın ikisine ait olduğu duygusunu uyandırıyordu; sanki dünya, laboratuvar masasında karnı açılmış yatan bir kurbağaydı da beni inceleyin diye yalvarıyordu.</p>

    <p>Onu tanıdığı yıl, düğünlerinden önce, Margaret Kochamma kendinde ufak bir büyü keşfetti ve bir süre kendini lambasından çıkarılmış gamsız bir cin gibi hissetti. Belki de, Chacko’ya duyduğu aşkın, aslında kendi kendini ürkekçe, ağır ağır kabulünden başka bir şey olmadığını anlayamayacak kadar gençti.</p>

    <div class="in-subchapter html5_section epub-type_subchapter">
      <p>Chacko’ya gelince; Margaret Kochamma onun ilk kadın arkadaşıydı. Yalnızca yattığı ilk kadın değil, ilk gerçek arkadaşıydı da. Chacko’nun onda en sevdiği yan, kendine yeterli oluşuydu. Belki ortalama İngiliz kadınında rastlanan bir özellikti bu ama Chacko için özeldi.</p>

      <p>Margaret Kochamma’nın kendisine yapışmayışını seviyordu. Kendisine karşı hissettiklerinden emin olmayışını. Chacko’yla evlenip evlenmeyeceğini son güne kadar bir türlü bilemeyişini. Chacko’nun yatağının üzerinde, uzun beyaz sırtını geriye kaykıltarak çırılçıplak oturup saatine bakışını ve kestirmeden, “Uuu, gitmeliyim,” deyişini seviyordu. Her sabah bisikletine atlayıp telaşla işe gidişini seviyordu. Aralarındaki görüş ayrılıklarını kışkırtıyor, sürdüğü sefil hayata Margaret Kochamma’nın ara sıra öfke nöbetleriyle karşı çıkmasından gizli bir zevk alıyordu.</p>

      <p>Kendisinin bakımını üstlenmek istemediği için minnet duyuyordu ona. Odasını temizlemeyi önermediği için. İtici anne rolünü üstlenmediği için. Margaret Kochamma onsuz yapabildiği için Chacko onsuz yapamaz oldu. O kendisine hayran olmadığı için Chacko ona hayran oldu.</p>

      <p>Margaret Kochamma onun ailesini pek tanımıyordu. Chacko onlardan pek söz etmezdi.</p>

      <p>Aslında, Oxford’da geçirdiği yıllarda Chacko onları pek düşünmemişti de. Hayatında çok şeyler oluyordu ve Ayemenem de çok uzaktaydı. Irmak çok küçüktü. Balıklar da çok az.</p>

      <p>Ailesiyle bağlantısını sürdürmesi için zorlayıcı nedenler de yoktu. Rhodes Bursu oldukça yüksekti. Paraya ihtiyacı yoktu. Margaret Kochamma’ya duyduğu aşka âşıktı, yüreğinde bir başkasına yer yoktu.</p>

      <p>Mammachi ona düzenli mektup yazıyor, kocasıyla aralarındaki sevimsiz kavgaları ve Ammu’nun geleceği konusundaki kaygılarını ayrıntılı olarak anlatıyordu. Chacko’nun bir mektubu sonuna kadar okuduğu olmuyordu pek. Kimi zaman mektupları açmaya bile üşeniyordu. Mektupları asla yanıtlamazdı.</p>

      <p>Evine yaptığı tek ziyarette bile (Pappachi’nin Mammachi’yi pirinç vazoyla dövmesini engellediği ve sallanan iskemlenin yaşamına ay ışığı altında son verildiği sefer), babasının ne kadar öfkeli olduğunu, annesinin kendisine karşı olan hayranlığının iki katına çıkmış olduğunu ya da kız kardeşinin birden güzelleştiğini hiç fark etmemişti. Uyurgezer gibi gelip gitmiş, daha oraya adım attığı dakikada kendisini bekleyen uzun sırtlı beyaz kızın yanına dönmek için yanıp tutuşmaya başlamıştı.</p>

      <p>Balliol’deki eğitimini bitirdiği kış (sınav sonuçları hiç parlak değildi), Margaret Kochamma ile Chacko evlendiler. Kızın ailesinin rızasını almadan. Oğlanın ailesine bildirmeden.</p>

      <p>Kendisine bir iş bulana kadar Chacko’nun Margaret Kochamma’nın dairesine taşınmasına karar verdiler (öteki kafede çalışan öteki garsonu yerinden ederek).</p>

      <p>Düğünün zamanlaması daha kötü olamazdı.</p>

      <p>Birlikte yaşamanın baskılarıyla birlikte yoksulluk da boy gösterdi. Artık burs parası yoktu, evlerinin kirasının da tamamını ödemeleri gerekiyordu.</p>

      <p>Kürek çekmeye son vermesiyle birlikte, ansızın, zamanından önce kilo almaya başladı Chacko. Şişman biri olup çıktı, artık bedeni kahkahalarına uygun düşüyordu.</p>

      <p>Evliliklerinin üzerinden bir yıl geçtiğinde, Chacko’ nun öğrenci tembelliği, Margaret Kochamma için artık hayran olunası bir şey olmaktan çıkmıştı. Kendisi işe gittiğinde, evlerinin sabah ayrılırken bıraktığı pislik ve karışıklık içinde kalması artık eğlendirmiyordu onu. Yatağı toplayıp çamaşırı ya da bulaşığı yıkamayı düşünmenin bile Chacko için olanaksız olması da. Yeni kanepelerindeki sigara yanıkları için Chacko’nun özür dilememesi de. Bir iş görüşmesine gitmeden önce Chacko’nun, gömleğinin düğmelerini ilikleyip kravatını takmayı <em>ve</em> ayakkabılarını bağlamayı becerememesi de. Bir yılın sonunda Margaret Kochamma birkaç ufak ödün karşılığında laboratuvar masasında yatan kurbağayı geri vermeye hazır olmuştu. Kocası için bir iş ve temiz bir ev olabilirdi bu.</p>

      <p>Sonunda Chacko Hindistan Çay Kumpanyası’nın denizaşırı satış bürosunda kısa süreli, düşük ücretli bir iş buldu. Oradan başka işlere atlayabileceği umuduyla Chacko ile Margaret Londra’ya taşındılar. Daha da ufak, daha da kasvetli bir eve. Margaret Kochamma’nın ana babası kızlarını görmek istemediler.</p>

      <p>Margaret Kochamma, Joe ile tanıştığında gebe olduğunu yeni öğrenmişti. Joe, ağabeyinin eski bir okul arkadaşıydı. Tanıştıklarında, Margaret Kochamma bedensel olarak en çekici dönemindeydi. Gebelik yanaklarına renk getirmiş, gür, koyu renkli saçlarını pırıl pırıl yapmıştı. Evlilikteki sorunlarına karşın gebe kadınların çoğunlukla sahip olduğu o gizli gurur, kendi bedenine duyduğu sevgi havası vardı üzerinde.</p>

      <p>Joe biyologdu. Küçük bir yayınevi için bir biyoloji sözlüğünün üçüncü baskısını güncelleştiriyordu. Joe, Chacko’nun olmadığı her şeyin simgesiydi.</p>

      <p>Tutarlıydı. Borcunu ödeyebiliyordu. İncecikti.</p>

      <p>Karanlık bir odada ışığa yönelen bir bitki gibi Margaret Kochamma Joe’ya doğru çekildiğini hissetti.</p>
    </div>

    <div class="in-subchapter html5_section epub-type_subchapter">
      <p>Chacko’nun sözleşmesi bitip başka bir iş bulamayınca Mammachi’ye mektup yazıp evlendiğini bildirdi ve para istedi. Mammachi öfkeden küplere bindi, ancak gizlice mücevherlerini rehine verip İngiltere’ye para gönderilmesini ayarladı. Ama yetmedi bu para. Hiçbir zaman yetmedi.</p>

      <p>Sophie Mol doğduğunda Margaret Kochamma hem kendi hem de kızının iyiliği için Chacko’yu terk etmesinin doğru olacağını anladı. Boşanmak istediğini söyledi ona.</p>

      <p>Chacko Hindistan’a döndü ve orada kolayca iş buldu. Birkaç yıl Madras’taki İngiliz okulunda ders verdi; Pappachi öldükten sonra da yanında Bharat şişe kapaklama makinesi, Balliol küreği ve kırık kalbiyle Ayemenem’e döndü.</p>

      <p>Mammachi, onun yeniden hayatına katılmasını sevinçle karşıladı. Onu besledi, giysiler dikti, odasına her gün taze çiçek koydurdu. Chacko’nun, annesinin hayranlığına ihtiyacı vardı. Aslında bunu ondan <em>istiyordu da;</em> yine de annesinden bu yüzden nefret ediyor ve onu gizli yollardan cezalandırıyordu. Şişmanladıkça şişmanladı, kendini iyice bıraktı; beyaz <em>mundularının</em> üstüne ucuz, çiçekli terilen gömlekler giyiyor, ayaklarına pazarda satılan en çirkin sandaletleri geçiriyordu. Mammachi’nin konukları olduğunda, akrabaları ya da Delhi’den eski bir arkadaşı ziyarete geldiğinde, Chacko annesinin zevkle hazırlanmış –özel düzenlenmiş orkideler ve en iyi porselen yemek takımları konulurdu– yemek masasının yanına gelir, eski bir yarasının kabuğunu eller, ya da dirseklerinde oluşan kocaman, kara, enli nasırları kaşırdı.</p>

      <p>Bebek Kochamma’nın bir şeyler atıştırmak için uğrayan konuklarını –Katolik piskoposları ya da kasabadan geçen din adamlarını– özellikle hedeflerdi. Onların yanında sandaletlerini çıkartır, şeker hastalığı yüzünden ayağında çıkmış iğrenç, irin dolu bir çıbanı havalandırırdı.</p>

      <p>“Bu zavallı cüzamlıya Tanrı acısın,” derdi; Bebek Kochamma da adamların sakallarına dökülen bisküvi kırıntılarını ve muz parçacıklarını temizleyerek onların dikkatini umarsızca bu gösteriden başka yere çevirmeye çalışırdı.</p>

      <p>Ama Chacko’nun Mammachi’ye eziyet etmek için başvurduğu sinsi cezaların en kötüsü, en rezili Margaret Kochamma’yı hatırlatmasıydı. Ondan sık sık ve tuhaf bir gururla söz ederdi. Sanki kendisini boşadığı için ona hayranlık duyuyormuş gibiydi.</p>

      <p>“Daha iyi bir adam bulunca beni bıraktı,” derdi, Mammachi’ye, o da sanki aşağılanan oğlu değil de kendisiymiş gibi ürperirdi.</p>
    </div>

    <div class="in-subchapter html5_section epub-type_subchapter">
      <p>Margaret Kochamma düzenli olarak mektup yazarak Sophie Mol’un haberlerini verirdi. Joe’nun harika ve ilgili bir baba olduğu ve Sophie Mol’un onu gerçekten sevdiği konusunda güvence verirdi; bu haberler Chacko’ yu mutlu ettiği kadar üzerdi de.</p>

      <p>Margaret Kochamma Joe ile mutluydu. Chacko’yla o çılgın, dengesiz yılları geçirmeseydi Joe’nun yanında bu kadar mutlu olmazdı belki. Chacko’yu sevgiyle düşünüyor, ama pişmanlık duymuyordu. Onu ne kadar incitmiş olduğu ise aklına gelmiyordu, çünkü hâlâ kendisinin sıradan bir kadın, Chacko’nunsa olağanüstü bir erkek olduğunu düşünüyordu. Chacko da ne ayrıldıkları sırada ne de o günden bu yana herhangi bir keder ya da kalp kırıklığı belirtisi göstermediğinden, Margaret Kochamma, evliliklerinin bir hata olduğu konusunda Chacko’nun da kendisiyle aynı düşüncede olduğunu varsaydı. Ona Joe’dan söz ettiği zaman üzüntü içinde ama sessizce çekip gitmişti. Görünmez arkadaşı ve dostça gülümsemesiyle.</p>

      <p>Birbirlerine sık sık yazdılar ve yıllar geçtikçe ilişkileri olgunlaştı. Margaret Kochamma açısından bu ilişki hoş, esaslı bir dostluğa dönüştü. Chacko içinse bu, çocuğunun annesi ve hayatta sevdiği tek kadınla bağını koparmamanın bir yolu, tek yoluydu.</p>

      <p>Sophie Mol okula başlayacak yaşa geldiğinde, Margaret Kochamma bir öğretmen yetiştirme kursuna yazıldı, sonra da Clapham’da ilkokul öğretmeni oldu. Joe’nun kaza geçirdiğini haber verdiklerinde öğretmen odasındaydı. Haberi getiren genç polis memurunun yüzünde ciddi bir ifade vardı, miğferini elinde tutuyordu. Tuhaf bir gülünçlüğü vardı polisin, bir tiyatro oyunundaki ciddi bir rol için sınavdan geçen kötü bir oyuncuya benziyordu. Margaret Kochamma, o polisi gördüğünde içinden gelen ilk dürtünün gülümsemek olduğunu hatırladı.</p>

      <p>Margaret Kochamma, kendisi için olmasa da Sophie Mol için bu trajediyi elinden geldiğince soğukkanlılıkla karşılamaya çalıştı. Trajediyi soğukkanlılıkla <em>karşılıyormuş gibi</em> yapmaya çalıştı. İşinden izin almamıştı. Sophie Mol’un okula gidiş geliş alışkanlığının da değişmemesini sağladı; <em>Ev ödevini bitir. Yumurtanı ye. Hayır, okula gitmemezlik olmaz.</em></p>

      <p>Büyük kederini, canlı, pratik öğretmenlik maskesinin ardına gizledi. Evrendeki sert, öğretmen biçimli (kimi zaman tokat atan) delik.</p>

      <p>Ama Chacko mektup yazıp onu Ayemenem’e davet ettiğinde içinde bir şeyler kabarıp indi. Chacko ile arasında geçen onca şeye karşın dünyada Noel’i birlikte geçirmek isteyebileceği bir başka kişi yoktu. Düşündükçe içinden gitmek geliyordu. Hindistan’a yapılacak bir yolculuğun Sophie Mol’e çok iyi geleceğine kendini inandırdı.</p>

      <p>Arkadaşlarının ve okuldaki meslektaşlarının bunu –ikinci kocası ölür ölmez birincisinin yanına koşmasını– tuhaf karşılayacağını bilse de Margaret Kochamma vadeli hesabını bozdurdu ve iki uçak bileti aldı. Londra-Bombay-Koçin.</p>

      <p>Yaşadığı sürece de bu kararı ona rahat huzur vermedi.</p>
    </div>

    <div class="in-subchapter html5_section epub-type_subchapter">
      <p>Ayemenem’deki evin salonunda, şezlongun üzerine uzatılmış küçük kızının cesedinin resmi, ölene kadar aklından çıkmadı. Uzaktan bile belliydi kızın ölmüş olduğu. Hasta değildi, uyumuyordu da. Yatışından belliydi. Kollarıyla bacaklarının açısından. Ölümün otoritesi vardı üzerinde. Ölümün korkunç sessizliği.</p>

      <p>Kızın güzel kızıl kahve saçlarına yeşil otlar ve ırmağın pislikleri dolanmıştı. İçine çökmüş gözkapakları soğuk ve nemliydi, balıklar kemirmişti. (Ah evet, yaparlar bunu, derinlerde yüzen balıklar. Her şeyin tadına bakarlar.) Leylak rengi pamuklu kadifeden önlüğünün üzerinde yatık, neşeli harflerle <em>Tatil!</em> yazıyordu. Suda uzunca bir süre kaldığı için bir çamaşırcının başparmağı kadar kırışıktı her yeri.</p>

      <p>Yüzmesini unutan lop yüzlü bir denizkızı.</p>

      <p>Küçücük yumruğunun içinde uğur getirsin diye tuttuğu gümüş bir yüksük vardı.</p>

      <p><em>Yüksükten su içer.</em></p>

      <p><em>Tabutta takla atar.</em></p>

      <p>Margaret Kochamma, Sophie Mol’u Ayemenem’e götürmüş olduğu için kendini asla bağışlamadı. Chacko ile birlikte dönüş biletlerini onaylatmak üzere Koçin’e giderken onu hafta sonu orada yalnız bıraktığı için.</p>
    </div>
  </div>
</body>
</html>
