<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Doğunun Limanları</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 title="Doğunun Limanları"></h1>

  <p class="block3">Bu öykü bana ait değil, bir başkasının yaşamını anlatıyor. Kendine özgü sözcükleriyle, onları sadece belirsiz veya tutarsız bulduğumda düzelttim. Kendine özgü gerçekleriyle, bütün gerçekler birbirine eşdeğerde.</p>

  <p class="block3">Ara sıra bana yalan söylemiş midir? Bilemem. Ama herhalde kendisi hakkında, sevdiği kadın hakkında, buluşmaları, şaşkınlıkları, inançları, düş kırıklıkları hakkında söylememiştir. Bunun kanıtı elimde. Ama yaşamının her aşamasında kendi davranışları, hiç de alelade olmayan ailesi, mantığının değişik dalgaları -demek istiyorum ki delilikten bilgeliğe, bilgelikten deliliğe gidip gelen o bitmez tükenmez gelgitler- hakkında her şeyi söylememiş olması mümkündür. Yine de iyi niyetli olduğunu düşünüyorum. Belleğine olduğu kadar yargılamasına da güvenemediğini kabul edebilirim ama, hep iyi niyetli olmuştur.</p>

  <p class="block3">Ona 1976 Haziran'ında metroda rastladım. Kendi kendime "Bu, O!" diye mırıldandığımı anımsıyorum. Onu tanımak birkaç saniyemi almıştı. O güne kadar ona ne rastlamıştım ne de adını duymuştum. Sadece birkaç yıl önce, bir kitapta resmini görmüştüm. Tanınmış biri değildi. Gerçi, resmi bir tarih dersi kitabında olduğuna göre, bir bakıma tanınmış biriydi. Ama bu, resmin altında adı yazılan bir büyük adamın portresi değildi. Resim, bir rıhtımda toplanmış bir kalabalığı gösteriyordu; arka planda, sadece küçük bir parçası dışında, bütün bir ufku kaplayan bir gemi vardı; resmin altında, Eski Dünya'dan insanların 2. Dünya Savaşı'nda Avrupa'ya gelerek Direniş saflarına katıldıklarını ve dönüşlerinde birer kahraman olarak karşılandıkları yazılıydı.</p>

  <p class="block3">Gerçekten de kalabalığın ortasında, gözleri kamaşmış genç bir adam vardı. Açık renk saçlı, biraz çocuksu çizgilere sahip, çiçekten girlandı o an takılmış gibi, boynu azıcık yana uzamış.</p>

  <p class="block3">Ne kadar zaman bu resmi seyre dalmıştım! Okulda üst üste dört sene aynı tarih kitabından ders gördük: her yıl bir çağı öğrenmek durumundaydık. Önce şanlı Antik çağı; İskender'in fethettiği Fenike kentleri; sonra Romalılar, Bizanslılar, Araplar, Haçlılar, Memluklar; daha sonra dört yüz yıllık Osmanlı egemenliği; nihayet iki dünya savaşı, Fransız mandası: bağımsızlık... Bana gelince ben, programın nasıl ilerlediğini bekleyemeyecek kadar sabırsızdım. Tarih tutkumdu. Daha ilk günlerde bütün kitabı gözden geçirmiştim, tekrar tekrar okumaktan bıkmamıştım. Sayfaların her biri kıvrık, buruşuk, köşeleri yenik, satırların altları çizik, kargacık burgacık yazılı, yorum yerine ünlemlerle dolu idi.</p>

  <p class="block3">Bütün bunları, o resmi iyice incelemiş olduğumu göstermek için söylüyorum. Beni ne büyülemişti? Kuşkusuz bir avcun içi büyüklüğündeki resimde, o yaşta ne hayal ediyorsam hepsi vardı: deniz yolculuğu, serüven, yüce bir özveri, zafer ve belki de hepsinden çok, o muzaffer-tanrıya bakan genç kızlar...</p>

  <p class="block3">Şimdi ise, tanrı burada. Karşımda, Paris'te, metroda ayakta, bir sütuna dayanmış, kim oldukları bilinmeyen bir sürü adamın ortasında tanınmamış bir adam. Ama hep o hayran bakış, hep o çocuksu çizgiler, bugün artık kırlaşmış hep o açık renk saçlar. Ve hep o yana eğik baş. Nasıl tanımazsın?</p>

  <p class="block3">Volontaires istasyonunda indiğinde, arkasından gittim. O gün biriyle buluşacaktım ama tercihimi yapmıştım: göreceğim kişiyi akşama doğru veya ertesi günü arayabilirdim, ama onu bir kere kaybedersem bir daha göremeyeceğimden emindim. Asla.</p>

  <p class="block3">Metro istasyonundan çıkmadan önce semt haritasının önünde durdu. Burnunu yapıştıracak kadar yaklaştı, sonra, mesafeyi ayarlayacak biçimde geriledi. Gözleri onu ele veriyordu. Şansımı denemeliydim, ona doğru yürüdüm.</p>

  <p class="block3">— Size belki yardım edebilirim...</p>

  <p class="block3">Doğu şivesiyle konuşmuştum, hoş bir gülümseme ve bir iki güzel sözcükle anladığım belli etti. Ama yine de hayret etmekten geri kalmadı. O zaman bir çekinme belirtisi fark ettim, sanırım yanılmamıştım. Evet çekingenlik ve hattâ bir çeşit utanç dolu korku. İzinin sürüldüğünü ama bundan pek de emin olmayan yine de boş yere sert veya kaba olmak istemeyen bir insanın utanç dolu korkusu.</p>

  <p class="block3">— Yakınlarda olan bir sokağı arıyorum, dedi. Sokağın adı Hubert Hughes.</p>

  <p class="block3">Onu bulmakta zorluk çekmedim.</p>

  <p class="block3">— İşte, dedim. Sadece H. Hughes yazmışlar, okunmaz bir yazı ile...</p>

  <p class="block3">— Yardımınıza teşekkürler! Yaşlanan gözlerimi değil de haritayı yapanları suçladığınız için de teşekkürler...</p>

  <p class="block3">Tatlı bir yavaşlıkla konuşuyordu, sanki söylemeden önce her sözcüğü silkmesi gerekiyormuş gibi. Ancak cümleleri doğru, sözcükleri seçilmiş, eksiği, çelişkisi olmayan cümlelerdi. Laubali olmayan bir dil! Hattâ insanlarla değil de kitaplarla konuşurmuş gibi, modası geçmiş, çok eskimiş sözcükler!</p>

  <p class="block3">—&nbsp;Eskiden olsaydı haritaya, plana gerek kalmaksızın, içgüdümle yolumu bulurdum...</p>

  <p class="block3">— Uzak değil. Sizi götürebilirim; buraları bilirim.</p>

  <p class="block3">Rahatsız olmamamı söyledi ama nezaketen. Israr ettim; üç dakika sonra oradaydık. Sokağın başında durdu, gözleriyle sokağı taradı ve biraz küçümseyici bir biçimde:</p>

  <p class="block3">— Küçük bir sokak, dedi. Pek küçük bir sokak. Ama alt tarafı sokak işte.</p>

  <p class="block3">Sözlerindeki aleladelik ona benim gözümde bir özgünlük kazandırmıştı.</p>

  <p class="block3">— Hangi numarayı arıyorsunuz?</p>

  <p class="block3">Ona sağduyu dalı uzatmaktaydım. Dala tutunmadı.</p>

  <p class="block3">— Özel bir numara değil. Sadece sokağı görmeye geldim. Önce çıkacağım sonra da karşı kaldırımdan ineceğim. Ama sizi alıkoymak istemem, işiniz vardır. Buraya kadar eşlik ettiğiniz için teşekkürler!</p>

  <p class="block3">Bu noktaya geldikten sonra böyle ayrılmak istemiyordum, bilmeliydim. Tuhaf görüntüsü merakımı büsbütün artırmıştı. Fazladan nezaket gösterisiymiş gibi son sözlerini duymazlıktan geldim.</p>

  <p class="block3">— Bu sokakta anılarınız olmalı!</p>

  <p class="block3">— Hayır. Daha önce hiç gelmedim.</p>

  <p class="block3">Yeniden yan yana yürümeğe başlamıştık. Ben sık sık ona bakarak, onu inceliyordum; o da, burnu havada, binalara hayranlıkla bakıyordu.</p>

  <p class="block3">— Anıtsal sütunlar. Sağlam ve güven verici bir sanat. Güzel bir burjuva sokağı. Biraz dar... Alt katlar loş olmalı. Belki orası, cadde tarafı öyle değildir.</p>

  <p class="block3">— Mimarsınız.</p>

  <p class="block3">Sözüm, bir bulmacanın cevabı gibi çıkmıştı! Fazla samimi bir görüntü vermemek için, soru sorar gibi de çıkmıştı.</p>

  <p class="block3">— Hiç de değil.</p>

  <p class="block3">Sokağın ucuna varmıştık, aniden durdu. Mavi beyaz plakayı okumak için gözlerini kaldırdı, sonra saygı ifadesi olarak indirdi, iki yanına sarkmış olan elleri önünde birleşti, parmakları hayali bir şapkayı tutmak istercesine, tuhaf biçimde kenetlendi.</p>

  <p class="block3">Arkasına geçtim.</p>

  <p class="block3">Hubert Hughes Sokağı Direnişçi 1919-1944</p>

  <p class="block3">Gevşemesini ve bana doğru dönmesini bekledim. Bir cenazedeymiş gibi fısıldayarak:</p>

  <p class="block3">— Onu tanır mıydınız? diye sordum. Aynı tonda yanıtladı:</p>

  <p class="block3">— Adı bir şey ifade etmiyor.</p>

  <p class="block3">Şaşkınlığıma aldırmayarak cebinden bir küçük defter çıkardı ve notlar almağa başladı. Sonra da:</p>

  <p class="block3">—&nbsp;Bana, Paris'te direnişçilerin adını taşıyan otuz dokuz sokak, cadde veya alan olduğunu söylediler, dedi. Bundan önce yirmi birini ziyaret ettim. Geriye on yedi kaldı. Adı "Etoile" iken gittiğim Charles-de Gaulle meydanını saymazsak, on altı.</p>

  <p class="block3">— Hepsini ziyaret edecek misiniz?</p>

  <p class="block3">— Dört günde, bol bol vaktim var.</p>

  <p class="block3">Neden dört gün? Tek bir açıklaması vardı bana göre:</p>

  <p class="block3">— Sonra da memlekete dönüyorsunuz?</p>

  <p class="block3">— Sanmıyorum...</p>

  <p class="block3">Birden, söz konusu Hubert-Hughes Sokağı'nda benden bir hayli uzakta düşüncelere dalmış göründü. Memleketten, dönüşten söz etmekle hata mı ermiştim?</p>

  <p class="block3">Belki de bu "dört gün"den söz etmekle böyle düşünceye dalmıştı.</p>

  <p class="block3">Ruhuna henüz nüfuz edemiyordum. Bunun için sözü değiştirmeyi yeğledim.</p>

  <p class="block3">— Hubert Hughes'ı tanımadınız ama Direniş ile ilgilenmeniz bir rastlantı olmasa gerek...</p>

  <p class="block3">Cevap vermesi gecikti. Yeryüzüne inmesi vakit aldı.</p>

  <p class="block3">— Ne demiştiniz?</p>

  <p class="block3">Sözlerimi tekrar etmek zorunda kaldım.</p>

  <p class="block3">— Doğru, okumak için savaşta Fransa'ya gelmiştim. Direnişçiler tanıdım.</p>

  <p class="block3">Az daha resimden, tarih kitabından söz edecektim. Çabucak vazgeçtim. Onu bilerek izlemiş olduğumu anlamış olurdu. Onu gözetlediğimi anlamış olurdu, belki günlerden beri kötü bir niyet beslediğimi... En iyisi bilmezlikten gelmekti.</p>

  <p class="block3">— O yıllar belki de bazı arkadaşlarınızı yitirdiniz.</p>

  <p class="block3">— Bazılarını, doğru.</p>

  <p class="block3">— Siz de silah altında değil miydiniz?</p>

  <p class="block3">— Hayır</p>

  <p class="block3">— Belki de derslerinize devam etmeyi tercih ettiniz...</p>

  <p class="block3">— Tam olarak değil... Ben de gizlilik içinde yaşadım. Herkes gibi.</p>

  <p class="block3">— Herkes direnme örgütünde değildi o devirde. Çok alçakgönüllüsünüz.</p>

  <p class="block3">Karşı koyacak sandım. Bir şey söylemedi. Bunun üzerine üsteledim: "Bence çok alçakgönüllüsünüz". Bu bir soru olmaktan çok, varılmış bir sonuçmuş gibi sevimli bir tonda söylenmişti. Her zaman iyi sonuç veren eski gazeteci kurnazlığı; nitekim çenesi açıldı. Cümleleri yavaş olmakla birlikte, heyecandan yoksun değildi;</p>

  <p class="block3">— Size sadece gerçeği söylüyorum! Binlerce insan gibi gizliliğe gömülmüştüm. Ne daha genç, ne daha yaşlı, ne daha korkak ne daha kahramandım. Akılda kalacak hiçbir şey yapmadım...</p>

  <p class="block3">Sözlerindeki ve davranışlarındaki kibarlıkla, hiçbir düşmanlık göstermeden, benim gibi ısrarlı muhatabına gücendiğini göstermeyi başarmıştı.</p>

  <p class="block3">— Ne okuyordunuz?</p>

  <p class="block3">— Tıp.</p>

  <p class="block3">— Sanırım savaştan sonra devam ettiniz.</p>

  <p class="block3">— Hayır.</p>

  <p class="block3">Fazlasıyla kuru bir "hayır". Bu adamda bir şeyi incitmiştim.</p>

  <p class="block3">— Yapacak çok işiniz vardır. Size engel olmak istemem, dedi ve yeniden düşüncelerine daldı. Bana kibarca yol veriyordu. Hiç kuşkusuz yaralı bir yanına dokunmuştum. Ama askıntı olmayı sürdürdüm:</p>

  <p class="block3">— Üç yıldan beri o döneme, Savaşa, Direnişe büyük ilgi duyuyorum... Bu konuda onlarca kitap yuttum. Bunları yaşamış olan biriyle konuşmanın, benim için ne demek olduğunu bilemezsiniz!</p>

  <p class="block3">Yalan söylemiyordum. Bakışından onu yumuşatmış olduğumu anladım.</p>

  <p class="block4">&nbsp;</p>

  <p class="block3">—&nbsp;Biliyor musunuz? dedi, uzun zamandır koyuverilmeyen bir ırmak gibiyim. Bir yarık açılmaya görsün. Susana aşkolsun! Üstelik önümüzdeki günlerde yapılacak işim yokken...</p>

  <p class="block3">— Geriye kalan on altı ya da on yedi sokağın ziyaretlerinden başka...</p>

  <p class="block3">Güldü.</p>

  <p class="block3">— Onu günlerimi doldurmak için yapıyorum, bu arada...</p>

  <p class="block3">Ne beklediğini yeniden sormak isteği duydum. Düşüncelerine yeniden dalmasından ve hiç çıkmamasından korktum. Komşu caddedeki kahvelerden birine gidip oturmayı önermek, bana daha akılcı geldi.</p>

  <p class="block3">Köpüklü iki bira ile terasta yerlerimize oturduğumuzda konuya döndüm. Yarım kalan eğitimine...</p>

  <p class="block3">—&nbsp;Kurtuluş'un ertesi günü sarhoş gibiydim. Kendime gelmem vakit aldı. Çok vakit. Ayrıca, artık kafamı eğitime verebilecek durumda değildim.</p>

  <p class="block3">— Ya aileniz? Israr etmediler mi?</p>

  <p class="block3">— Doktor olmak isteyen bendim. Babamın her zaman benim hakkımda başka tasardan vardı, o isterdi ki...</p>

  <p class="block3">Durdu. Belki de son tereddütüydü. Konuşmadan önce, beni gün ışığına çıkartmak istercesine bana uzun uzun baktı.</p>

  <p class="block3">— Babam büyük bir ihtilalci olmamı isterdi.</p>

  <p class="block3">Gülümsemekten kendimi alamadım.&nbsp;</p>

  <p class="block3">— Evet, biliyorum, normal ailelerde baba çocuğunun tıp okumasını ister, çocuk da devrim hayalleri görür. Ama benim ailem "normal" diye tanımlanabilecek bir aile değildi...</p>

  <p class="block3">— Anladığım kadarı ile babanız ilk ihtilalcilerden olmalı.</p>

  <p class="block3">—&nbsp;Herhalde o da kendini böyle tanımlardı. Daha doğrusu devrimci bir ruha sahipti diyebiliriz. Asla hırçın değildi. Hattâ neşeli, yaşamayı seven biriydi. Ama tam bir isyancı.</p>

  <p class="block3">— Neye karşı?</p>

  <p class="block3">— Her şeye karşı! Yasalara, dine, geleneklere, paraya, siyasete, okula... saymak uzun sürer. Değişen ne varsa ve değişmeyen ne varsa karşıydı. Kendisinin dediği gibi "Aptallığa ve zevksizliğe ve kireçlenmiş beyinlere" karşı! Muazzam karışıklıklar hayal ederdi...</p>

  <p class="block3">— Böyle davranmasına ne yol açtı?</p>

  <p class="block3">— Söylemesi zor. Ama çok gençken, kinleneceği durumlarla karşılaştığı bir gerçek.</p>

  <p class="block3">— Herhalde elverişiz bir ortamda yetişmişti...</p>

  <p class="block3">— Yoksul mu demek istiyorsunuz? İşte burada yanıldınız dostum. Bu sözleri söyleyince, utanırmış gibi gözlerini indirdi. Ama sanırım daha çok gururlanmasını gizlemek istiyordu:</p>

  <p class="block3">Evet, bugün tekrar düşündüğümde, gururlanmasından utanıyordu, dedi ki:</p>

  <p class="block3">— Ben, uzun süre Doğu'ya hükmetmiş bir aileden geliyorum.</p>

  <p class="block3">O gün, gecenin geç vaktine kadar konuştuk, konuştuk. Önce kahvede; sonra aydınlanmış kentteki gezinti sırasında; nihayet gece Bastille alanında bir birahanede.</p>

  <p class="block3">Hayatını, baştan sona anlattırmak düşüncesi aklıma tam olarak ne zaman geldi? Sanırım daha ilk sözlerinde, bölümleri mahcup bir biçimde sergilemeye başladığı vakit. Bu hiç de yapmacıklı olmayan alçakgönüllülüğü çok sevimliydi, gülümseyişindeki o kırılganlık da öyle; onayımı bekleyen ve ender bıkkınlık gösterdiğimde kaygılanan bakışları da; ve yine hiç iş görmedikleri anlaşılan, durmadan kıpırdayan, dönüp duran ve neye yarayacaklarım kestiremediği elleri de öyleydi.</p>

  <p class="block3">Onu nasıl razı ettiğimi anlatmam usanç verir. Usanç verir ve yanıltıcı olur çünkü artık bugün, bu oyuna katılmak isteyişinde benim sözlerimin veya becerikliliğimin bir etkisi olmadığını biliyorum.</p>

  <p class="block3">Açıklayayım: dört gün beklemesi gereken ve ne olduğunu sormaya cesaret edemediğim o malûm şey onu devamlı rahatsız etmekteydi; düşünmek istemiyor ama aynı zamanda başka bir şey de düşünemiyordu. Kendisiyle başbaşa kalma korkusu yüzünden Direniş kahramanlarının adlarını taşıyan sokakları dolaşıyordu, yoksa özlemden değil. Benimle karşılaşması, oyalanması için en güçlü etken olmuştu. Onu bu uzun bekleme günlerinde sarsmış, gıdıklamış, tedirgin etmiş ve geleceği geveleyip duracağı yerde, geçmişi saat saat yaşatmış olacaktım.</p>

  <p class="block2" id="calibre_pb_2">&nbsp;</p>
</body>
</html>
