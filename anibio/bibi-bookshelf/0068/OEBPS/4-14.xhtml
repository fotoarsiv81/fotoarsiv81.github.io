<html xmlns="http://www.w3.org/1999/xhtml">
	<head>
		<title>4-14</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x4" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslikorta1" id="_idParaDest-16">İKİNCİ BÖLÜM  </p>
			<p class="arabaslik_orta">Eskiyle Yeni  </p>
			<p class="arabaslik_sol ParaOverride-7">Seferberlik ve demokratikleşme  </p>
			<p class="paragbas">İç gelişmeden demokrasiye geçişteki aktif etkenler hangileridir? Bu soruya üç yanıt önerilmiştir. Klasik kapitalist düşüncelerden pek ayrılmayan ilk yanıta göre önemli olan pazarların açıklığı ve girişim anlayışıdır. İkinci yanıta göre gelişme, genelde devletin kışkırttığı toplu bir irade ve seferberlikten doğar. Sonuncu yanıta göre de, önemli olan siyasal sistemin, egemen olanlarla bağımlı olanlar arasındaki ayrımı engelleyerek ve toplu düzenlenimin temel gereksinimlerini utkusu bunalımlara ya da toplumsal kopukluklara yol açabilecek kişisel çıkarlara benimseterek açık olmasıdır. Batıda ekonomik gelişmenin başlıca merkezleri Hollanda, Büyük Britanya, sonra da Amerika Birleşik Devletleri’nde üçüncü yanıttan yana olunmasaydı, demokrasi düşüncesi içeriğinden büyük bir bölümü kaybedecekti. Bu durumda Karşı-Reform anlayışının desteklediği mutlak monarşiler Katolik ülkelerin gelişimine köstek olurken, az önce sözü geçen ülkelerin başarısını Protestan ahlak anlayışından çok siyasal sistemlerin açıklığına ve mutlak monarşinin ortadan kaldırılmasına bağlamak daha doğru olmaz mı?  </p>
			<p class="paragraf">Bu gözlem bizi daha geniş bir düşünce temasına götürür. Burada tanımladığım biçimiyle demokratik kültür, modernleşmenin klasik görünümüne, usun yörecilikler, ayrıcalıklar ve kişisel şiddet gibi engelleri yıkarak fethini yansıtan görünümüne karşı, eskiyi yeniye dönüştürmeyi, her şeyi kökünden silmeyi (tabula rasa) ve aydınlanmış despotluğu yadsımayı, bireyleri ve toplulukları oldukları gibi, talepleri ve anılarıyla seferber etmeyi içerir. Toplumsal yaşam yaprakları çevresindekilerle yaptıkları değiş tokuşlarla yaşayan, kökleri de topraktaki kaynakları emen bir ağaç gibidir. Hâlâ geleneği modernliğe karşıtlaştırıyoruz, tıpkı devinimsizliği harekete, hatta dini ya da aileyi hesap kitapla değiş tokuşa yönelmiş ekonomik etkinliğe karşıtlaştırdığımız gibi. İşte bu görüşe karşı gelerek yeniden, yalnızca demokrasiyle ilerlemenin birleşmesi olarak değil, aynı zamanda daha da önemlisi, kültürel bir mirasla gelecek tasarısının birleşmesi olarak tanımlamamız gerekir gelişme düşüncesini. Dünyanın büyük bir bölümünün, ilerlemenin tek yolunu bulabilmek için kendi kültüründen, kimliğinden vazgeçmesi gerektiğini düşünerek demokrasiden nasıl söz edebiliriz? İnsanların büyük çoğunluğunu demokratik özgürlüklerden yoksun bırakarak, kendi tarihlerinin özneleri olmaktan alıkoymaktan daha kötü bir şey olabilir mi? Yoksul bir insan topluluğuna modernliği getirmek ve hatta zorla benimsetmek gerekiyorsa, modernlik söz konusu topluluğa ancak kültürel mirasları silip süpüren bir açık pazardan girebiliyorsa; on yedi yaşındaki gençlerin –onlar adına karar vererek– siyasal yaşama katılamayacaklarını belirlediğimiz gibi, dürüstçe yoksul ulusların demokrasi için yeterince olgunlaşmadığını söylemek daha doğru olur. Demokratik kültür modernleşmiş bir toplumdaki insan davranışlarını ve insan ilişkilerini tanımlamakla sınırlı değildir; geçmişten geleceğe sürekliliği, geleceği yaratmak için ortak bir üründe seferber olabilme olanağını sunmazsa, temel ilkesine ters düşecektir. Geçmişle şimdi arasında, Ancien Régime’le devrim sonrası arasında bir kopukluk yaratma iradesi kendi içinde daha otoriter bir düşünce ve eylem taşır. Demokrasi birbirinden farklı (hatta birbirine karşıt) birey ve grupları aynı ulus içinde yaşatmayı, birliği ve çeşitliliği bir arada tutmayı içerdiğine göre, hem özel hem de tek olacak bir geleceği evrensel ilkelerin, yani ussallığın, özgürlüğe ve insan-öznelerin hak eşitliğine saygının çerçevesinde yaratabilmek için kaçınılmaz bir biçimde geçmişin, yani geleneğin olası en büyük bölümünü kurtarmalıdır.  </p>
			<p class="paragraf">Ekonominin ve kitle kültürünün dünyasallaşması bu tür sorunlara büyük bir önem kazandırmıştır. Kimi zaman eskiden nasıl kapitalizm savunucuları ve sosyalizm yanlıları olarak bölünüyorsak, şimdi de evrenselciler ve çokkültürlülükçüler olarak bölünüyoruz gibi geliyor. Çokkültürlülüğün ve toplulukçu anlayışın etkin bir biçimde güçlendiği Kuzey Amerika’yla hâlâ hem bireyci hem de evrenselci bir usçuluğa bağlı olan, mezhepçiliğin ve hatta ırkçılığın izlerini gördüğü toplulukçu anlayıştan kuşkulanan Batı Avrupa –özellikle de Fransa– arasındaki uçurum daha şimdiden yeterince büyüktür. Oysa evrenselcilik ve çokkültürlülük arasından birini değil, bu iki kültürel yönelimi birbirine karşıtlaştırarak mı bir araya getireceğiz yoksa birbiriyle birleştirerek mi, bu iki bakış açısından birini seçmemiz gerekiyor. Evrenselcilik ve çokkültürlülük ikiye bölünmüş bir kültürün iki yarısıdır, hatta pazarlara, teknik sistemlerine, siyasal, askeri ya da ekonomik stratejilere ve kitle iletişimine egemen olan nesnelleşme mantığıyla, kimliği yansıtan ve hem üretim rollerinden hem de modernliğe katılım biçimlerinden giderek kopan öznelleşme mantığı arasında bölünmüş bir toplumun iki düzeyidir. Bir yandan hem piyonları hem de oyuncuları olduğumuz büyük dünya ekonomisi oyununa katılıyoruz; öte yandan kişiliğimizi kuruyoruz, ama artık toplumsal rollerimize göre değil, cinsellik ve düşlerden, anılar ve bize dek ulaşmış kurallardan, inanç ve iç daralmasından oluşan bireyselliğimize göre. Bu kopukluğu <span class="CharOverride-6">Modernliğin</span> <span class="CharOverride-6">Eleştirisi</span>’nde modernliğin tanımının merkezinde sunmuştum.  </p>
			<p class="arabaslik_sol">Bellek ve tasarı  </p>
			<p class="paragbas">Kapitalistlerle ücretlileri karşı karşıya getiren ve Marx’ın söylediği gibi toplumsal üretim bağlarını ortaya çıkaran toplumsal karşıtlığın en önemli toplumsal karşıtlık olarak görülmesi hemen hemen bir yüzyıl öncesine dek uzanır. İşverenler ve işçiler, en azından özünde, beraberce yaptıklarıyla, onları birleştiren –hepsi sanayinin insanlarıydı– aynı zamanda da birbirlerinden ayıran şeyle tanımlanıyorlardı. Günümüz toplumuna baktığımızda durum çok daha karmaşıktır. Birbirine karşıt olan artık çıkarlar ve toplumsal sınıflar, sermaye ve çalışma değil, giderek birbirinden uzaklaşan, biri tüketim toplumunda öteki de saplantılı bir toplumdışı kimlik  arayışında yitme sürecine girmiş nesnelleşme ve öznelleşmedir. Ekonomi evreniyle kişilik evreni sanki birbirlerinden ayrılarak eskiden Hıristiyanların ortak çıkarının, Eskilerin yurtseverliğinin ve sanayi toplumuna özgü dayanışmanın bulunduğu yerde bir boşluk yaratmışlar gibi. Dünya toplumunun zirvesinde olanlar dünyayı dolaşıyor, zenginlikleri ve bilgileri biriktiriyor, her kültürden bir parçayı müzelerine koyuyorlar. Bilime, tekniğe, serbest pazara güveniyorlar ve hiçbir otoriter kültürel denetim olmaması işlerine geliyor. Bununla beraber toplumun en alt düzeyinde olanlar, özellikle de dışarlanmışlar, toplumun dışına itilmişler merkezin çıkarlarına alabildiğine hizmet eden bu evrenselciliğe yalnızca kendi yöreciliklerinin savunusunu karşıt getirebiliyorlar. Aslında egemenlik altındakiler ikiye ayrılır: kimileri toplumun dışından merkezinin ışığına yükselmeyi, kitle kültürüne bütünüyle katılmayı ya da ekonomik savaşın içine girmeyi umar; kimileri de tersine, kendilerini, tehdit altında olan bir kültürü savunmak için savaşmaya adar. Bu iki büyük kategori arasında birçok birey kategorilerinden birinin güçlü akıntısına kapılarak boğulurken, bir kısım da birbirinden giderek uzaklaşıyor gibi görünen iki kutbu birleştirmeye uğraşır. Göçmenler, özellikle de geldikleri yerin kültürünün kendilerine dayanılmaz zorlamaları benimsettiğini ileri süren kadın göçmenler katıldıkları topluluğun içinde eriyip gitmeyi isterler; kimileri de istilacıyı kovmak isterler ve Şeytan olarak gördükleri kimselere karşı şiddete başvururlar. Aynı biçimde kimi kadınlar, özellikle batı Avrupa ülkelerinde, hak eşitliğini ve eşitsizliklere yol açan ayrımların ortadan kalkmasını isterler, kimileri de tersine, öncelikle biyolojik, ruhsal ve kültürel farklılıklarını ortaya koymak isterler. Özellikle Simone de Beauvoir’ın etkisi altında kalmış Avrupalı kadınlar daha çok özgürlükleri, eşitlikleri, hukuki ve ekonomik anlamda kadın-erkek ayrımına bir son verilmesi için savaşım vermişlerdir; Kuzey Amerikalı kadınlar da tersine, tehlikeli bir arılaşma arayışına gömülme pahasına kadın kimliğini çok daha etkili bir biçimde vurgulamışlardır. Azınlıklardan tutun da eşcinsellere, Kuzeyin azınlıkları karşısında Güneyin çoğunluğuna varıncaya dek tüm egemenlik altındaki kategorilerde bu tür karşıtlıklar gözlemlenebilir.  </p>
			<p class="paragraf">Kimlik yitimi ve getto ya da çoğunluğun içinde eriyip gitme ve karşı-kültür arasında bir seçim yapmayı bir yana bırakalım artık. İlk çözüm kendisini tek evrenselci olarak belirleyen bir çoğunlukla bütünleşmesi gerekenlerin her tür özerkliğine karşı gelir. İkincisi de her tür iletişimi yıkar, genelde yapay biçimde yeniden oluşturulmuş bir kimliğin içine gömülür. Demokrasinin yeri ne ilk çözümdedir ne de ikincisinde. Aynı biçimde geleceğe yönelmek için geçmişi silmek de, mutlak bir erk kurmanın yolunu açacak kültürel bir arılaşmayı gerçekleştirebilmek amacıyla bugünün tekniklerine, sözgelimi petrol sanayisinin tekniklerine el koymak denli yıkıcıdır. Demokrasi birbirine karşıt çıkarlar arasında bir görüşme yeri, siyasal bir pazar değildir; her şeyden önce belleğin ve tasarının, araçsal ussallıkla kültürel mirasın birleştiği açık kamu alanıdır.  </p>
			<p class="paragraf">Özne bu iki cephede savaşarak, sıklıkla birbiriyle karşılaşıp kendisini sıkıştıran iki ormanın arasında bir düzlük yaratır. Demokrasi herkesçe öznenin oluşumunun ve kurtuluşunun kurumsal koşulu olarak algılanmasaydı, siyasal kararların yönetimi olmaktan öteye geçemeyecekti.  </p>
			<p class="paragraf">Günümüzde, kendilerini tanrısal bir iletinin ya da ulusal bir geleneğin taşıyıcısı olarak görenlerle özneyi yalnızca usun evrenselciliğine dayandırarak tanımlayanlar arasındaki uçurum hâlâ büyümektedir. Herkes için tek bir yasa, diyorlar yalnızca usun evrenselciliğine bağlananlar tek gerçek inanç adına konuştuklarını ileri sürenlere karşılık olarak. Bu kültürel çatışma toplumsal bir çatışmayı da getirir beraberinde, sonunda da toplumsal hareketleri böler çünkü toplumsal hareketler aktör bireyleri özgürlük, adalet gibi genel hedeflere doğru yönelten hareketlerdir. İki çelişkili konum arasında değil miyiz? Bir yandan Salman Rushdie’nin kitaplarını yayımlatma hakkı olduğunu, Ayetullah Humeyni ve ardıllarının ona karşı savurdukları öldürme tehditinin kınanması gerektiğini var gücümle savunuyorum. Öte yandan devlet okullarında dinsel inançların, laik öğretimin savunulması koşuluyla öğretilmesini istiyorum. Bunlar çelişki ve tutarsızlığı kanıtlamıyor mu? Bence hayır! Toplulukçu, ulusçu ya da teokratik devlet bir yana bırakılmalıdır artık, çünkü bu tür devlet, Kiliseyle –ya da bir kültürle– devletin birbirinden ayrılmasına engel olur, ki bu ayrım modern demokrasinin temellerinden biridir; ama kişiler ve yaşam deneyimleri düzeyinde, hiçbir kişisel özneye usçu bireyciliği ya da bir topluluğa ve toplu bir belleğe aitlik bilincini seçmesi konusunda bir zorlamada bulunulamaz. Bir etnik gruba ait olmak, siyasal bir erk tarafından temsil edilen bir topluluğa ya da sadece semt, ülke ya da bölge gibi belli sınırlar içindeki bir toplu düzenlenime aitliği simgelediğinde demokrasi için büyük bir tehdit oluşturur; oysa kişisel kimliğin bir öğesi olduğunda özneyi oluşturan bileşenlerden biri haline gelir. Amacımız her tür özelliğimizden soyutlanıp evrensele ulaşmak olamaz; hem daha evrensel hem de olabildiğince daha özel olmayı amaçlamalıyız. Hepimiz Yahudilere daha çok benzemeliyiz, çünkü onlar sanatın, bilimin ve düşüncenin evrenselciliğini izlerken bir halka, bir geleneğe ve bir tarihe bağlı kalmak konusunda öteki toplulukların birçoğuna göre çok daha başarılı olmuşlardır.  </p>
			<p class="paragraf">Bu genel ilke birçok toplumsal sorun için uygulanabilir. Örneğin göçmenlerin bütünleşme sorunu. Kapalı bir toplulukçuluğa ya da sömürgeci bir devrimciliğe gömülmeden teknik ve idari ussallaşmayı kültürlerin çeşitliliğiyle nasıl birleştirebiliriz? Sadece kişisel özgürlük ve oluşumu kimlik ve bütünleşmenin üstünde tutarak, dolayısıyla da her tür önceliği temel insan haklarına vererek. Göç ülkeleri bu haklar uğruna kadını toplumsal bakımdan bağımlı ve aşağılanmış bir varlık haline getiren geleneklere karşı gelmek, göçmenlere zarar veren ayrımcılık ve ırk ayrımcılığı uygulamalarını ortadan kaldırmak zorunda kalmışlardır.  </p>
			<p class="paragraf">Demokrasi Bir’e karşı, mutlak erke, devlet dinine, partinin ya da emekçi sınıfının diktatörlüğüne karşı bir savaşımdır. Farklı birey ve gruplar arasındaki iletişimi olanaklı kılan ne ussallığa toplu bir başvurudur –çünkü bireyler birbirleriyle iletişim kuracaklarına bu ussallığın içinde birbirlerine karışırlar– ne de ötekinin kültürüne saygıdır –böyle bir saygı yalnızca farklılığın saptanmasıdır–; her bireyde ve bireylerin birbirleri arasında özgürlük yaratmak için verilen ortak çabadır. Bir yandan evrenselcilik biçimlerine, öte yandan ibadetlere, inançlara ve özel toplumsal örgütlenim biçimlerine bağlılığımızın ötesinde hepimizin ortak yanı, yalnızca bir durum olmayıp aynı zamanda bir eylem de olabilecek kişisel bir yaşam deneyimine ulaşma isteği ve ötekilerde de bu özne olma, “ben” deme, kendini kendinden ve yaşamını paylaştıklarından sorumlu duyumsama isteğinin olduğunu kabul edebilmemizdir. Bu özgürlük isteğini varoluşun merkezine yerleştirmemiz gerektiğinden; uzun zaman boyunca ikisinin de ayrı bir evreni temsil ettiği düşünülen, bir yanda özel yaşamı gösteren öte yanda özel yaşamın giderek daha çok bağımlı olduğu insan evrenini, kamu yaşamını gösteren ikilikler arasında, geçmişle gelecek, duyguyla us, erkekle kadın arasında tam bir kopukluğu kesinlikle kabul edemeyiz.  </p>
			<p class="arabaslik_sol">Din ve demokrasi  </p>
			<p class="paragbas">Günümüzde en ateşli tartışmalar Gilles Kepel’in <span class="CharOverride-6">Tanrı’nın Öcü</span> olarak adlandırdığı dinselliğin geri dönüşüne bağlanmaktadır. Eğer din topluluğun ortak bilincinden ve gelenekten başka bir şey olmasaydı, modernlikle demokrasi bütün bütüne değişim evreninde yer alacaklardı, buna göre, eğer Ralph Linton’un <span class="CharOverride-6">ascription</span> ve <span class="CharOverride-6">achievement</span> olarak adlandırdığı iki şeyi, yani aktarılmış statülerle edinilmiş statüleri, insanın ne olduğuyla ne yaptığını bütünüyle birbirinden ayırmak gerekseydi, demokrasinin ve dinin gelenek ve modernlik gibi iki çatışkılı dünyadan geldiğini söylememiz gerekecekti. Ama din yalnızca bir topluluk bilinci ve Kilise tarafından aktarılmış bir gelenek değildir; hatta aynı zamanda tersine, ruhani olanla cismani olanın birbirinden ayrılmasıdır, üstelik bu ayrılmanın sonucunda ruhani olan bir amaç ya da arılık ahlakına ya da tek ve aşkın bir Tanrı’ya başvuru ahlakına dönüşür. Bununla beraber moderliğin de yalnızca ussallaşma ve laikleşme olmadığını, aynı zamanda toplumsal denetimin erki ve çarkı olduğunu da biliyoruz. Kısacası dinle modernleşme arasındaki ilişkiler doğrudan bir karşıtlığa indirgenemez, ikisinin birleşmesi dört temel biçim alabilir.  </p>
			<p class="paragraf">Laikleşmiş modern toplumlarda dinsel gelenek, Tocqueville ’den Robert Bellah’a Amerikan toplumunu gözlemleyenlerin önemini vurguladıkları bir toplumsal ahlaka dönüşmüştür, aynı toplumsal ahlak Fransa’da devrimci bir biçim almıştır. Dinsel değerler ve toplumsal kurallar Amerika Birleşik Devletleri gibi kiliselerle devletin birbirinden ayrıldığı yerlerde bile buluşur. Modernleşmenin içerden olmayıp da istenççi bir politika sonucu gerçekleştiği yerlerde artık gelenekçi olamayan din bir siyasal seferberlik gücüne dönüşebilir, tıpkı İran’da olduğu gibi. Bu durum dinle demokrasi arasındaki çatışmanın en doğrudan olduğu durumdur, bununla beraber yurttaş dininin her zaman demokratik sonuçlar doğuracağından da emin olamayız, temelinde ahlaki ve dinsel değerler bulunan toplumların uymacılığından kuşkulanabiliriz. Oysa aşkın bir ruhani ilkeye başvuru, ister modernleşmenin içerden olduğu toplumlar söz konusu olsun isterse bağımlı toplumlar, demokrasiyle olumlu ilişkiler kurar. İlkinde dinsel bireycilik, mezheplerin artmasına yol açsa da az-ayrıcalıklılara, hızlı değişen toplumlardaki ‘anomie’nin kurbanı olanlara bir savunma aracı getirdiği için; ikincisindeyse, yeni-toplulukçu bir eylem otoriter bir iktidara karşı savaşan hareketlere büyük bir kurtarıcı güç verdiğinde sözünü ettiğimiz din-demokrasi arası olumlu ilişkiler gerçekleşir. Dinle demokrasi arasındaki ilişkilerin neden yalnızca en olumsuz yanını görmeye uğraşırız ki? Dinin (Budizm, Musevilik ya da özellikle Müslümanlık) getirdiği kurtarıcı gücü neden görmeye çalışmıyoruz ki?  </p>
			<p class="resim"><span><img alt="2.png" class="_idGenPageitem-4" src="image/2_fmt.jpeg"/></span>  </p>
			<p class="paragraf">En çok göze çarpan, İsrail’de olduğu ölçüde İslam dünyasında da en önemli siyasal sonuçlara yol açan hareketlerin entegrist dediğimiz ve ruhani erkle cismani erki yeniden birleştirmeye, dolayısıyla da dinle politikayı birbirine karıştırmaya çalışan, modernleşmeye karşıt hareketler olduğu doğrudur. Ancak bu hareketlerin rolleri dinsel içeriklerinden çok söz konusu ülkelerin girdikleri ulusal ve ulusçu savaşımlara göre açıklanır. Dinsel bir inancın siyasal içermelerini dinsel bir geleneğin otoriter ulusçu bir iktidar tarafından kullanılmasıyla karıştırmamak gerekir. Dinlerin ya da kimi dinlerin, özellikle de İslam’ın ilkece cismani erkle ruhani erkin birbirinden ayrılmasına karşı olduğu iddiasına gelince –ki sıkça yinelenen bir iddiadır bu–, tarihi kültürel, siyasal ya da toplumsal tasarıların tarihötesi bir uygulama alanı olarak ele alan kabul edilemeyecek bir anlayışa dayanır. Toplumsal düzenin kutsallaştırılması ya da tersine, cismani olanla ruhani olanın göreli bir biçimde özerkleşmesi hangi tarihsel koşullarda ne ölçüde önemli olmuş, bunu araştırmak daha sakınımlı bir yaklaşım olacaktır.  </p>
			<p class="paragraf">Hıristiyanlığa bakacak olursak, Hıristiyan kiliselerinin söz konusu iki erki sıkıca birbirine bağladığını, dolayısıyla da geleneksel toplumların toplumsal aşamalanma ve denetlenme düzenlerini savunduğunu yadsıyamayız, ancak papayla İmparator arasındaki çatışmanın, yani bir bakıma iki erkin birbirinden ayrılma sürecinin demokrasinin kapılarını açtığını da göz ardı edemeyiz. Hatta şunu da ekleyebiliriz: Protestanlık demokratik bireyciliği desteklerken aynı zamanda da toplum dini anlayışını güçlendirmiş; katoliklikse, bir yandan mutlak monarşilere dayanırken bir yandan da gizemli bir yaşam anlayışı getirerek toplumsal düzenle arasında öyle bir kopukluk oluşturmuştur ki, kurtuluş savaşlarının kapılarını açmıştır.  </p>
			<p class="paragraf">Meksika’da olduğu gibi kilisenin kırsal kesim üzerindeki etkisine karşı devletin otoriter müdahalesine başvurmaya varacak denli aşırı cumhuriyetçi söylemi artık kabul edemeyiz. Aynı biçimde kimi ülkelerde, örneğin Polonya’da olduğu gibi, kilisenin demokratik savaşımların hep başında olacağını da ileri süremeyiz. Dinle demokrasi arasındaki bağlar her zaman karmaşık, hatta çelişiktir. Günümüzde entegrizmle demokrasi arasındaki koyu çatışmayı açıkça tanımalıyız öncelikle; ama din esinli hareketlerin birçoğunda halkın kurtuluşuna (özgürleşmesine) yönelik demokratik çağrıların da yattığını –bu çağrılar büyük çoğunlukla otoriter yönetim biçimlerince kendi iktidarlarını güçlendirmek amacıyla kullanılmış olsalar bile– gözden kaçırmamalıyız.  </p>
			<p class="paragraf">Aydınlık felsefesenin en koyu savunucuları yalnızca ussal, bilimsel düşüncenin demokrasiyi güçlendirebileceğini, ayrıca bir halka, bir kültüre ya da bir tarihe yönelik her tür başvurunun ulusçuluğun izlerini taşıdığını ve otoriter bir hükümeti desteklediğini, bunun için de demokratik bir toplumun saydam, doğal olması gerektiğini düşünürler. Yakın tarih, özellikle de kentlerdeki din esinli halk hareketlerinin, askeri diktatörlüklere karşı eğitimli, buna karşın genelde piyasa kurallarını belirleyen otoriter yönetim biçimlerinin sunduğu zenginlik ve yaşam düzeyini yükseltme fırsatlarıyla baştan çıkarılan ortadirek sınıflarına göre daha etkili olduğu Latin Amerika’da yaşananlar bu yaklaşımı çürütmüştür. Artık bütün toplulukçu yaklaşımların tehlikelerini biliyoruz ve açıkça bu tür yaklaşımların demokrasiyle uyuşmadığını söylememiz gerekiyor. Ancak toplulukçu politikalarla, dinsel ya da kültürel nedenlere bağlanan ve liberal düşünürlerin temel haklardan biri olarak nitelendirdikleri baskıya karşı direniş birbirine karıştırılmamalıdır. Dinsel yaşama ilişkin her tür gösteriyi demokrasi-karşıtı olarak nitelendirmek de sonu toplumsal aktörlerin, kültürel yönelimlerine ve demokrasinin gelmesi için yaptıkları toplumsal çatışmalara ilişkin rollerini yadsımaya varan aşırı bir usçuluğa gömecektir bizi.  </p>
			<p class="arabaslik_sol">Devrimciler ve demokratlar  </p>
			<p class="paragbas">Devrimci hareketlerin en kötü yanı, bu hareketlere katılan birçok demokratın yöneticiye ya da otoriter bir yönetim biçiminin aktif katılımcısına dönüşmüş olmasıdır. Bu arada bu hareketlere katılan herkesi nasıl demokrasi-karşıtı olarak nitelendiremezsek, demokrat olarak da nitelendiremeyiz. Aynı biçimde tüketim ya da kitle iletişim işletmeleri yöneticilerinin hepsine nasıl demokrat diyemezsek, halkı kullandıklarını ve yanlış yönlendirdiklerini düşünerek demagog da diyemeyiz. Halk güçleri adına oligarşilerini ve eski yönetim biçimlerini devirmiş yöneticiler, başından bu yana bir emekçi sınıfının diktatörlüğünün ya da bir kurtuluş savaşını yürütmekle yükümlü otoriter bir ulusçu hükümetin gerekliliğine inanamışlardır genellikle; bu nedenle de demokrasiye ters düşen bir yol izlemişlerdir, yine de dayandıkları toplumsal hareketlerde demokrasi düşüncesi hiçbir zaman eksik olmamıştır; keyfiliğe karşı halk adına özgürlük çağrısında bulunurken yöneticilerin yönetilenler tarafından serbest seçimle belirlenmesini istemişlerdir. Demokrasi düşüncesini devrimci düşünceden ayırmak çok güçtür, çünkü her toplumsal hareket kendi içinde bir karşı-toplumsal hareketi içerir. Demokrasiye giden yolu kapatan toplumsal aktörün yadsınması ve toplu eylemin bir yönetim sistemine karşı çıkış olarak yorumlanmasıdır. Bununla beraber, eylemin bir toplu aktörün –sınıf ve hatta ulus– eylem alanını genişlettiği her yerde demokratik anlayış yer alabilir. Toplumsal hareket ve demokrasi birbirlerine sıkı sıkıya bağlıdırlar ve beraberce öncülük ve devrim çağrısına karşı gelirler. Hatta iç gelişmenin ileri boyutlara ulaştığı ve bir sınıfın ya da bir siyasal iktidarın otoriter bir erk uygulayıp siyasal özgürlüğü sınırladığı ya da yasakladığı yerlerde bile, iç gelişmenin engellenmeyeceği ve sivil toplumun aktörlerinin rolünün artacağı yönünde bir umut varsa, demokratik anlayıştan söz edilebilir. O halde bir toplumda gelişme için verilen savaşımlar o toplumun iç çatışmalarına bağlı olduğunda, yalnızca feda edilmiş ya da yabancılaştırılmış bir kuşaktan değil, aynı zamanda da bir çalışan ya da yurttaş bilincinden söz edilebildiğinde, demokratikleşme –toplumsal ya da ulusal kurtuluş savaşlarından ötürü askerileşmiş yöneticilerin mutlak erk isteğinin kurbanı olsa da– toplu eylemin amaçları arasına girebilir.  </p>
			<p class="paragraf">Günümüzde kimse devrimleri ve “halk” yönetim biçimlerini demokrasiyle özdeşleştirmeye kalkışmaz artık, ayrıca tarihin yönü konusundaki coşkulu söylemlere güvenmemeyi de öğrendik artık. Bununla beraber ters yönde aşırıya kaçıp da savaşımın ve şiddetin yayıldığı, otoriter seferberliğe gömülme tehlikesinin büyüdüğü bir yerde demokratik anlayışı görmemezlikten gelmemeliyiz. Toplumsal savaşımlarda, özellikle de işçi hareketinde olduğu gibi ulusal kurtuluş savaşlarında da çoğunlukla demokratik anlayıştan söz edilebilir. Zaten işçi hareketi zayıflayıp kendi eyleminden çok tarihsel gelişmenin yasalarına güvendiğinde demokrasi tehlikeye düşmüş ya da engellenmiştir, çünkü o zaman aktörler artık bir gerekliliğin araçları olarak belirmemekteydiler. Oysa toplumsal bir savaşım bir toplumsal hareket olarak, yani birbirine muhalif grupların toplumdaki kaynakların ve kültürel modellerin denetlenmesi için karşı karşıya gelmeleri olarak tanımlandığında toplu eylem, daha önce sözünü ettiğimiz gibi yalnızca Avrupa’daki değil, dünyanın birçok bölgesindeki işçi sendikacılığıyla sanayi demokrasisi arasındaki bağlara başvurarak demokrasiye yönelir. Demokrasi için en tehlikeli olan şey, toplumun yönetilenleri sömürmek ve dışlamakla yetinmeyip onları kendi bilinçlerinden uzaklaştıran ya da yanlış bir bilinçle yıkayan mutlak bir yönetim sistemi olarak temsil edilmesidir. Toplumbilime ve tarihyazımı bilgisine egemen olan yönetim diline ve bu dilin kopyalanmasına indirgenmiş bir toplum düzeni imgesidir. Bu imge toplumsal hareketlerin tanınmasını yasaklar; yalnızca kurbanları ya da yönetim görevlilerini görür, hiçbir zaman aktörleri görmez. Özellikle altmışlı ve yetmişli yıllarda Latin Amerika’da olduğu ölçüde Avrupa’da da büyük bir etkisi olan bu karamsarlık daha çok toplumsal aktörleri zayıflatmıştır ve her zaman demokratik düşüncelere karşı işlemiş, hatta küçük burjuva reformcular gibi bu düşüncelere şiddetle karşı çıkmış ya da kınamıştır. Yüzyılımızın sonunda demokrasinin belli oranda çekicilik kazanması düş kırıklığına uğramış devrimci görüşlerin yeni umut arayışlarına bağlıdır. Genelde toplumsal ya da ulusal kurtuluş hareketleri sonradan hızla baskı çarkları ve gelişmenin önündeki engeller haline gelen diktatörlüklere dönüştüğünden giderek demokrasiye yöneliyoruz ve ondan eşitsizlikleri azaltarak toplumsal değişimleri daha iyi yönetmesini bekliyoruz.  </p>
		</div>
	</body>
</html>