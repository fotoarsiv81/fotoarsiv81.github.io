<html xmlns="http://www.w3.org/1999/xhtml">
	<head>
		<title>4-11</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x4" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslikorta1" id="_idParaDest-13">İKİNCİ BÖLÜM  </p>
			<p class="arabaslik_orta">Dünyanın Yeniden Oluşumu  </p>
			<p class="arabaslik_sol ParaOverride-7">Ötekinin tanınması  </p>
			<p class="paragbas">Ekonomik ussallıkla kültürel kimliğin bütünleşmesi için verilen bireysel çabadan öznenin özgürlüğünün kurumsal koşullarını oluşturan demokratik eyleme geçişin gerçekleşmesinde tüm bireylerin, her biri bu çabayı gösterebileceğinden karşılıklı olarak birbirini tanıması <span class="CharOverride-6">zorunlu</span> koşuldur. Bir aktör evrensel ussallıkla özdeşleştiğinde ve ötekileri kişisel kimliklerinin savunusuna indirgediğinde demokrasi olanaksızdır. İşte bu nedenle Batı modernleşmesi genelinde demokrasi-karşıtı bir biçimde gerçekleşmiştir. Cumhuriyetlerin ve modern ekonomilerin yaratıcıları eğitimli yetişkin erkeklerden ve mal sahiplerinden oluşan bir seçkinler sınıfıyla, hepsi ussallık dışında tutulan düşük düzeyde grupların çeşitliliğinden oluşan halk arasında bir karşıtlık kurmuşlardır. Aydınlık Çağı’nın meşalelerini taşıdıklarını ileri sürenler, kendi kendilerini gereksinimin, topluluklarının ya da tutkularının tutsakları oldukları için yönetemeyecek durumda gördükleri herkesi siyasal karanlığa gömüyorlar, oy hakkından yoksun pasif yurttaşlar olarak nitelendiriyorlardı. Oysa demokrasi ancak herkes, kendindeki gibi ötekinde de bir evrenselcilikle bir yöreciliğin bağdaştığını kabul ettiğinde olanaklıdır. Herkes kendini bütünüyle bir topluluğa aitliğiyle tanımlıyorsa, demokrasi sorunu ortadan kalkar, çünkü toplum belli sayıda birbirine yabancı topluluklara bölünür. Buna koşut olarak, hepimiz aynı düşünceyi ve aynı ussal teknikleri kullanış biçimimizle tanımlanıyorsak, o zaman da siyasal kararlar ussal ölçütler adına, doğruluk ve verimlilik adına alınmalıdır, yakın bir zamanda Troçkicilerin ve onlardan önce de aşırı usçu olan ve ancak büyük bir makinenin, temel bir planın ya da süper bir bilgisayarın en ussal kararları hazırlayabileceğini, erk bağlarını ortadan kaldırabileceğini düşünen, dolayısıyla da demokrasiden çok erki sonsuz bir bürokrasiye kapı açan anarşistlerin düşüydü bu. Oysa demokrasi benim kendi yöreciliğimi, kültürümün, dilimin, beğenilerimin, yasaklamalarımın yöreciliğini tanımamı, aynı zamanda da araçsal ussallık davranışlarına katılmamı ve aynı ikiliği, aynı bütünleştirme çabasını ötekilerde de tanımamı gerektirir.  </p>
			<p class="paragraf">Bu düşünüş özellikle kadınların durumuna uygulanabilir. Bu durum bir demokrasi için en önemli sorundur, çünkü kadınlara siyasal hakların verilmesine karşı gelmek, yöneticilerin yönetilenler tarafından serbest seçimle belirlenmesine en çok zarar verecek şeydir. Kimi kadınlar her tür cinsiyete başvuru anlayışının kamu yaşamından, özellikle de meslek yaşamından kaldırılmasını istemişlerdir. Her yerde sonu büyük eşitsizliklerin korunmasına ve kadınların hâlâ erkek egemenliğini yansıtan ve özellikle kamu yaşamıyla özel yaşamın geleneksel ayrımına dayanan modellere katılımının sınırlanmasına varan aşırı liberal bir konumdur bu; kimi kadınlarsa tersine, kadınların, özellikle de lezbiyenlerin egemen olduğu bir karşı-toplum, bir karşı-kültür yaratmışlardır. Aslında bu amaç dünyanın birçok bölümünde gözlemlenen ve <span class="CharOverride-6">politically correct</span> (siyasal açıdan uygun) olarak nitelendirilse bile, <span class="CharOverride-6">democratically incorrect</span> olan (demokratik açıdan uygun olmayan) etnik temizlik amacından pek de farklı değildir. Bununla beraber, ideolojik bakımdan uygulamada olduğundan daha etkili olan bu iki birbirine karşıt grup içinde önemli sayıda kadın, yalnızca kendilerinde özel yaşamla kamu yaşamını, duygusal ilişkiler ya da aileye aitlikle mesleki başarıyı bağdaştırma konusunda değil, aynı zamanda erkeklerin de kendi varlıklarının farklı görünümleri arasında başka başka bağdaşım biçimleri hazırlaması konusunda kaygılanır. Kullanılmasına ve yönetilmesine farklı kültürel aktörlerin katılacağı aynı araçsal tekniklerin bulunduğu ve buna koşut olarak <span class="CharOverride-6">one best way</span> (tek en iyi yol) düşüncesinden giderek uzaklaşılacağı bir duruma geliyoruz. Edgar Morin insana ilişkin olaylara otoriter bir bakış getiren bilimsel modeli haklı olarak eleştirmiştir ve usçuluğun eski biçimlerine göre bilimadamlarının bugünkü görüşünün, bütünleşmeyle farklılaşmayı bağdaştıran çoğulcu bir toplumsal yaşam temsiliyle ne denli uyuştuğunu göstermiştir.  </p>
			<p class="paragraf">Olası en büyük kültürel çeşitliliği usun olası en geniş biçimde (tüm zenginliğinden yararlanarak) kullanılmasıyla birleştiren toplumu demokratik olarak nitelendiririm. Usa göre duygusallığın, modernliğe göre geleneğin, değişime göre dengenin üstünlükleri olmamalıdır bundan böyle aradığımız. Karşıtlaştırmaya ya da seçmeye değil, bağdaştırmaya çalışalım artık. Çünkü bir ikiliği oluşturan öğeleri birbirinden ayırmak demek, sonuçta egemenlik ve dışlama bağlarını desteklemek demektir. Politikanın çöküşüne ve kişiliğin bölünmesine dünya pazarlarıyla kişisel kimliklerin giderek birbirinden ayrılması eşlik eder. Ne körce bir iyimserliktir Francis Fukuyama gibi, dünyanın birleşmeye doğru gittiğini, tarihin pazar ekonomisinin, liberal demokrasinin, laikleşmenin ve hoşgörünün utkusuyla son bulacağını düşünen, kendi toplummerkezciliklerinin (<span class="CharOverride-6">sociocentrisme</span>) kurbanı olanların iyimserliği! Öyle ya, Sovyet sistemi çöktü, onlar da Amerikan kültürünün, Amerikan toplumunun bundan böyle evrensel model olacağını düşünüyorlar. Bu kesinlikle çok yanlıştır. Giderek yayılan küreselleşmeye hızla artan bir bölünme eşlik eder. Her yerde kaygılı kimlikler kendi içlerine kapanır, dünya çapındaki üstünlüğün merkezinden gelen tekniklerin ve tüketim biçimlerinin ya istilasına karşı direnmek için ya da yalnızca siyasal erklerin gücünü artırmada kullanılmaları için –böyle bir durumda, söz konusu siyasal erkler adı geçen teknik ve tüketim biçimlerini savunmak için kurulmuştur zaten– ulusçuluğun ve dinsel yaşamın en toplulukçu biçimleri birtakım duvarlar örerler. Entegrizm her yerde göze çarpar; köktenci çokkültürcülükte, Batıdaki mezheplerde, dünyanın çeşitli bölgelerindeki Hıristiyan, Müslüman, Yahudi ya da Hindu dinsel entegrizmlerinde... Bununla beraber, pazarın bugün Çin’de olduğu gibi, yarın Küba ve Vietnam’da olabileceği gibi, ya da dün Pinochet döneminde Şili’de olduğu gibi otoriter bir yönetim biçimiyle kolaylıkla bağdaşabilecek utkusuna demokratik dememiz için hiçbir neden yoktur. Öznenin varoluş iradesine ve hem kişisel hem de toplu özgürlüğün savunusuna dayanan demokrasi birbirine karşıt bu iki siyasal biçimin, fetihçi üstünlükle kendi içine kapanmış entegrizmlerin arasından pek zayıf belirir.  </p>
			<p class="arabaslik_sol">Birlik ve fark  </p>
			<p class="paragbas">Ancak evrenselle özeli, ussallıkla kültürleri bağdaştırma gerekliğini ortaya koymak yeterli değildir. Bu bağdaşımın nasıl gerçekleştiğini, yasanın ve bilimsel-teknik ussallığın birliğini bozmadan ötekilerin farkının nasıl tanınabileceğini de belirlemek gerekir. Düşüncemiz kendiliğinden iki uç konum arasında gidip gelir: kimilerine göre, bütün insanlar temelde eşittir ve birbirine benzer, çünkü hepsi aynı haklara sahiptir, ancak bu yaklaşım bir toplumsal düzenlenimi usun evrenselciliğiyle özdeşleştirmeye yöneliktir; kimilerine göreyse tersine, her kültürel oluşumda bir evrenselciliğin, usun değil, inanışın bir evrenselciliği olduğunu, aynı biçimde estetik düzende de bir sanat yapıtının, kültürel içeriği bizden ne denli uzak olursa olsun, güzellik ve derin deneyimleri ya da temel inançları gösterme niyetini de içerdiğini kabul etmek gerekir. Bu ikinci konum, her şeye karşın açılışın ve hoşgörünün ötesine geçemez. Müzelerin yaptırılması için yeterlidir, ancak toplumsal ve kültürel içerikte belli bir tutarlılığa gereksinim duyan yasaları ve kurumları kuramaz. Demokrasi ötekinin anlaşılması olarak, olası en büyük çeşitliliğin ve olası en büyük yaratıcılığın kurumsal bakımdan tanınması olarak tanımlandığında, birlik ve çeşitliliğin birbirine neden ve nasıl bağımlı olduğunu da anlamak gerekir.  </p>
			<p class="paragraf">Modern toplum, ussallaşmayla öznenin kendini ortaya çıkartması, yani <span class="CharOverride-6">öznelleştirme</span> olarak adlandırdığım, toplumsal aktörün yaratıcılığı arasındaki giderek artan ayrımla tanımlanır. Özne kendini iki birbirine karşıt, ama birbirini tamamlayan yolla ortaya çıkartır. Bir yandan özgürlüktür, toplumsal belirlenimciliklerin devrilmesidir, toplumun kişisel ve toplu yaratımıdır; öte yandan doğal ve kültürel varlığın ussallaşmayı yürüten erke karşı direnişidir. Bireysellik ve cinselliktir, aile ve toplumsal gruptur, ulusal ya da kültürel bellektir, dinsel, ahlaki ya da etnik aitliktir. Daha önce de vurguladığım gibi, bugün dünyayı tehdit eden en büyük tehlike, araçsallık dünyasıyla kimliklerin dünyası arasında bölünmesidir, özgürlüğün alanının ortadan kalkmasıdır. Ama bu karamsar bakışı artık bir yana bırakmak ve modernliğin tamamlayıcılık arayışıyla, ussallaşmayı, özgürlüğü ve kimliği birleştirme arayışıyla var olduğunu anımsamak gerekmektedir.  </p>
			<p class="paragraf">Modernleşmemizin başında modernliğin geçmişi, duyguları, aitlikleri bütünüyle ortadan kaldırmayı benimsettiğine inandık. Fetihçi kapitalizm anlayışı ve devrim anlayışı pek iyi yansıttı bunu. Oysa ikisi de toplumu demokrasiye doğru değil, tersi bir yöne doğru götürdü. Bununla beraber geçmişten kurtulmak, istenççi bir gelecek kurmak, sömürülmüşleri ve dışlanmışları kurtarmak da gerekliydi. Bugünse, geçmişten kurtulup eski yönetim biçimlerini devirmek değil, dünyanın bölünmesine, teknik, bilgi ve silah evreninin etnik grup, mezhep ve içine kapanmış bireysellik evreninden yıkıcı bir biçimde ayrılmasına engel olmaktır söz konusu olan. Öyleyse dünyayı <span class="CharOverride-6">yeniden oluşturmak</span>, birliğini yeniden kurmak gerek. Kimileri geriye dönerek gerçekleştirmeye çalışır bunu. Felsefeciler Nietzsche gibi eskinin özlemini duyarlar ya da Horkheimer gibi nesnel usu tehdit eden her şeyden düş kırıklığına uğrarlar. Çevreci militanlar gezegenin bütününü tehdit eden her şeyi, gezegenin biyolojik ve kültürel çeşitliliğini bozup bozmamasına göre değerlendirirler, örneğin sanayileşmedeki ve tüketimdeki sorumsuzluğu çevreye, sonu doğal bir felakete varabilecek denli zarar veriyor diye kınarlar. Hepsi de derin temalara değinirler ve giderek içimizde bir kaygının oluşmasına yol açarlar. Ama bugünün bozukluklarını ortaya çıkarmak olası bir eylemi ve kabul edilebilir bir geleceği tanımlamak için yeterli değildir. O halde modernleşmenin başlarından bu yana birbirinden ayrılan şeyleri biraraya getirmek, birbirine kaşıtlaştırılmış şeyleri birleştirmek üzere verilen çaba daha önemli, daha yenilikçidir. Sanayileşmenin hızlanmasından bu yana tarihsel bir bilincin ortaya çıktığı, köklerin, kökenlerin, aynı zamanda da siyasal özgürlüğün, bireyciliğin arayışına geçildiği gözlemlendi. Başından bu yana demokratik eylem hep usu, özgürlüğü ve kimliği birleştirmeye çabalamıştır. Dünyanın teknik dönüşümü hızlandıkça da hem bireysel yaşamda hem toplu yaşamda teknik, siyasal ya da askeri erke direnenleri savunmak ve yalnızca kullanıcı, tüketici ya da kurban değil, aynı zamanda da değişimin aktörü olma ortak iradesini ortaya koymak birçoklarına daha da gerekli bir iş gibi gelmeye başlamıştır. Sanki sanayi makinesi toprağı kazdıkça, o ana dek toprak altında gömülü kalmış birtakım direniş güçlerini ortaya çıkartıyordu. Öyle ki, modern dünya ilk evrede sanıldığının tersine, hiç de coşkusunu yitirmiş, soğuk bir teknik ve yönetim dünyası değildi. Hatta bu modern dünya hem en iyi hem de en kötü anlamıyla <span class="CharOverride-6">yeniden coşku kazanmıştır</span>: tekniklerin ve pazarların hızla yayılmasıyla özellikle siyasal alanda yeni yeni ulusal ya da etnik kimlik biçimlerinin giderek önem kazandığı, istila olarak algılanan dönüşümlere direndiği görülmektedir. Bununla beraber yıkılmış olanın yeniden doğduğu, müzelerin dolup dolup taştığı, gezginlerin akın akın başka yerlere ve geçmişe yöneldiği de görülmektedir. Düşüncelerin sırasına baktığımızda Freud söylenceler ve rüyalar dünyasına gömülüp ben’in eski egemenliğini devirmiştir, sonra da o’nun gücünü tanımıştır. Çağdaş kültüre baktığımızdaysa, çoğaltma önemini yitirdikçe, üretmenin, yaratıcılığın, düş gücünün önemi arttıkça nasıl kişisel yaşam tasarıları çeşitlilik kazanıyorsa, ötekiyle ilişki de toplumsal ve kültürel düzlemde giderek daha da belirginleşmektedir.  </p>
			<p class="paragraf">Geçmişi bütünüyle ortadan kaldırarak başlamıştık; bugünse hem yeniyi hem eskiyi, hem tekniği hem duygululuğu, hem yasaların nesnelliğini hem cezaların bireycileşmesini arıyoruz. Demokrasi dünyanın bu yeni coşkusunun siyasal anlatımıdır işte. Çünkü özgür siyasal tartışma ve bu tartışmanın dayandığı değer çatışmaları eski doyumsuzluğa geri dönüşün bir göstergesidir. Modernlik otoriter ve baskıcı olmuştur. Egemen bir seçkinler sınıfı kendisini usçu göstererek iktidara geçmiştir; bu sınıf kimi zaman burjuvalık olmuş, kimi zaman saray erkânı olmuş, yakın zamanda da bir siyasal partinin merkezi kurulu olmuştur. Ama uzun zamandan bu yana aslında iki akımdır birbirine karşıt düşen: ilki teknik modernleşmenin dar ve derin yatağını oluşturur ve eski diye nitelendirilen her şeyi ilerleme, iletişim, tüketim adına ya yıkar ya da baskı altına alır; ikincisiyse tersine, ussallaşmış bir dünya düşüncesine karşı gelir. Seymour Papert, Piaget’nin tanımladığı yetişim düzeylerinden birindeki bir çocuğu oradan alıp daha yüksek bir düzeye taşımak için niyet ve arzuların ne denli gerekli olduğunu göstermiştir. Aynı biçimde biz de, yeniye eskiyle, düzene ve verimliliğe özgürlükle ulaşabileceğimizi öğrendik.  </p>
			<p class="paragraf">Böylece, bir kopukluk kültürünü bir tamamlayıcılık ve birliktelik kültürü izler, devrimci bir siyasal kültürden sonra da demokratik bir kültür doğar. Devrimci kültürde bir sınıf ya da bir grup kendini ilerlemeyle özdeşleştirir, ilerlemeye engel diye tanımladıklarını da kimi zaman güç kullanarak, kimi zaman da geride kalmış bir geçmişin tanıklarını yok etme işini modernleşme sürecinin kendisine bırakarak ortadan kaldırmaya çabalardı. Demokratik bir kültürdeyse tersine, birbirinden vazgeçemeyecek öğeler arasında bir tartışma oluşur. Demokrasi, bizi, cinsellik ya da delilik, bilinçaltı ya da sömürgeleşmiş dünya, işçilerin çalışması ya da kadınların deneyimi gibi ussallaştırıcıların geçiştirdikleri, kapadıkları konulara yaklaştıran merkezcil hareketten ayrı tutulamaz. Bunlar bütünün bir imgesi niteliğindeki, devrimci şiddeti her zaman yücelten yeni kurtuluş hareketleri değil, tersine dünyayı <span class="CharOverride-6">yeniden oluşturma</span>, kapanmış yaraları yeniden açma, eski ya da usdışı diye nitelendirilen şeylere eski saygınlıklarını kavuşturma hareketleridir.  </p>
			<p class="paragraf">Demokratik bir toplum kendi çeşitliliğini artırmaya çabaladığı için –kimilerinin kuralların ihlali olarak nitelendirdiği zamanlarda bile– öznenin çalışmasını tanır. Uyuşturucu kullanımını yasayla cezalandırılması gereken bir suça dönüştüren ısrarlı tutumu örnek alalım. Uyuşturucu kaçakçılığına karşı alınan ve büyük yararları olan zorlayıcı önlemlerden söz etmiyorum burada; ancak kişilik sorunlarını suça indirgemek de demokrasi için bir tehdit olarak kabul edilmelidir; unutulmamalıdır ki, uyuşturucu kullanımı bütünüyle uyuşturucu kaçakçılığının sonucu değildir.  </p>
			<p class="paragraf">En kötü durumların önüne geçebilmek için olası en az eşitsizliği aramak gerektiğini düşünenler gibi; maddi, ruhsal ya da kültürel bakımdan en yoksul olanlara hoşgörü gösterip iyilik yapmayı yüceltmenin ussal yöntemlerini çıkarmak değil; bir ilkeyi, özgür ve sorumlu eylem için en kötü koşulların bulunduğu ortamlarda özne olma çabalarıyla beliren özne arayışı ilkesini ortaya koymaktır burada amacımız. Özne olma arayışı öyle güç bir iştir ki, önceliğin cezalandırmaya değil, acımaya verilmesi gerekir. İyi durumda olanları ve kendilerini tehdit altında duyumsayanları daha çok korumaktansa, en yoksun durumdakileri ezen yükü hafifletmek daha iyidir. Demokrasi çoğunlukla çoğunluğun isteğine karşı karar alabilme yeterliğiyle yargılar kendini. Bunu birçok ülkede, egemen düşünceye karşın kaldırılmış ölüm cezası konusunda gördük.  </p>
			<p class="arabaslik_sol">Demokratik bütünleşme  </p>
			<p class="paragbas">Dünyayı yeniden oluşturmaya yönelik bu genel hareket –ki bu hareketin siyasal anlatımı demokrasidir– toplumsal yaşamın tüm alanlarında etkilidir: ekonomide, kültürde ve ulusta. Bugün yeniden oluşumun en güç uygulandığı alan işte bu ulus alanıdır, bu nedenle çözümlememiz doğrudan ve zorunlu olarak bu alana yönelmektedir.  </p>
			<p class="paragraf">Birçok toplumda en şiddetli tartışmalar <span class="CharOverride-6">göçmenler</span> konusundadır. Göçmenleri belli bir kültürü özümsemeye ve kendini evrensel değerlerle özdeşleştiren bir toplumla bütünleşmeye çağıran liberal konumları demokratik sayamayız. Kapalı dünyanızdan çıkın, gelin bizim açık dünyamıza, denir onlara. Bu, göçmenlerden kendi kültürlerinden soyunup çırılçıplak bir biçimde yeni ve yabancı bir dünyaya girmelerini istemek gibi bir şeydir. Bu kibirlilik değil de nedir! Farklı kültür ve deneyimleri aşağılamak değil de nedir! Her birinin kendine özgü kuralları olan birçok topluluğun oluşmasını ve mutlak bir ayrımcılığı kabullenmek bile bu denli zarar vermez demokrasiye. Bu sahte eşitlikçilik bütünüyle farklı görülen azınlıkların toplumdan kopmalarını, dışlanmalarını pek iyi gizleyemez. Oysa ortaya demokratik çözümler koymanın yolu, dün olduğu gibi bugün de, kimlik savunusuyla bütünleşmeyi bağdaştırmaktan geçer. Sao Paulo’daki toplumsal değişimler üzerinde çalışırken kullandığım anlatımla söyleyecek olursak devingenlik tasarıları, göçmenleri aynı anda “onlar”, “biz” ve “ben” diyebilen, yani kültürel miraslarıyla özgür, sorumlu ve yaratıcı eylem iradesine katılım hedeflerini birleştirebilen öznelere dönüştüren kişisel bir tasarıda başlangıç ortamıyla varış ortamını bütünleştirdiğinde yüksek düzeyde olurlar.  </p>
			<p class="paragraf">Göçmenler kitle içinde eridiklerinde değil, ancak ötekiler onların kültürel kimliklerine saygı gösterdiklerinde bütünleşir toplumla, çünkü o zaman ortak bir topluma aitlik ters gelmez onlara. Bir göçmen ancak olduğu gibi kabul edildiğinde, farklılığı toplumu zenginleştirecek bir şey olarak tanındığında bütünleşir toplumla.  </p>
			<p class="paragraf">Oysa bugünkü Batı Avrupa’da uygulama böyle değildir. Özellikle Doğu Almanya’da ve Fransa’nın ya da Büyük Britanya ’nın kimi bölgelerinde nüfusun ekonomik ve kültürel güçlükler çeken bir bölümü yoksul göçmenleri, sanki her şeyin suçlusu onlarmış gibi, günah keçisine dönüştürürler, bu kesimlerde çok saygılı, cömert, eşitlikçi, aynı zamanda da evrenselciliği adına her tür geleneksel inanç ve ibadet bağlılığını kınayan bir cumhuriyetçiliğin itirazları duyulur. Aynı nedenlerle Mısır’da önce modernleştirici ulusçular, sonra da Marxçılar bilgisizlikten ya da küçümsedikleri için daha o zamanlar önemi yadsınmayacak denli büyük olan İslamcı hareketleri uzun zaman önemsememişlerdir.  </p>
			<p class="paragraf">Çokkültürlülük gerçeğiyle ulusçu yadsıma arasındaki tehlikeli karşıtlık, Didier Lapeyronnie’nin gösterdiği gibi ancak toplumla bütünleşme, kişisel özgürlük ve kimliklerin tanınması olguları birbirleriyle bağdaştırıldığında aşılabilir. Altı çizilmesi gereken şey kültürler arasındaki ayrım değil, bireylerin bir yaşam tasarısı kurabilme yeterlikleridir. Köklere, özellikle aileye olan bağ da hem toplu hem de kişisel bir değişimin hareketli zemininde ilerlemek isteyen kişinin karşılaşacağı engel ve baskılara direnmesinde önemli bir etkendir. Büyük göç süresince Amerika Birleşik Devletleri’nde olanlar bu konuda yetkin bir örnek oluşturur. İrlandalılar, İtalyanlar, Hırvatlar ya da Yahudiler serbest pazara ve Amerika Birleşik Devletleri’nin kurumlarına girmek için kendi topluluklarının, kendi dillerinin, çoğunlukla da kilisenin desteğini aldılar. Kişinin tasarılar oluşturabilmesini, girişimde bulunabilmesini sağlayan kendine saygısında temel olabilecek öğeleri koruma yolunda yakın bir kültürel ortamın desteği yoksa, teknik ve ekonomik bakımdan bütünleşip kitle kültüründen ayrı bir kültür olarak ortaya çıkmak ruhsal ve toplumsal kopukluklara yol açabilir. Tutarlı bütünler, kapalı sistemler, hatta karşıt değer bütünleri gibi görülen kaynak ve hedef kültürlerin üzerinde durulduğunda göçmenlerin karşılaştıkları güçlükler de artar, hatta aşılamayacak boyutlara ulaşır. Oysa hem sürekliliği hem de süreksizliği, hem yeni bir toplumla bütünleşme gerekliliğini hem de kültürel kimliğin korunması gerekliliğini varsayan bireyin, ailenin ya da yerel öbeğin, özellikle de bunların dönüşüm çabalarının üzerinde durulduğunda sonuçlar daha iyi olur. Öyleyse kültürlerarası buluşmadansa, daha çok bir durumdan bir başkasına geçen, kişiliklerini oluşturmak için birçok toplumdan, birçok kültürden yararlanan bireylerin öykülerinden söz etmek gerekecektir artık.  </p>
			<p class="arabaslik_sol">Çevrecilik ve demokrasi  </p>
			<p class="paragbas">Demokrasi her şeyden önce öznenin savunusu olduğuna göre ve özne de usla kimliği birleştirmek üzere verilen özgürlük çabası olarak tanımlandığına göre, demokrasinin gelişmesi doğaya kendi yasalarını benimsetmek, böylece doğanın zenginliklerini sömürmek isteyen herhangi bir usun fetihçi gururunun bir yana bırakılmasına bağlıdır. Başka alanlarda olduğu gibi bu alanda da içimizden herkesin kimliğe ve gezegenin, çevrenin bozulmaması anlayışına başvurması usun ve bilimin kurtarıcılık rolünü yadsıyan bir doğalcılığa dek varabilir. Çevreci kampanyalarda kimi zaman bir usdışılık, kimi zaman da dinsel tarzda bir otoritarizm çarpar göze. Yine de bu sapmalar bizi, çevreciliğin hedeflerini küçültmeye, çevreciliği olası en büyük üretimi sağlamak amacıyla kurulmuş bir üretim sistemini sınırlamaktan çok yalnızca düzenleme kaygısındaki bir akım olarak görmeye itmemelidir. Böyle bir şey bizi, olumsuz olarak nitelendirilen tüm toplulukçuluk biçimlerini tek olumluluklar olarak nitelendirilen bilginin ve bilim kılavuzluğundaki eylemin yayılmasıyla karşıtlaştırarak düşeceğimiz noktadan çok daha aşağıya düşürür. Sonu kınamamız gereken bir bağnazlığa varabilir diye tüm ulusal ya da dinsel bilinç biçimlerini yadsımak gibi bir şeydir bu; ancak unutulmamalıdır ki, bir kurtuluştan çok dışarıdan bir saldırı olarak görülen başıboş bir toplumsal değişime karşı topluluğa bağlanılmasının ille de bağnazlığa varacağı söylenemez.  </p>
			<p class="paragraf">Çevreci hareketin önemi, kültürel yönelim ve kaynakların yalnızca toplumsal kullanımı düzeyinde kalan toplumsal çatışmayı kültürel yönelimlerin düzeyine çekmesinde yatar. Demokratik eylemin alanını büyük ölçüde genişleten, kapitalizm ya da bürokrasinin ötesinde üretimde verimlilik arayışıdır. Hatta kadınların önemli, baskın bir rol oynadıkları ilk genel anlamdaki toplumsal ve kültürel harekettir bu arayış. Son olarak, siyasal temsilcilerle toplumsal aktörler arasındaki kopuk bağı, zayıf bir biçimde de olsa yeniden kuran, tüm insanlığın paylaştığı umut ve korkuları siyasal sisteme taşıyan çevreci politika değil midir? Çevreci partiler çok kısa zamanda birtakım bunalım ve yıkımlar yaşamış olsalar da savundukları temalar kamu alanında epey yayılmıştır ve özellikle solda, sanayi toplumunun getirdiği ve toplu eyleme yönelik seferberlikler yaratma niteliğini yitiren temaların yerini almıştır. Luc Ferry haklı olarak <span class="CharOverride-6">deep ecology</span>’nin (şiddetli çevrecilik) kimi yanlarının demokrasi-karşıtı yönelimlerini kınamıştır; bununla beraber çevreci eylem birçok açıdan teknik ve pazarın baskın mantıklarına karşı saldırıya yönelmiştir, hatta çevre politikası kolaylıkla etnik, ulusal ya da cinsel azınlıkların savunusuyla bir tutulur, başka bir deyişle kültürel çeşitliliğe saygı hayvan ve bitki çeşitliliğine saygıyla özdeşleştirilir.  </p>
			<p class="paragraf">Daha önce gördüğümüz gibi işçi hareketi özgürlüğün savunusuna indirgenemiyordu; yerel toplumsal grupların, bir meslek ya da bir bölgeyle tanımlanan toplulukların hak ve çıkarlarını da savunuyordu. Çevrecilik de üretimde verimlilik arayışının yabanıl egemenliğine karşı çok daha “doğal” güçleri, insan olarak, canlı bedenler olarak varoluşumuzu seferber eder. Demokrasi, olumlu bir özgürlük anlayışını getirirken aynı zamanda doğal varlıkların savunusuna yönelik bir çevreci hareketten de destek görmüyorsa, tüm yaşamsal niteliklerini yitiriyor demektir. İnsan haklarını savunmak insanları, onları kuşatan ve tehdit eden durumlardan kurtarmaktan daha kötü değildir.  </p>
			<p class="paragraf">Aydınlatıcı kurtuluş anlayışından giderek uzaklaşmamız kendimizi toplulukçu kimliğe, us ve teknik önderliğindeki insan eylemine düşman bir doğalcılığa bırakmamız anlamına gelmez; böyle bir yaklaşım tersine, bizi bireysel öznenin ve dünyanın daha eksiksiz biçimde yeniden oluşumuna götürür. Karşıt ikiliklere dayanan ve bize kültürü doğaya karşı, usu duyguya karşı, erkeği kadına karşı ya da uygarlığı yabanıllığa karşı savunmayı benimseten bir düşünceyi ve bir eylemi kabul edemeyiz artık. Birbirine karşıtlaştırılan şeyleri birbiriyle birleştirmek, fetihin yerine karşılıklı konuşmayı ve yeni bağdaşım arayışlarını getirmek istiyoruz. Kültürel hareket olarak çevrecilik, kurumsal güvencelere özgürlükleri koruma gücünü kazandıran demokratik kültürün önemli bir öğesidir.  </p>
			<p class="arabaslik_sol">Demokratik bir eğitim  </p>
			<p class="paragbas">Demokrasiyi öznenin oluşumu ve eylemi için en uygun kurumsal ortam olarak tanımlamak, demokratik anlayış okul, hastane, işletme ve bucak gibi örgütlü toplumsal yaşamın tüm görünümlerine yansımıyorsa, anlamsızdır. Demokrasi kentlerin ve ticaretin geliştiği bir toplumda bucak düzeyinde doğmuştur büyük ölçüde; bununla beraber sanayileşme-sonrası bir toplum niteliğindeki tüm büyük örgütlenimlerde bulunmalıdır. Kamuoyunun bir yandan sanayi demokrasisine bağlı kalması, bir yandan da şiddetle kentlerin ve bölgelerin özerkliğini istemesi büyük örgütlenimlerdeki demokrasi arayışının bir göstergesidir. Demokratik eylem, bölgeleri ve tasarıları gerçekleştirme eylemini kısıtlayan zorlamalarla bireysel yeğlemeleri birbirine yaklaştırmaya yarayan karar süreçlerini genişleterek toplumun birçok açıdan tek bir noktada yoğunlaşmasını engellemektir. Bu da öncelikle eğitim yoluyla sağlanır. Eğitim konusundaki düşünceler insana ve topluma ilişkin birçok görüşü yansıtır. <span class="CharOverride-6">Emile,</span> <span class="CharOverride-6">Le contrat social</span>’den ayrı tutulamaz, ayrıca Aydınlanma kültürü en güçlü anlatımını, eğitimin rolünü genç insanları evrensel değerlere doğru yükseltmek olarak gören düşüncede bulur. Bu yetişim anlayışı Fransızların çok kesin bir biçimde düzenledikleri, öğrencinin içinde bulunduğu sınıfa göre eğitim aldığı uygulamaya –ki bu uygulama Büyük Britanya’da uzun zaman egemen olmuştur– karşıt olarak, soyutlama ve biçimselleştirme yetisi gelişmiş, XIX. yüzyılda da bunlara ek olarak tarihsel bilinci gelişmiş, yani hak eden öğrencinin seçildiği bir eğitim görüşünü doğurmuştur. Demokratik anlayış ve kültürün yine Aydınlanma felsefesine ve usçuluğa bağlanan cumhuriyetçi anlayıştan farklı olduğunu savunduğuma göre, orta öğretimi ve liseleri bu denli önemli kılan eğitim anlayışına hangi eğitim anlayışını karşıt getiriyorum? Dahası Harvard ve Chicago üniversiteleri başta olmak üzere en iyi Amerikan üniversiteleri eğitim konusunda durmaksızın neyi yenilemeye, yeniden canlandırmaya çabalıyorlar?  </p>
			<p class="paragraf">Eğitimde iki eşit ağırlıklı amaç saptanmalıdır: bir yandan usun ve ussal eylemin oluşumu; öte yandan kişisel yaratıcılığın ve ötekinin özne olarak tanınmasının gelişimi. İlk amaç önceki ülkülere ötekine oranla daha yakındır ve korunmalıdır: Eğitimin temelinde bilgi olmalıdır, hiçbir şey, herhangi bir öbeğe göre toplumsallaşmaya ya da ekonominin gereksinimlerine öncelik veren bir eğitim programı denli anlamsız ve zararlı değildir. Hem insanın ve toplumun salt usçu bir anlayışla ele alınması bir yana bırakılmalı hem de usun değerini ortadan kaldıracak her şeye karşı konulmalıdır. Usla erkin birlikteliğine karşı verilen bitmez tükenmez savaşım önce usu kurtarmayı ister, sonra da onu özgürlükle birleştirmeyi. İkinci amaç da özgürlüğün öğrenilmesidir. Bu bir yandan eleştirel düşünce ve yenilikle, bir yandan da kişinin cinselliği ve tarihsel belleği gibi şeyleri içeren kendi özelliklerinin bilincine varmasıyla olur; burada hedeflenen öteki birey ve toplu düzenlenimlerin birer özne olarak tanınmasıdır. İşte bu nedenlerle eğitim, programlar düzeyinde üç büyük amaç saptamalıdır kendine: bilimsel düşüncenin kullanılması, kişisel anlatım ve ötekinin tanınması, yani zamanda ve uzamda bize uzak kültür ve toplumlara, benim deyişimle tarihselliklerini, bilme, ekonomik eylem ve ahlaklılık modelleri aracılığıyla kendilerini yaratma biçimlerini, kısaca oralardaki yaratıcı esinleri ortaya çıkarmak amacıyla açılınması.  </p>
			<p class="paragraf">Yine de programlar bir eğitim anlayışını tanımlamak için yeterli değildir. Bunlara eğitsel ilişkiyi de eklemek gerekir, hatta öncelik eğitsel ilişkiye verilmelidir. Bu, öğretimin en çok gereksinim duyduğumuz yeni bir tanımıdır, çünkü günümüzde, François Dubet’nin Fransa’daki incelemelerinde açıkça gördüğümüz gibi öğretmenlerin dünyasıyla öğrencilerin dünyası arasında giderek açılan bir uçurum bulunmaktadır, en kötü durumdaki öğrenciler arasında gözlemlenen şiddet davranışları bunun yalnızca uç noktalardaki bir göstergesidir. Öğretmen usun bir temsilcisidir; aynı zamanda da çocuğa ya da gence kendi kimliğini oluşturmakta babası ve annesi gibi yardım eden bir örnektir; kısacası bir aracıdır, birine ötekini tanımayı öğreten bir aracı.  </p>
			<p class="paragraf">Okul kültürel ve toplumsal bakımdan benzeşmez olmalıdır. Birkaç yıl önce Fransa’da görünüşte önemsiz bir olay meydana geldi; liseli üç genç kızın okulda türbanlarını çıkarmamaları ve okul müdürünün –artık milletvekili– bu dinsel aitlik göstergesini hoşgörmemesi okulla ilgilenenler ve laikliği savunmak isteyenler arasında ateşli bir tartışmaya yol açtı. Danıştay sayesinde sonunda hoşgörü galip geldi, ama daha sonra başka bir lisede aynı durumdaki genç kızlar okuldan atıldı. Farklı toplumsal ve kültürel ortamlardan gelen gençlerin ulusal düşünceyi, hoşgörüyü ve özgürlük iradesini paylaşmalarını sağlayamadıktan sonra neye yarar ki okul? Neden şu ya da bu açıdan farklı gençlere kapılarını kapatacak denli az güveni olsun ki kendine? Bugün artık usçu Batının kendi tarihini unutmak pahasına tarihselliğin ve özgürlüğün tekelini elinde bulundurduğunu öne sürmesi kabul edilebilir bir şey değildir; insan olarak öznenin başka başka oluşum ve anlatım yolları aramasını, yaratıcılığını ve özgürlüğünü <span class="CharOverride-6">önsel olarak</span> yadsımak da olanaksızdır; dinin her biçimiyle ilerlemenin ve özgürlüğün düşmanı olduğunu söylemek de anlamsızdır. Ayrıca dinsel, ulusal ya da toplumsal hareketlerdeki kurtarıcı güçler –bunlar genelde karşı konulması gereken otoriter yönetim biçimlerinin ilk kurbanlarıdır– ayırt edilemiyorsa, bir din, bir ulus ya da bir sınıf adına yürütülen demokrasi-karşıtı eylemler usa uygun ve etkili bir biçimde kınanamaz.  </p>
			<p class="paragraf">Uzun zaman önce öğrenmiş olmalıydık bunu: Leninci yönetim biçimi ilkece demokrasi-karşıtı olsa bile, temelinde demokrasi istekleriyle dolu bir işçi hareketi, sosyalist bir hareket yatar, Sovyetler Birliği’nde işçi karşıtlığının, Douma Parlamentosu’nun otoriter kapalılığından sonraki baskı sürecinin ilk kurbanı olması bir raslantı değildir. Tarihsel düzeyde doğru olan bireysel düzeyde de doğrudur. Kişisel özne özgürlük ve kimlikten oluşur; özgürlüğün bedeli kimliği yadsımak olamaz. Bu nedenle demokratik anlayışın oluşmasında ailenin temel bir rolü olduğunu kabul etmek gerekir. “İlerici” düşünce aileyi, özellikle de kadınları, toplumsal ve kültürel denetimleri aktarıyorlar diye tüm yörecilikleri kökünden ortadan kaldırmak, ussal ve sorumlu yurttaşlar oluşturmak adına eleştirmiştir. İlerici düşüncenin bu ülküsünün İsrail kibutzlarında büyük ölçüde gerçekleşmiş olmasının nedeni buralarda hem bir ekonomi, bir dil oluşturmak hem de bir ulus oluşturmak istenmesidir. Bu bağlamda cumhuriyetçi düşünce demokratik düşüncenin bağımlılık durumunda, bir kurtuluş için savaşım verirken alacağı biçime yakındır. Ama dış engeller zayıfladıkça, özellikle gelişme içerden oldukça, bireyin de toplu bir savunma ya da kurtuluş işine seferber olmuş bir asker olarak değil, toplumsal değişimin aktörü, eleştirinin ve yeniliğin temsilcisi olabilecek bir özne olarak tanınması gerekecektir. Anne babaların çocuklar üzerindeki rolünü geleneksel, çocuklardan alabildiğine uzak durmalarını da “modern” olarak nitelendirmeyi bir yana bırakmak gerek. Açık ve ödüllendirici olan kamu yaşamıyla tekdüze ve kapalı olan özel yaşam arasındaki karşıtlığın önüne geçilmelidir. Bütünleşmenin gerçekleşebilmesi için bir öznenin –kişisel ya da toplu– toplumsal ya da kültürel bir bütünü değiştirebilmesi gerekir, bu da katılıma verilen önemin kimliğe de verilmesini gerektirir. Günümüz tüketim toplumunda yalnızca katılımdan söz edilir, ancak katılım daha çok David Riesman’ın yalnızlık olarak tanımladığı kalabalığa karışma anlamına gelir. Bütünleşme amacıyla kişisel tasarı ya da kimlik oluşturma amacı birbiriyle karşıtlaştırılacağına bağdaştırılmalıdır. Bir bireyin bir şeyle, bir kişi ve teknik bütünüyle bütünleşmesi gerekir; başka bir deyişle, bir birey ailenin, ulusal, etnik ya da dinsel grubun oluşturup koruduğu özel bir alana sahip olmadan varlığını sürdürebilir mi?  </p>
			<p class="paragraf">Mesleki, yerel bir ortama, bir aile ortamına bağlanan bireyler uzun zaman kapıları kapalı bir toplumla karşı karşıya gelmişlerdir; evet, bu bireylerin kimlikleri sağlamdı, ama katılımları zayıftı. Bugünse durum farklı: toplumun kapıları ardına kadar açık, hatta işsizler, toplumun dışındakiler bile tüketime, dahası kitle iletişimine katılıyorlar; ne denli pasif olursak olalım, hepimiz ekonomik ve toplumsal çarkların dönmesine katkıda bulunuyoruz. Bununla beraber birey olma ya da en azından bireysel yaşamımızı kendi elimize alma haklarımızı yitirme tehlikesiyle karşı karşıyayız. Bir zamanlar kurulu düzen kendisine karşı gelenleri cezalandırıyordu; bugün kendisine karşı gelmeyenlerin, yaşamlarını toplumun en alt kısımlarında yürütmeye çabalayanların, savunmacı karşı-toplumlara sığınanların ya da kendi kendilerini denetlemelerini engelleyen ve tasarı, seçenek oluşturabilme yetilerini zayıflatan uyuşturucuları kullananların bütünlüğünü bozuyor, onları kimliklerinden yoksun bırakıyor.  </p>
			<p class="paragraf">Demokrasinin en önemli göstergesi, kurumların yapmaya çabaladıkları gibi, sorumlu ve kamu iyiliği için kaygılanan yurttaşlar oluşturma çabasıdır. Oysa günümüzde, özellikle refah ülkelerde yaygın olan, siyasal kayıtsızlıktır. Özel yaşamın kamu yaşamından ayrıldığı ve siyasal katılımın azaldığı gözlemlenmektedir. Birçok ülke demokrasiye geçmek ya da yeniden geçmek isterken, uzun zamandır özgür olma şansını elinde bulunduran ülkelerde nasıl oluyor da günümüzde siyasal sınıf adını verdiğimiz şeye karşı güvensizlik giderek artıyor? Yeni ve çaresiz olarak nitelendirmememiz gereken bu olgunun birçok nedeni vardır, hatta bunlardan bir kısmı da raslantısaldır; bununla beraber kamu ruhunun zayıflaması; kimi durumlarda –özellikle kadın hareketlerinin gösterdiği gibi– yeni yeni siyasal istekleri yeşertebilen, bunun yanı sıra tüketim toplumunun iletilerini yansıttığı bir perde olmaktan öteye gitmeyerek bireyin, artık özne olmayan bireyin bir toplumsal aktöre dönüşemeyeceği ve durmadan değişen bir çıkar, istek, imge akışına kapılacağı biçimde olumsuzlaşan bir özel yaşama sık sık kapanılması en başta gelen nedenlerdendir. Özel yaşamla kamu yaşamını birbiriyle karşıtlaştırmak şöyle dursun, bireysel ya da toplu öznenin demokrasiyi tutmak ve yaşatmak için doğrudan doğruya neler yapabileceğini çok iyi anlamak gerekiyor. Eskiden insanın iyi bir yurttaş, dahası iyi bir devrimci olabilmesi için kişisel çıkarlarını toprağa gömmesi gerektiğine inanılırdı; neredeyse bunun tersini söylememiz gerekiyor bugün. Davranışları tüketime pasif bir katılımla sınırlı olanlar baskın grupları destekleyen kitleleri oluştururlar; ancak ve ancak bireycileşmiş, özneleşmiş kişiler sistemlerin egemenliğine bir direniş ilkesini karşıt getirebilirler.  </p>
			<p class="arabaslik_sol">Bir’in ortadan kalkması  </p>
			<p class="paragbas">Demokratik kültür modernliğe bağlanmıştır, çünkü modernlik toplumu ‘bir’leştirmeye, tekleştirmeye yönelik her tür temel ilkenin yadsınmasına, Bir’in ortadan kalkmasına dayanır. Bir <span class="CharOverride-6">son evre</span>ye, tanrısal iradenin temel rolüne, ulusal geleneğe, usa ya da tarihin yönüne inanmaya devam ettiğimiz sürece, hoşgörülü olabilsek de, kamu özgürlüklerini savunabilsek de, demokrat olamayız. Çünkü siyasal tartışmanın sınırlarını zorladığı, her tür tartışmanın üstünde birtakım otoritelerden çıkan temel bir ilkeyle çatışmaya girdiği anlar her zaman olacaktır; işte o anlarda, otoritelere göre, Tanrı’nın ya da birey-üstü bir yurt çıkarının sözünün dışına çıkılmaz. Temel sorunların çözümü bir üst ilkeye, dolayısıyla da toplumsal yaşamda bu ilkeyi temsil edenlerin kararına bağımlılık yoluyla çözümlenirken demokrasiye kısıtlı ve altık bir alan ayırmak elbette gülünç olacaktır.  </p>
			<p class="paragraf">Bununla beraber bu yaklaşımı uç noktalara vardıranlardan, alt-sistemlerin işbirliği ancak ussal çıkar arayışıyla sağlanacağından alt-sistemlerin özerkliğini modern toplumların oluşmasında vazgeçilmez bir ilke haline getirenlerden –liberallere özgü bir anlayıştır bu– değilim. Bir’in ortadan kalkması modernliğin, özellikle de demokrasinin yalnızca bir ön koşuludur, başka bir deyişle demokratikleşmenin önündeki temel engelin ortadan kalkmasıdır. Genel denetim ve toplumun türdeşleştirilmesi için duyulan söz konusu istek ortadan kaldırıldıktan hemen sonra, siyasal alanı yeniden kurmak gerekir, bu ilkin işçi savaşımlarının, çalışma yasalarının ve siyasal yaşamın merkezinde toplu görüşmelerin sahneye çıkmasıyla gerçekleşmiştir. İşçi sınıfının eylemini ve öncülüğünü yasallaştıran anlayışa, tarihin belli bir yöne doğru aktığını savunan anlayışa başvuruyu saymazsak, öznenin mantığını sistemin mantığına ya da bugün bana daha doğru görünen ve özneyi yaratıcı özgürlük sayesinde ussallıkla kimlikleri bütünleştirme çabası olarak tanımladığım bir deyişle, toplulukçu kapalılığa ve kazanç yasasına karşıt kılarken başvurduğum anlayış da buna benzer bir anlayıştır.  </p>
			<p class="paragraf">Merkezi bir düzen ilkesinin ortadan kalkması geçici değildir. Kimileri, toplumsal düşüncenin en eski eğilimini sürdürerek, toplumun merkezine, yine <span class="CharOverride-6">toplum</span> –daha somut bir deyişle, yasa, kural– aracılığıyla,  Tanrı’yı, usu, tarihi ya da ulusu yerleştirmek istemişlerdir. Onlara göre yasadır, kuraldır toplumu oluşturan. Bu anlayış yeni değildir, ama en az eskisi denli tehlikelidir. Yasaya, dolayısıyla da hukuk devletine başvuru, siyasal laikleşmenin, toplumsal davranışları düzenleme ilkesi olarak toplumun kendisinin Tanrı’nın yerine geçmesinin özünü oluşturmuştur. Oysa bugün, tarihselliğin epey yaygınlaştığı “aktif” bir toplumda hukuk devletine başvuru bireyi ve öbeği, tek bir merkezde toplanmış ve söylemiyle çıkarlarını her bir bireyin ruhuna yayabilecek denli güçlü bir erkin karşısında çaresiz bırakır. Demokratik alan, tartışılan toplumsal bağların toplumsal bütünleşme mantığına baskın çıktığı, kişisel özgürlüklere ve azınlıklara duyulan saygının devletin merkezi erkini dengeledeği bir alandır. Devletin pazarda eriyip gidebileceğini öne sürmek ne denli yapaysa, siyasal ve demokratik sistemi devletin birliği ve toplumsal aktörlerin çoğulluğu arasında bir gerilimler ve görüşmeler bölgesi olarak tanımlamak da o denli kaçınılmazdır. Gerilimler toplumun yalnızca bürokratikleşmesine ve askerileşmesine engel olmak için değil, aynı zamanda merkezileşmiş bir kamu yaşamıyla ufaltılmış bir özel yaşam arasında ikiye bölünmesine engel olmak için de kaçınılmaz olarak gereklidir.  </p>
			<p class="paragraf">XX. yüzyılın sonlarına geldiğimiz bu yıllarda sanayileşmiş zengin ülkelerde karşılaşılan en büyük tehlike demokrasinin, tüketicilerin kendilerine uygun düşen ürünleri aradığı bir siyasal pazara indirgenmesidir. Böyle bir durum kuşkusuz demokratik olarak nitelendirilemez, çünkü toplumsal taleplerin ardına gizlenen bir arz sisteminin egemenliğindedir. Bugün sanayi toplumundan doğan toplumsal politikalar, toplumun dönüşümü bakımından yarım yüzyıl önceki, <span class="CharOverride-6">Welfare State</span>’in oluşumu sırasındaki anlamlarını yitirmiş olsalar bile, demokrasi toplumsal eşitsizliğe karşı, özellikle de hastalık, kaza, işsizlik, yaşlılık ve sakatlık engelleriyle karşı karşıya olanların toplumdışına, yoksulluğa ve yalnızlığa bırakılmasına karşı savaşım vermiş kamu müdahalelerinin savunusuna sıkı sıkıya bağlıdır hâlâ. Ticari talebin mantığı ötekinin tanınmasını kesinlikle sağlamaz. Bırakın yapsınlar yaklaşımında demokrasi yoktur; her demokrasi istenççidir. Denetlenmeyen bir erkin tek bir merkeze bağlanmasından söz ederken söylemiştik bunu; özel yaşamın görünüşteki utkusuna karşı da –eğer özel yaşam pazardaki serbest malların edinimine ya da tersine, kültürel bir mirasın idaresine indirgeniyorsa– aynı şeyi aynı şiddetle yinelemeliyiz. Toplumsal kurumların rolü iki davranış biçimini de desteklemektir: bir yandan özgür kişisel eylem, öte yandan ötekinin uzamda ya da zamanda ne denli yakın ya da uzak olursa olsun, tanınması. Demokratik kültürün temel ve birbirini tamamlayıcı iki ilkesi işte bunlardır. Bir yandan bireylerin ve grupların “kendi yaşamlarını kurma”ya özel olarak yetkili olduklarına inanmaya, bir yandan da ötekilerin kendi varoluşlarını yaratıp denetleme hakkını tanımaya dayanır demokratik kültür. Bu iki ilke birbirine koşut değildir: ilki ikincisini gerektirir. Ötekini tanımak, ötekini farklılıklarında tanımak değildir, çünkü bunun sonu iletişimden çok aldırmazlığa ya da toplumsal ayrımlaşmaya varır, burada ötekini özne olarak, aktör olmaya, pazara ya da idare örgütlerine egemen güçlere karşı direnmeye çabalayan birey olarak tanımaktır söz konusu olan. Tüketici bireyden özne bireye geçiş basit bir düşünce ya da düşünce yayılımıyla gerçekleşmez. Ancak demokrasi yoluyla, açık kurumsal tartışma yoluyla, konuşmaya, özellikle de olanakları en alt düzeyde olan grupların konuşmalarına ayrılan alan –çünkü iktidarı ve parayı elinde bulunduranlar ekonomik, idari mekanizmalarla ya da medya aracılığıyla söylem ya da gösterilere oranla çok daha etkili bir biçimde iletirler anlatmak istediklerini– yoluyla gerçekleşir.  </p>
			<p class="arabaslik_sol">Kamu alanı  </p>
			<p class="paragbas">Demokrasinin, kişisel taleplerin kamu yaşamına ve siyasal kararlara etki etmesine yol açan örgütlenme ve düşünce özgürlüğüne neden bu denli sıkı bir bağla bağlandığını açıklar bu söylediklerimiz. Sanayileşmiş ülkelerde parlamentonun devletin eline, medyanın da pazarın eline geçme tehlikesiyle karşılaşılabilir; bu durumda sanayi çağının toplumsal hareketlerinin tükendiği ve yeni toplumsal hareketlerin XIX. yüzyıldaki işçi hareketi denli ağır ve güç biçimde oluştuğu bir dönemde siyasal alan boş kalacaktır. Dominique Wolton’un savunduğu halka yönelik televizyon anlayışının inandırıcılığı, programların çocukları, kültürel bakımdan yüksek düzeyde olan insanları ya da dinsel, ulusal, bölgesel toplulukları hedef alarak kamu alanını daraltmasından ileri gelir. Halka yönelik programların birçoğunun hem teknik hem de kültürel açıdan vasat olduğundan yakınmalıyız elbette; ancak eşitsizliği, dışlamayı, toplumsal ayrımcılığı, işsizliği, cinselliği, yaşlılığı ya da eğitimi konu alan en önemli tartışma programlarının halka yönelik programlar olduğunu, yüksek düzeyde yapıtların tüketimini öneren ya da uzmanlara birikimlerini değerlendirme olanağı sunan kültürel nitelikli programların medyaya yaratıcılığın kapılarını her zaman açmadığını, çeşitliliğe ve yeniliğe daha açık tutum ve davranışları her zaman desteklemediğini unutmamak daha önemlidir.  </p>
			<p class="paragraf">Parlamento devletin idari eylemine kapıldığından siyasal sistemin merkezi parlamento temsilciliğine değil, kamuoyuna dayanmalıdır. Modernliğin başında burjuva kamu alanı sivildi; yeni düşünce ve duyarlılıkların biçimlenip yayıldığı yerler düşünce çevreleri, salonlar ve kafeler, dergiler olmuştu uzun zaman. Sonra kamu yaşamının merkezine parlamento tartışmalarının ve büyük sendika görüşmelerinin geçtiği uzun bir döneme girilmişti. Şimdiyse, sendikalar gibi sanayi toplumunun ayırt edici kurumları düşüşe geçmiştir, oysa medya bir yandan daha önceden sahip olmadığı bir siyasal önem kazanmakta, bir yandan da genel anlamda bağımsızlığını artırmaktadır –özellikle Birinci Dünya Savaşı’ndan önceki günlere oranla. Parlamenterlerin kendi zenginliklerini artırmak ya da suçluların çıkarlarını korumak amacıyla yozlaştırdıkları bir demokrasinin savunucuları olarak yargıçların ve basının ortaya çıktığı İtalya gibi, siyasal sistem bunalımının uç noktalarda olduğu ülkelerde bu evrim oldukça belirgindir. Politika adamlarının bir yandan medyaya karşı kin duymaları, bir yandan da medyayı kullanmak konusunda birbirleriyle yarışmaları anlaşılabilir, ancak parlamenterlerin ortak mülkiyet kaygısıyla gazetecilerin her koşulda çarpıcı olaylara aç bir halk kitlesi arayışına düşmelerini birbiriyle karşıtlaştırmak olanaksızdır. Medyanın bu denli elverişli konumu, tüketim toplumlarında kamu yaşamıyla özel yaşam arasındaki, dolayısıyla da sivil toplumla siyasal toplum arasındaki bağlara giderek daha fazla önem verilmesine, bununla beraber iç ilerlemeden epey uzakta kalmış gelişmekte olan ya da bunalımlı toplumlarda politikanın özel taleplerden çok devlet sorunlarının egemenliğine girmesine yol açar.  </p>
			<p class="paragraf">Birçok gözlemci dünyanın genelinde, hatta belli bir siyasal özgürlüğün bulunduğu yerlerde bile bir demokratik kültür eksikliğinden yakınır. Birçok ülkede ekonomik kısıtlamalar ve yabancı modellerin egemenliği bireylerin, kendi toplumlarından kendilerinin sorumlu olduklarını duyumsamalarına engel olur. Sonuçta, ekonomi ve kitle tüketimine ilişkin kampanyalar gibi medyanın da uluslararası bir nitelik kazanması, küreselleşmiş bir sistemle belli bir toplum ve yöresel bir kültürden kopmuş bir tüketici arasında doğrudan bir bağ kurulmasına yol açar. Siyasal alan da ya devletin ve ekonomik kısıtlamaların ya da ticari tüketime indirgenmiş bir özel yaşamın istilasına uğrar.  </p>
			<p class="paragraf">Demokratik kültür, kamu alanı yeniden kurulmadıkça ve siyasal tartışmaya dönülmedikçe var olamaz. Özellikle Latin Amerika’da ve Hindistan’da hepsi totaliter olmayan bir istenççi devletler kuşağının yıkılışına daha yeni tanık olduk. Komünizmin, ulusçuluğun, halkçılığın kalıntıları üzerinde ya kargaşanın ya da demokratik bir toplumu yeniden kuracak tek araç olarak kabul edilen pazar ekonomisine karşı duyulan aşırı bir güven duygusunun utkusunu gözlemliyoruz. İnsanlar tarihi kurma yeterliklerine güvenmez oldular artık; kendi isteklerine, kimliklerine ya da ütopik toplum düşlerine kapanıyorlar. Oysa olası en çok sayıda bireyin katıldığı bir iktidarı yürütme –en azından dolaylı olarak–, konuşma ve toplumu etkileyen kararlara katılma iradesi olmadan demokrasi de olmaz. Bu nedenle demokratik kültürü, dar boyutlu ve pek karmaşık olmayan siyasal toplumlarda olduğu denli olmasa bile, yine de yurttaşlık bilincinin ötesinde bir sorumluluk gerektiren siyasal bilinçten ayıramayız. Zaten çıkarların, düşüncelerin, tutumların, dolayısıyla da iç bütünleşme ve uluslararası rekabet konularında giderek artan bir düzeye ister istemez ulaşacak bir toplumda olası en fazla çeşitliliği yaratma iradesinin düne oranla daha çok tanınmasıdır bugün demokratik bilinci besleyen. Bu yaklaşımın merkezine, siyasal özgürlüğün salt kurumsal ya da ahlaki bir tanımının ötesinde demokratik kültür düşüncesini getirmekteki amacım kültürle kurumlar, özel yaşamla kamu yaşamı arasındaki mesafeyi artırmak değil, tersine ikisini birbirine yaklaştırmak, birbirlerine bağımlı olduklarını göstermektir. Eğer demokrasi ötekinin özne olarak tanınmasını gerektiriyorsa, demokratik kültür de siyasal kurumları ‘ötekinin tanındığı’ başlıca yerler olarak tanıyan bir kültür olmalıdır.  </p>
		</div>
	</body>
</html>