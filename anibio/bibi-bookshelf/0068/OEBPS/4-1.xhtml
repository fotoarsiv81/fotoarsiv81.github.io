<html xmlns="http://www.w3.org/1999/xhtml">
	<head>
		<title>4-1</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x4" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslikorta1" id="_idParaDest-3">BİRİNCİ BÖLÜM  </p>
			<p class="arabaslik_orta">Yeni Bir Fikir  </p>
			<p class="arabaslik_sol">Kuşkulu bir utku  </p>
			<p class="paragbas">Demokrasi yeni bir fikirdir. Çünkü otoriter yönetimler Doğuda ve Güneyde çöktü artık ve çünkü Amerika Birleşik Devletleri soğuk savaşı; imparatorluğunu, her şeye yeten gücünü, teknik gelişmişliğini yitirdikten sonra sonunda kendi de yok olan bir Sovyetler Birliği’ne karşı kazandı, sanırız demokrasi üstün geldi; bugün de siyasal düzenin olağan biçimi olarak, pazar ekonomisinin ekonomik biçimini, dünyevileşmenin de kültürel anlatımını oluşturduğu bir modernliğin siyasal görünümü olarak benimsetir kendini demokrasi. Ama bu düşünce, Batılılar için ne denli güven verici olursa olsun, öylesine az ölçülüp biçilmişti ki, tasalandırmalıydı onları. Pazar ekonomisi kendi kendine bir sanayi toplumunu ne denli oluşturabilirse, açık, siyasal, rekabete dayalı bir pazar da demokrasiyle o denli özdeşleşebilir. Her iki durumda da, siyasal bakımdan olsun ekonomik bakımdan olsun, açık bir sistem demokrasinin ya da ekonomik gelişmenin zorunlu ama yeterli olmayan bir koşuludur; gerçi yöneticilerin yönetilenler tarafından özgürce seçilmediği, siyasal çoğulculuğun olmadığı bir demokrasi olmaz, ama seçmenler oligarşinin, ordunun ya da devlet çarkının yalnızca iki fraksiyonu arasında seçim yapacaklarsa eğer, demokrasiden hiç söz edilemez. Aynı biçimde pazar ekonomisi, ekonominin bir devlete, bir kiliseye ya da bir sınıfa göre bağımsızlığını sağlar, ama yine de bir hukuk sistemi, bir halk yönetimi gerekir; ayrıca bir ülke, sanayi toplumundan ya da iç gelişmeden <span class="CharOverride-6">(self-sustaining growth)</span> söz edilebilmesi için, girişimcileri ve ulusal ürünün dağıtımıyla görevli olanlarla birlikte bütünleşmelidir.  </p>
			<p class="paragraf">Bugün birçok gösterge, demokratik dediğimiz yönetim biçimlerinin tıpkı otoriter yönetimler gibi zayıfladığını, ayrıca Amerika Birleşik Devletleri’nin etkisiyle ve ekonomik gücün üç temel merkezi arasındaki anlaşmalarca korunup düzenlenen dünya pazarının gerekliklerine boyun eğdiğini düşünmeye iter bizi. Bu dünya pazarı ülkelerin katılımını hoş görür; ülkelerden kimilerinin güçlü otoriter yönetimleri vardır, kimilerinin batmaya yüz tutmuş otoriter yönetimleri, kimilerinin oligarşik yönetimleri, kimilerinin de demokratik diyebileceğimiz, yani yönetilenlerin kendilerini temsil eden yöneticileri özgürce seçtikleri yönetimleri.  </p>
			<p class="paragraf">Demokratik olsunlar olmasınlar, devletlerin bu gerilemesi siyasal katılımın azalmasına yol açar, buna da haklı olarak siyasal temsilcilik bunalımı denir. Temsil edildiğini görmez artık seçmen; bunu da kendi iktidarından ve hatta kimi zaman üyelerinin kişisel zenginliğinden başka amacı olamayacak siyasal bir sınıfı karalayarak belirtir. Yurttaşlık bilinci zayıflar, ya birçok birey kendini yurttaştan çok tüketici, ulusaldan çok kozmopolit duyumsar, ya da tersine yurttaşlardan bir kısmı ekonomik, siyasal, etnik ya da kültürel nedenlerle kendini ikinci derecede ya da içinde olduğunu düşünmediği bir toplumun dışında duyumsar.  </p>
			<p class="paragraf">Böylece zayıflamış demokrasi otoriter bir erkle yukarıdan; kargaşa, şiddet ve iç savaşla aşağıdan; oligarşilerle ya da ekonomik veya siyasal kaynakları, artık yalnızca seçmen işlevleriyle öne çıkan yurttaşlara kendi seçimlerini benimsetmek için toplayan partilerin iktidar üzerinde egemenlik kurmasıyla da kendi içinden yıkılabilir. Totaliter yönetim biçimleri XX. yüzyılda öylesine belirleyici oldu ki, bu yönetim biçimlerinin ortadan kalkması birçoğuna demokrasinin utkusunun yeterli bir kanıtı olarak görünebildi. Ama demokrasinin salt olumsuz ve dolaylı tanımlarıyla yetinmek çözümlemeyi kabul edilmez biçimde indirgemek olur. Giovanni Sartori, ilk kitabındaki gibi son kitabında da, ideologların yeğleyeceği sözcüklerle, demokrasinin siyasal ve toplumsal, biçimsel ve gerçek, burjuva ve sosyalist olarak iki biçime ayrılmasına karşı çıkmakta ve demokrasinin bütünlüğünü anımsatmakta haklıdır. Hem de iki açıdan: birincisi, aynı sözcük önemli ortak öğeler içermeyen iki ayrı gerçekliği belirtmek için kullanılamaz; ikincisi, otoriter, hatta totaliter bir yönetim biçimine bile demokrasi diyen bir söylem kendi kendini yok eder.  </p>
			<p class="paragraf">Siyasal özgürlüğü, Fransa’da 1848’de başlayan ve ağır geçen bir yüzyıl boyunca ekonomik ve toplumsal yaşama da yaymaya çabaladıktan sonra sarkaca anayasal özgürlüklere dönüş deviniminde eşlik etmekle yetinmeli miyiz? Böyle bir tutum şu soruya hiçbir yanıt getirmeyecektir: hükümeti ve çıkarların temsilini yasa yoluyla nasıl düzenlemeli, nasıl birleştirmeli? Bu iki amacın karşıtlığını ve dolayısıyla demokrasiyi kurmanın, hatta tanımlamanın olanaksızlığını vurgulamaktan öteye götürmeyecektir bu tutum bizi. İşte yine başlangıç noktamıza döndük. Norberto Bobbio’yla birlikte demokrasiyi üç kurumsal ilkeyle, önce “<span class="CharOverride-6">kim</span>e ortak kararlar alma yetkisinin verileceğini ve yetkiyi alanın hangi prosedürlerle söz konusu kararları alacağını belirleyen bir –birincil ya da temel– kurallar bütünü” (<span class="CharOverride-6">Il Futuro della democrazia</span>, s.5) olarak; sonra bir yönetim biçiminin, kararlara doğrudan ya da dolaylı olarak katılan kişilerin sayısı ne denli artarsa, o denli demokratik olacağını söyleyerek; son olarak da seçilecek şeylerin gerçek olması gerektiğini vurgulayarak tanımlamayı kabul edelim öyleyse. Yine onunla birlikte demokrasiyi; organik bir toplum anlayışının, temel öğeleri sözleşme düşüncesi, Aristoteles’in siyasal varlığı yerine <span class="CharOverride-6">homo oeconomicus,</span> yararcılık ve <span class="CharOverride-6">homo oeconomicus</span>’un –ne olursa olsun– mutluluğu arayışı olan bireyci bir görüşle yer değiştirmesine dayandırmayı da kabul edelim. Ama bu “liberal” ilkeleri koyduktan sonra Bobbio, siyasal gerçekliğin az önce sunulan modelden çok farklı olduğunu gösteriyor bize: Büyük örgütler, partiler ve sendikalar siyasal yaşama artan bir ağırlıkla etki eder, bu da tüm gerçekliği “egemen varsayılan” halktan uzaklaştırır sıklıkla; özel çıkarlar genel iradenin önünde yok olmaz ve oligarşiler sürer. Sonuçta, demokratik işleyiş toplumsal yaşamın birçok alanına girmez ve gizlilik, demokrasinin tersine önemli bir rol oynamayı sürdürür; demokrasi görünümleri ardında teknisyenlerin ve çarkların bir yönetimi kurulur. Bu sıkıntılara daha temel bir sorgulama eklenir: demokrasi bir kurallar ve prosedürler bütününden başka bir şey değilse, yurttaşlar neden korusunlar ki onu canla başla? Bir seçim yasası için yalnız birkaç milletvekili canını verir, olur biter.  </p>
			<p class="paragraf">Gerekli ve hatta demokrasi için kaçınılmaz olan prosedür kurallarının ardında, çoğunluğun çıkarlarını temsil eden bir irade ve aynı zamanda herkesin toplumsal düzenden sorumlu yurttaş olma bilinci nasıl oluşur, nasıl anlatılır, nasıl uygulanır? Sonuç olarak bunlardır araştırılması gereken. Prosedür kuralları hiç erişilmemiş hedeflerin hizmetinde birer araçtan başka bir şey değildir, ama bu araçlar siyasal etkinlikleri anlamlandırmalıdır da: keyfiliği ve gizliliği önlemek, çoğunluğun taleplerini yanıtlamak, devlet yaşantısına en yüksek sayıda katılımı sağlamak. Tek bir partinin bir halkın üzerinde egemenlik kurduğu diktatörlüklerden başka bir şey olmayan “halk demokrasileri”nin artık yittiği ve otoriter yönetim biçimlerinin gerilediği şu sıralarda, ekonomik ve toplumsal yaşam gitgide erişilmez olan oligarşilerce yönetilirken hâlâ, anayasal ve hukuki güvencelerle yetinemeyiz artık.  </p>
			<p class="paragraf">İşte <span class="CharOverride-6">bu kitabın konusu</span>. Katılımcı demokrasi konusunda kuşkulu, merkez güçlerin bireyler ve kamuoyu üzerindeki her tür etkisinden kaygılı, sonu devlete kesinlikle bir serbest seçimle belirlenmeyen bir yasallık kazandırmaya varan halka, ulusa ya da tarihe çağrılara karşı düşman, bugünkü demokrasinin toplumsal ve kültürel içeriğini tartışır bu kitap. XIX. yüzyılın sonunda sınırlı demokrasiler, bir yandan sanayi demokrasisinin belirmesi ve sendikalarca desteklenen sosyal-demokrat yönetimlerin oluşumuyla, öte yandan Lenin’in ve demokrasinin yerleşmesi için eski bir yönetim biçiminin devrilmesine öncelik verenlerin düşüncesinden doğan devrimci partilerin oluşumuyla sınırlarını aşmıştır. Bu “toplumsal” demokrasi üzerine tartışmaların yapıldığı dönem kapanmıştır, ama yeni bir içerik olmadığından demokrasi tüketim özgürlüğüne, siyasal süpermarkete indirgenmiştir. Kamuoyu, Sovyet İmparatorluğu ve yönetim biçimi çöktüğü sırada zayıflayan bu görüşle yetinmiştir, ama demokrasinin salt olumsuz bir tanımının kolaylıklarına uzun süre bırakamayız kendimizi. Demokrasi düşüncesinin bu şekilde zayıflaması, “<span class="CharOverride-6">liberal</span>” ülkelerde, tüm gezegende olduğu gibi, sonunda ancak toplumsal taleplerin, hakların ve umutların parlamento dışı, hatta politika dışı anlatımına varabilir. Bu, bir yerde toplumsal sorunların özelleştirilmesiyse, başka yerde “entegrist” seferberliktir; hem zaten demokratik kurumların tüm etkililiğini yitirdiği ve ya az çok hileli bir oyun, ya da dış ülkelerin çıkarlarını içeriye sokmaları için bir araç olarak belirdiği açıkça ortada değil midir?  </p>
			<p class="paragraf">Bu anlam yitimine karşı demokratik eylemi, bir iktidarın mantığı tarafından yönetilen, yani sistemlerin başındakilerce ve yöneticilerince uygulanan denetlemenin egemenliğindeki bireylerin ve grupların –bu birey ve gruplar baştakilerin gözünde yalnızca kaynaklardır– <span class="CharOverride-6">özgürleşmesi</span>yle tanımlayan bir anlayışa başvurmak gerek.  </p>
			<p class="paragraf">Mutlak monarşilere karşı kimileri halkları iktidarı ele geçirmeye çağırmıştır; ama bu devrimci çağrı ya yeni oligarşilerin oluşmasına ya da halk despotluklarına yol açmıştır. Kitlesel, siyasal, kültürel ya da ekonomik seferberliklerin tüm biçimlerinin egemen olduğu dönemimizde başka bir yönde ilerlemek gerek. İşte bu nedenle, yüzyılın en kötü koşullarında totaliter güçlere karşı savaşmış direnişçiler, devrimciler ve eleştiren kafalar tarafından getirildiği için hiç olmadığı denli güçlü olan <span class="CharOverride-6">insan hakları</span> düşüncesinin yeniden gelmesine tanıklık ediyoruz. Gdansk’ın işçi ve aydınlarından Tienanmen’inkilere, Amerikalı <span class="CharOverride-6">Civil Rights</span> militanlarından 1968 Mayısı’ndaki Avrupalı üniversite öğrencilerine, Güney Afrika’da ırk ayrımıyla savaşmışlardan Birmanya’da diktatörlüğe karşı hâlâ savaşanlara, Şili’de <span class="CharOverride-6">Vicaria de la Solidaridad</span>’dan Sırp muhaliflere ve Boşnak direnişçilere, Salman Rushdie’den tehlike altındaki Cezayirli aydınlara, hepsi esas olan özgür yaşama haklarını gitgide mutlaklaşan güçlere karşı savunmuştur; demokrasinin ruhunu işte onlar canlı tutmuştur.  </p>
			<p class="paragraf">Demokrasi çok yoksul bir sözcük olurdu, eğer onun için birçok erkek ve kadının savaştığı savaş alanlarıyla tanımlanmasaydı. Yine de demokrasinin güçlü bir tanımına gerek duyuyorsak, bu kısmen olur, çünkü eski demokrasi çatışmaları adına mutlakçılığın ve hoşgörüsüzlüğün hizmetçileri olmuş ve hâlâ olanları bu tanımın dışında tutmak gerekir. Biz bir katılım demokrasisi istemiyoruz artık; bir tartışma demokrasisiyle yetinemeyiz; bizim gereksinim duyduğumuz, özgürlükçü bir demokrasi.  </p>
			<p class="paragraf">Kuşkusuz her şeyden önce, bireylerin “iyi toplum” anlayışlarını demokratik bir sistem tanımından ayırmak gerekir. Çoğulcu ve en geniş anlamıyla laik olmayan bir demokrasiyi tasarlamıyoruz artık. Eğer bir toplum, kurumlarında bir iyi anlayışını kabul ediyorsa, çok çeşitlilik gösteren bir topluluğa birtakım inançları, değerleri benimsetme tehlikesine atılıyor demektir. Devlet okulunun da öğretimine ilişkin şeyleri, ailelerin ve bireylerin seçimine ait olan şeylerden ayırması gerekir; aynı yaklaşımla bir hükümet, bir iyi anlayışını ya da kötü anlayışını benimsetemez, tersine her şeyden önce, herkesin talep ve görüşlerini değerlendirtebilmesini, özgür olmasını ve korunmasını sağlamalıdır; öyle ki, halkın temsilcileri tarafından alınan kararlar, dile getirilen görüşlerin ve savunulan çıkarların olası en büyük kısmını tutsun. Özellikle bir devlet dini düşüncesi, devletçe benimsetilen ahlaki ya da düşünsel düzenin kuralları olarak beliriyorsa, demokrasiyle bağdaşmaz. Demokraside düşünce, toplanma ve örgütlenme özgürlüğü başta gelir, bu da demokratik sistemde, devletin ahlaki ya da dinsel inançlar üzerinde hiçbir yargı yürütemeyeceği anlamına gelir.  </p>
			<p class="paragraf">Bu arada, özgürlüğün bu biçimde prosedürlere göre belirlenmesi anlayışı toplum yaşamını düzenlemeye yetmez. Yasa daha da ileri gider, izin verir ya da yasaklar, yani kısacası bir yaşam, mülkiyet, eğitim anlayışı benimsetir. Peki bir prosedürler dizisine indirgenebilen bir toplumsal hukuk düşünülebilir mi?  </p>
			<p class="paragraf">Öyleyse birbirine karşıt görünen bu iki dileğe –bir yandan kişisel özgürlüklere olası en yüksek düzeyde saygı göstermek; öte yandan çoğunluğun doğru olarak kabul edeceği bir toplum düzenlemek– nasıl yanıt vermeli? Bu soru baştan sona, sonuç bölümüne dek karşımıza çıkacak bu kitapta, ama toplumbilimci, özellikle toplumbilimci, yani aktörlerin davranışlarını toplumsal ilişkileriyle açıklayan kişi, bu soruya şimdiden, giriş bölümünde bir yanıt vermeden edemez. Olumsuz özgürlükle olumlu özgürlüğü birbirine bağlayan şey, uysal ve bağımlı olanların özgür davranabilmelerini sağlama ile hak ve güvenceler eşit olduğunda, ekonomik, siyasal ve kültürel kaynakları elinde tutanlarla tartışma iradesidir –bu demokratik bir iradedir. Bu nedenle toplu görüşme ve daha geniş olarak sanayi demokrasisi, demokrasinin ele geçirdiği en büyük alanlardan biri olmuştur: Sendikaların eylemi, ücretlilerin işverenleriyle olabildiğince eşit koşullarda görüşmelerini sağlamıştır. Aynı biçimde, basın özgürlüğü bireysel bir özgürlüğün korunması değildir yalnızca, güçlüler sessiz ve gizlice, akrabalık, arkadaşlık ve ortak çıkar bağlarını da kullanarak kendi çıkarlarını savunabilirken, en güçsüzlere duyulma olanağı sağlar. Duygudan yoksun prosedürcü demokrasiyle belli bir bilgiden yoksun katılımcı demokrasi arasında yayılır başlıca hedefi bireyleri ve grupları altında ezildikleri baskılardan kurtarmak olan demokratik eylem. Cumhuriyetçi ruhun kurucuları yurttaş-insanı yaratmayı istiyorlar ve her şeyden çok, bireyin yurdun yüksek çıkarı için özveride bulunmasına hayranlık duyuyorlardı. Bu cumhuriyetçi erdemler hayranlıktan çok kuşku uyandırıyor bizde; bizi geleneklerden ve ayrıcalıklardan kurtarma işini artık devlete bırakacak değiliz; dünyanın bir kısmındaki üretim ve tüketim ilerlemelerinden daha çok totalitarizmler ve onların baskı araçlarının egemen olduğu bir yüzyılın sonunda asıl korktuğumuz şey devlet ve tüm iktidar biçimleridir. Despotlar midelerimizi bulandırmamak için konuşmalarında epey uzun bir zaman boyunca kitleye, hatta halka seslenmişti. Teknik, verimlilik ve güvenlik adına benimsetilmiş kişisiz düzenleri de kabul etmiyoruz artık. Demokrasi ancak bir özgürleşme isteğinin ardından geliyorsa sağlamdır; unutulmamalıdır ki, bu özgürleşme isteği en kişisel deneyime bağlı otorite ve baskı biçimlerine karşı cephe aldığından, aynı anda hem daha uzakta hem de daha yakında kendisine sürekli yeni yeni sınırlar çizdiği ölçüde vardır.  </p>
			<p class="paragraf">Böyle tanımlanan demokrasi olgusu ilk bakışta çelişik gibi görünen şu iki gerekliliğe yanıt verebilir: iktidarı sınırlamak ve çoğunluğun taleplerine yanıt vermek. Ama hangi koşullarda ve ne ölçüde? İşte bu soruları yanıtlamaya çabalamalı bu kitap.  </p>
			<p class="arabaslik_sol">Öznenin özgürlüğü  </p>
			<p class="paragbas">Tüm bu konular <span class="CharOverride-6">merkezi</span> bir konuda toplanmaktadır: öznenin özgürlüğü. Bireyin (ya da grubun) kesin bir biçimde ortaya konmuş özgürlüğünün ve özgün hali göz ardı edilmeden yeniden yorumlanan yaşanmış deneyiminin birleşmesiyle aktör olarak oluşmasına <span class="CharOverride-6">özne</span> dedim. Özne yaşanmış bir durumun özgür eyleme dönüşme çabasıdır; ilk bakışta toplumsal belirleyenler ve kültürel bir miras olarak görünen şeylere özgürlük katar.  </p>
			<p class="paragraf">Nasıl işler bu özgürlük eylemi? Bu, varlığın kendi bilincine döndüğü, içine döndüğü arı bir serbestlik midir? Hayır; modern toplumun ayırıcı özelliği, bu özgürlük savının her şeyden önce toplumsal erkin kişilik ve kültür üzerindeki artan etkisine karşı <span class="CharOverride-6">direniş</span>le açıklanmasıdır. Sanayi erki standartlaşmayı, çalışmanın bilimsel olarak nitelenen düzenlenişini, işçinin zorla kabul ettirilmiş çalışma hızına boyun eğişini benimsetti; iktidar tüketim toplumunda katılım göstergelerinin olası en büyük tüketimini benimsetti; seferberlikçi siyasal erke gelince, o da aitlik ve bağlılık gösterilerini benimsetti. Yasaya ve yönetmeliğe saygıdan çok kişiye kendinin ve dünyanın belli bir görüntüsünü benimseten, Tocqueville’in de daha önceden söylediği gibi düşünceleri bedenlerden çok daha fazla baskı altında tutan tüm bu erklere karşı özne hem direnir hem de yöreciliği ve özgürlük isteğiyle, yani kendini, çevresini değiştirebilecek güçte biri, bir aktör olarak yaratma isteğiyle belirir.  </p>
			<p class="paragraf">Demokrasi yalnızca bir kurumsal güvenceler bütünü, olumsuz bir özgürlük değildir. Sistemlerin egemen mantığına karşı öznelerin kendi kültür ve özgürlüklerinde verdikleri savaşımdır; Robert Fraisse’in deyimiyle özne politikasıdır. Asıl değişiklik, çağımızın başında çoğu insanın küçük toplulukların içine kapanması ve üretim güçlerinin etkisinden çok, çoğaltma sistemlerinin ağırlığı altına girmesi sonucunda, özgürlük, üretim, tüketim ve kitle iletişim teknikleriyle kuşatılmış toplumlarda yeniden aynı zamanda hem bir buluş alanı hem de bir bellek alanı yaratmak ya da var olan bu alanları korumak amacıyla, aynı zamanda hem varlığı hem de değişimi, hem aitliği hem de tasarıyı, hem bedeni hem de ruhu temsil edecek bir özne oluşturmak amacıyla araçsal ustan onun aleyhine dönmek pahasına ayrılırken, öznenin kendini us ve çalışmayla özdeşleştirerek belirmesidir. Bu durumda demokrasinin asıl işi bir topluluğun kültüründe çeşitliliği üretmek ve savunmak olur.  </p>
			<p class="paragraf">Fransız siyasal kültürü cumhuriyetçi düşünceyi, kişisel özgürlüğün yasanın işleyişiyle saptanması ve insanın yurttaşla, ulusun da toplum sözleşmesiyle bir tutulması olgularını daha da ileriye götürdü. Kendine has özelliklerini ve hatta belleğini neredeyse bütünüyle ortadan kaldırarak ve ussal düşünce ve eylemin ilkelerini temel alıp yasayla bir toplum yaratarak bu konuda kendisini evrensel değerlerin elçisi olarak görecek denli öteye gitti. Öyle ki, demokratik düşüncenin değişimi, demokratik kültürle –burada tanımlandığı biçimiyle– Fransız cumhuriyetçi kültürü arasındaki karşıtlık gösterildiğinde daha iyi anlaşılmaktadır. Fransız cumhuriyet kültürü birliği arar, özgürlüğü yurttaşlıkla özdeşleştirir; demokratik kültürse çeşitliliği savunur, insan haklarıyla yurttaşın ödevlerini ya da tüketicinin taleplerini karşıt kutuplara koyar. Halkın erki dendiğinde, demokratlara göre, halkın tahta geçmesi anlaşılmaz, Claude Lefort’un dediği gibi, tahtın olmadığı anlaşılır. Halkın erki demek, olası en çok bireyin özgürce yaşaması, yani olmak istediği kişiyle olduğu kişiyi birleştirerek, hem özgürlük hem de kültürel bir mirasa bağlılık adına iktidara katlanarak bireysel yaşamını kurması demektir.  </p>
			<p class="paragraf">Demokratik yönetim biçimi en çok sayıda bireye en büyük özgürlüğü veren, olası en büyük çeşitliliği tanıyan ve koruyan siyasal yaşam biçimidir.  </p>
			<p class="paragraf">1993’te bu kitabı yazdığım sırada, demokrasiye karşı en şiddetli saldırı etnik temizlik ve ulusun kültürünü türdeşleştirme adına Sırbistan’ın yönetim biçimi ve Sırp orduları tarafından gerçekleştirildi; yüzyıllar boyunca sonradan yurttaşlığa kabul edilmiş ya da farklı dinden olan insanların yaşadığı Bosna parçalandı; etnik açıdan türdeş olan devletlerin kurulması için yüzbinlerce birey silah, ırza geçme, yağma ve açlık yoluyla topraklarından kovuldu. Demokrasiyi her dönemde maruz kaldığı saldırılarla daha iyi tanımlıyoruz. Bugün Avrupa’da demokratlar etnik temizlik yanlısı muhalifleriyle tanınmaktadır. Demokratik bir yönetim biçiminde Sırbistan politikasının gütmek istediği amaç güdülemeyecekti; böyle bir politikaya soyunmak için demokrasi karşıtı bir diktatörlük gerekliydi ve bu durumda Miloseviç’in ve ondan çok daha uç noktada olan ulusçuların Sırp kamuoyunun büyük bir çoğunluğunu temsil edip etmedikleri pek de önemli değildi. Bosna’da olanlar demokrasinin ne katılımla ne de uyuşmayla tanımlanabileceğini, ancak özgürlüklere ve çeşitliliğe saygıyla tanımlanabileceğini kanıtlamaktadır. Yine aynı nedenle Güney Afrika’daki <span class="CharOverride-6">apartheid</span>’in sonunu demokrasinin bir utkusu gibi karşıladık. Eğer yarın, tüm yurttaşların oy hakkına sahip olması sonucunda tek aşamalı bir seçimde siyah çoğunluk beyaz azınlığı seçerse, bu hoşgörüsüzlük politikasını aklamak için demokrasinin tanımına dönmeyeceğiz; tersine De Klerk’le Mandela’nın uzlaşmaları, Siyah Afrikalılar’ın, Afrika’ya yerleşmiş Beyazların, İngilizler’in, Hintliler’in ve daha birçok ırktan insanın yaşadığı bir ülkede çeşitliliğin tanınması, bizce demokrasi konusunda ileriye doğru atılmış büyük bir adımın göstergeleridir.  </p>
			<p class="paragraf">Genelde monarşik yönetim biçimleriyle yönetilmiş olan Avrupa’daki ulusal devletler demokrasilere dönüştüler çünkü büyük bir çoğunlukla, XVI. ve XVII. yüzyıllarda yayılmış dinsel kurallara bağlı ülke yönetimi –<span class="CharOverride-6">cujus regio, hujus religio</span>– anlayışına karşı olarak –isteyerek ya da zorla– toplumsal ve kültürel çeşitliliklerini tanıdılar. Merkezi erkin bireylerin ya da toplulukların güncel yaşamlarına gitgide daha çok karıştığı devletler merkeziyetçilikle çeşitliliğin tanınmasını bağdaştırmayı öğrendiler. Amerika Birleşik Devletleri ve özellikle Kanada kültürlerin çoğulculuğunu tanıyan toplumlar olarak kuruldular ve bu çoğulculuğu yasalara, devletin bağımsızlığına ve bilim-tekniğe saygıyla bağdaştırdılar. Demokrasi inançların, kökenlerin, düşüncelerin ve tasarıların çeşitliliği olmadan var olmaz.  </p>
			<p class="paragraf">Öyleyse demokrasiyi tanımlayan yalnızca bir kurumsal güvenceler bütünü ya da çoğunluğun egemenliği değil, her şeyden önce bireylere ve topluluklara ait tasarılara saygıdır; öyle ki, bu saygı kişisel özgürlüğün kesin bir biçimde ortaya konması ile toplumsal, ulusal ya da dinsel bir toplulukla özdeşleşmeyi bağdaştırır. Demokrasi yalnızca yasalara değil, daha çok bir siyasal kültüre dayanır. <span class="CharOverride-6">Demokratik kültür</span> çok kez eşitlikle tanımlanmıştır. Demokrasiyi Tocqueville’in yorumladığı gibi yorumlarsak bu doğrudur, çünkü bu durumda demokrasi aşamalandırılmış bir toplumsal sistemin, toplumun bütüncül görünümünün ortadan kalktığını ve Louis Dumont’un terimlerine dönecek olursak, <span class="CharOverride-6">homo</span> <span class="CharOverride-6">hierarchicus</span>’un yerini <span class="CharOverride-6">homo aequalis</span>’e bıraktığını varsayar. Ancak bu bireycilik, utkuya ulaştıktan sonra, tüketim toplumuna ve hatta, Edmund Burke’nin Fransız Devrimi sırasında söylediği gibi, otoriter totaliterliğe dek gidebilir. Eşitlik, demokratik olunacaksa, herkesin kendi öz varlığını seçme ve yönetme hakkıdır, “ahlakileştirme” ve normalleştirme adına işleyen tüm baskılara karşı bireyleşme hakkıdır. Özellikle bu anlamda olumsuz özgürlüğü savunanlar olumlu özgürlüğü savunanlara göre haklıdır. Olumsuz özgürlüğü savunanların konumları pek hoşumuza gitmeyebilir, ama olumsuz özgürlüğün ilkesi doğrudur, yine de olumlu özgürlüğün ilkesi gibi, ne denli çekici olursa olsun, tehlikelerle doludur.  </p>
			<p class="paragraf">Eskilerin özgürlüğüyle Yenilerin özgürlüğü arasındaki karşıtlığı uç noktalara götüren ve bizi demokratik geleneğin en yiğit görünümlerinden, ulusları iç ve dış düşmanlarına karşı harekete geçiren halk devrimlerinden uzaklaşmaya zorlayan bir sonuçtur bu. Devrimler çoğunlukla demokrasiyi düşmanlarının elinden kurtarmak istemişlerdir; ama erki bir elde tutarak, ulusal birliğe ve uzlaşmalarda oybirliğine çağrıda bulunarak, kendileriyle birlikte yaşamanın olanaksız olduğu yargısına varılmış karşıt düşüncedekileri, farklı yanları ya da farklı düşünceleri olan kimselerden çok hainler olarak görüldüklerinden, suçlayarak devrim karşıtı yönetim biçimlerinin oluşmasına yol açmışlardır.  </p>
			<p class="arabaslik_sol">Özgürlük, bellek ve us  </p>
			<p class="paragbas">Tüm toplumsal ve kültürel aitliklerin yıkımını benimsetmek ve böylece kendi öz erkinin karşısındaki tüm engelleri ortadan kaldırmak için usçuluktan yararlanan bir halk erkinin tehdidi altındaki demokrasi, siyasal sistemin siyasal bir pazara indirgenmesiyle değerini yitirmiş demokrasi, bir üçüncü saldırıyla, azınlıklara saygıyı çoğunluğun düşüncesini yok etmeye götürecek denli ve hatta yasanın yetki alanını alabildiğine daraltacak denli ileri boyutlara götüren bir kültürel birikimle karşı karşıyadır. Burada tehlike, belli bir ortamın içinde demokrasi karşıtı bir otoriteyi benimseten topluluk erklerinin oluşmasına farklılıklara saygı adına destek çıkılmasıdır. Bu durumda siyasal toplum, kendi kimliklerine ve türdeşliklerine ödün vermeksizin bağlanan topluluklar arasında belli belirsiz düzenlenmiş anlaşmalara bir pazar olmaktan öteye gitmez.  </p>
			<p class="paragraf">Toplulukların demokrasiyi doğrudan tehdit edecek şekilde kendi içlerine kapanmalarına karşı tek savunma ussal eylemdir, yani hem bilimsel düşünmeye çağrı hem eleştirel düşünceye başvuru hem de bireylerin özgürlüğünü koruyan evrenselleşmiş kuralların tanınmasıdır. Bu anlayış en eski demokratik geleneğe bağlanır: tüm erklere karşı hem bilmeye hem de özgürlüğe çağrı. Üstelik gitgide zorunlu hale geliyor bu çağrı, çünkü otoriter devletler her geçen gün “ilerici” bir anlayışta değil de topluluklar bakımından bir yasallık kazanma eğiliminde, tıpkı komünist yönetim biçimlerinin ve müttefiklerinin bir zamanlar yaptığı gibi.  </p>
			<p class="paragraf">Bu üç çatışma demokrasinin dayandığı siyasal kültürü tanımlar: ne usun iktidarına ne ayrıcalıklı grupların özgürlüğüne ne de toplulukçu bir ulusçuluğa indirgenebilir demokrasi; sürekli birbirinden ayrılma eğiliminde olan ve birbirinden bütünüyle ayrıldığında her biri otoriter yönetimlerin başlangıçtaki haline dönüşen öğeleri bağdaştırır. Özgürlükçü ulus kapalı ve saldırgan topluluklara bölünür; artan eşitsizliklerle uğraşan us değerini yitirir ve “bilimsel sosyalizm”e dönüşür; özgürlükle bağdaşan bireycilik yurttaşı sadece siyasal bir tüketiciye indirgeyebilir.  </p>
			<p class="paragraf">Modernlik us ve özne, ussallaşma ve öznelleşme arasındaki bağın zor yönetimine dayandığından, öznenin kendisi araçsal usla kişisel ve toplumsal kimliği bağdaştırmak üzere bir çaba olduğundan, demokrasi en iyi ussal düşünceyi, kişisel özgürlüğü ve kültürel kimliği bağdaştırma iradesiyle tanımlanır.  </p>
			<p class="paragraf">Bir birey davranışlarında <span class="CharOverride-6">özgürlük</span> isteğini, bir <span class="CharOverride-6">kültür</span>e ait olma duyusunu ve <span class="CharOverride-6">us</span>a çağrıyı, başka bir deyişle bir bireysellik ilkesini, bir özerklik ilkesini ve bir evrenselcilik ilkesini birleştiriyorsa bir öznedir. Aynı biçimde ve aynı nedenlerle demokratik bir toplum, bireylerin özgürlüğünü ve farklılıklara saygıyı, çeşitli teknikler yoluyla ve gerek kamu yönetiminin gerekse özel yönetimin yasaları yoluyla ortak yaşamın ussal kılavuzuna bağlar. Bireycilik demokrasinin kurulması için yeterli bir ilke değildir. Çıkarları, gereksinimlerinin karşılanması, hatta merkezi davranış örneklerine karşı gelme doğrultusunda yönlenen birey her zaman bir demokratik kültürün taşıyıcısı değildir, üstelik özellikle başka bir toplumdansa, demokratik bir toplumda rahatça yaşamak ona daha kolay gelmesine karşın değildir, çünkü demokrasi açık bir siyasal pazara indirgenemez. Çıkarları doğrultusunda yönlenenler, içinde yaşadıkları demokratik toplumu her zaman savunmazlar; sıklıkla kaçırma yoluyla ya da sadece en etkili taktikleri arayarak, tabii bu arada ilke ve kurumların ne hale geldiğine pek aldırmayarak, servetlerini kurtarmayı yeğlerler. Demokratik kültür ancak siyasal toplum; başlıca amacı bireylerin ve toplulukların özgürlüğüyle, beraberce işleyen ekonomik etkinlik ve hukuk kurallarını bağdaştırmak olan kurumsal bir kuruluş olarak algılandığında doğabilir.  </p>
			<p class="paragraf">Hiçbir tartışma çokkültürlülük yandaşlarıyla genelde cumhuriyetçi ya da Jakobin (aşırı devrimci) kavramlarıyla adlandırılan bütünleştirici evrenselciliği savunanları birbirinden ayıran tartışma denli bölmez günümüz dünyasını; ama demokratik kültür ikisiyle de özdeşleştirilemez. Herkesi bir topluluğa kapatan ve toplum yaşamını bir hoşgörü alanına indirgeyen, böylece meydanı boşaltıp ayrıma, yobazlığa ve kutsal savaşlara yer veren kimlik saplantısını da, evrenselciliği adına özel inançları, aitlikleri ve bellekleri tanımayıp bunlara karşı koyan Jakobin düşünce biçimini de aynı güçle reddeder demokratik kültür. Demokratik kültür birlik ve çeşitliliğin, özgürlük ve bütünleşmenin uyuşma çabası olarak tanımlanır. Baştan bu yana burada, ortak kurumsal kurallarla çıkar ve kültür çeşitliliğinin bir araya gelmesi olarak tanımlanmış olmasının nedeni de budur. Söylemlerimizde çoğunluğun erkiyle azınlıkların haklarını karşı karşıya getirmekten vazgeçmeliyiz artık. Çoğunluğun erkine ve azınlıkların haklarına saygı duyulmuyorsa, demokrasi yok demektir. Demokrasi çoğunluğun, bugünün çoğunluğunun yarın azınlığa dönüşebileceğini ve çoğunluğun çıkarlarından farklı çıkarları temsil edecek azınlığın haklarını –azınlık, temel haklarını yerine getirmek konusunda, çoğunluğa karşı çıkmasını gerektirmeyecek biçimde düzenlenmiş yasalarca yönetilebileceğini kabul ettiğinden– tanıdığı yönetim biçimidir. Demokratik düşünce biçimi, birlikle çeşitliliğin karşılıklı bağımlılık bilincine dayanır ve ikisini birbirinden ayıran sınırda, başka bir deyişle beraberliklerini güçlendirecek en iyi yerlerde sürekli hareketli, sonu gelmeyen bir tartışmayla beslenir.  </p>
			<p class="paragraf">Demokrasi insanı yalnızca bir yurttaş olmaya indirgemez; onu aynı zamanda ekonomik ve kültürel topluluklara bağlı özgür bir birey olarak tanır.  </p>
			<p class="arabaslik_sol">Gelişme ve demokrasi  </p>
			<p class="paragbas">Bu kesinlik, kendi içinde gelişmekte olan ülkelerle, kendi kendini geliştirme anlayışına karşı olan ülkelerde farklı biçimler alacaktır kuşkusuz. En “gelişmiş” ülkelerde bireyler, gruplar ya da azınlıklar özerkliklerini, ekonomik ve yönetimsel sistemin baskıları karşısında daha kolay elde etmektedirler. Modernleşmenin ancak dışarıdan, ulusal devletten ya da başka bir kaynaktan toplumsal aktörlere müdahaleler olduğunda sağlandığı bağımlı toplumlarda tersine, istenen haklar bireysel olmaktan çok topluluklara özgüdür ve kişisel özgürlükleri savunacağı yerde daha çok bir modernleşme politikasına direniş niteliğindedir. O halde bu gerilimin ancak demokrasi karşıtı sonuçlar doğurduğunu; devletin otoriter müdahaleleriyle toplulukların savunuları arasında paylaşılan, ayrıca devletin sürekli topluluğun söylemini kullanma ve böylece totaliter bir niteliğe bürünme tehlikesinde olduğu bir toplumda demokrasi diye bir şey olamayacağını söyleyebilir miyiz hemen? Bu soruya verilecek olumlu bir yanıt bizi doğruca şu kaba sonuca götürecektir: demokrasi ancak en zengin ülkelerde, gezegene ve dünya pazarlarına egemen olan ülkelerde varolabilir. Sade söylemlerde olduğu ölçüde bilimsel söylemlerde de sıkça karşılaşılan bu ve benzeri ifadeler, sunmakta olduğum çözümlemeyle açık bir karşıtlık oluşturur. Demokrasinin kişisel özgürlükle toplumsal bütünleşme arasında ya da modern toplumlarda özneyle us arasında bir uyuşma arayışı olduğu düşüncesini savundum; bu da demokrasiyi, ekonomik yeniliğin, yani tarihin araçsal ussallığa giden yolda bir adım gibi görülen bir evresinin özel bir niteliği olarak algılamaktan başka bir şeydir. İlk bakış açısında demokrasi bir seçimdir ve her koşulda karşıt bir seçim, demokrasi karşıtı bir seçim görülebilir ve sıklıkla da gerçekleşir bu; ikinci bakış açısında demokrasi doğal olarak gelişmenin belli bir evresinde belirir ve pazar ekonomisi, siyasal demokrasi ve laikleşme aynı genel modernleşme sürecinin üç yüzüdür. Bu modernleşme kuramına öncelikle demokrasinin “gelişmiş” ülkelerde de ya totaliter diktatörlükler yüzünden, ya da eşitsizlikleri ve iktidarın küçük grupların ellerinde yoğunlaşmasını destekleyen bir bırakın yapsınlar (<span class="CharOverride-6">laisser-faire</span>) anlayışı yüzünden yoksul ülkelerde olduğu ölçüde, tehdit altında olduğunu belirterek yanıt vermek gerekir; ama asıl söylenmesi gereken, demokratlaştırıcı eylemin ve muhaliflerinin, modernleşmenin dışarıdan olduğu toplumlarda da tıpkı gelişmenin içerden olduğu toplumlardaki gibi, varolduğudur.  </p>
			<p class="paragraf">Topluluğa çağrı, ne zaman bir siyasal erki bir kültür adına güçlendirse, yani ne zaman siyasal sistemin özerkliğini ortadan kaldırsa ve bir erkle bir kültür arasında, özellikle de bir devletle bir din arasında, doğrudan bir ilişkiyi zorla benimsetse, demokrasiye yıkıcı bir zarar verir. Üçüncü Dünya’daki ülkelerin, özellikle de askeri hükümet darbesinden sonra Cezayir’in, ulusçu bir diktatörlük ya da toplulukçu bir diktatörlükten başka gerçek bir seçimi yok gibi görünüyor. Bu durumda demokratik düşünce her iki otoriter çözüme karşı savaşmalı, hem militarizmin hem de entegrizmin kurbanlarını, özellikle de aydınları savunmalı ve iki anlayışı da yadsıyan toplumsal güçlere yardım etmelidir.  </p>
			<p class="paragraf">Tersine, bir topluluğun otoriter bir iktidara karşı savunulması, eğer söz konusu topluluk modernleşmeyi kendisi için bir tehdit olarak görmüyor ve onunla uyuşuyorsa, demokratikleşme yolunda bir adım olabilir. Bu düşünce, “iç insan”ı hesaba katmayan ya da baskı altında tutan ve Nietzsche’nin geçersizliğini gösterdiği yararcı görüşü zorla benimseten ussallaşmaya çağrıları görmüş ve hâlâ bu çağrılara maruz kalan, modernleşmenin içerden olduğu ülkelere de pekâlâ uygulanabilir. Tek fark, bir yanda topluluğun ussallaşmaya karşı gelme tehlikesi söz konusuyken öte yanda da ussallaşmanın aktörün özgürlüğüne zarar verme tehlikesi söz konusudur.  </p>
			<p class="paragraf">Otoriter yönetim biçimlerini, ulusal kurtuluş hareketlerinin mirasını ele geçirdiler diye demokratik saymak kuşkusuz kabul edilemez; böyle bir şeyi kabul etmek, Stalin’i bir devrimci olduğu için ya da Hitler’i bir seçim kazandı diye demokrat saymayı kabul etmekle aynı şeydir. Bununla beraber hiçbir şey, yoksulluğun, bağımlılığın ya da iç savaşların az gelişmiş ülkelerde demokrasiyi olanaksız kıldığını söyletemez. Her ülkede, her zenginlik düzeyinde, temel özgürlüklere saygılı bir siyasal sistemin oluşturulması olarak tanımlanmış demokrasi tehlike altındadır. Dünyanın farklı bölgelerinde, kuşkusuz birbirinden çok farklı biçimlerde gösterir kendini bu tehlike; Avrupa’nın göbeğinde, Hollanda ya da Kanada denli zengin olmayan, bununla beraber Cezayir ya da Guatemala’dan çok daha zengin olan eski Yugoslavya değil midir en temel insan haklarına karşı ağır suçlar işleyen, bütünüyle demokrasi karşıtı ulusçu yönetim biçimlerinin baskın olduğu ülke?  </p>
			<p class="paragraf">Modernleşmiş ülkelerde demokrasiye doğru giden “olağan” evrim, dışarıya bağlı olarak gelişen ülkelerdeki otoriter yazgıdan daha çok değildir. Tarih bunun örneklerini birçok kez göstermiştir. Bununla beraber modernleşmiş ülkelerde olumlu demokratik eylem devletin bireyler üzerindeki erkini kısıtlama eğilimindedir, oysa bağımlı toplumlarda söz konusu olumlu demokratik eylem, modernleşme araçlarının topluca yeniden topluma mal edilme çalışmasını başlatan topluluğun kendini savunma iddiasıdır. Bir yandan demokrasiyi, bireysel özgürlükler taşırken aynı zamanda kişisel çıkarların tutsağı kılabilir; öte yandan topluluklara yönelik savunu demokrasiye başvururken aynı zamanda ulusal, etnik ya da dinsel türdeşlik adına onu yok edebilir. Tarihsel gerçekliğin bu iki yamacı öznenin iki yüzüne denk düşer; özne aynı zamanda hem kişisel özgürlük hem de bir topluma ve bir kültüre aitliktir, hem tasarı hem de bellektir, hem serbestlik hem de bağımlılıktır.  </p>
			<p class="paragraf">Demokratik düşünme biçimi, gelişmenin içerden olduğu ülkelerde toplum yaşamını düzenleme konusunda olumlu görevler üstlenebilir; öteki ülkelerdeyse, tersine, eylemi daha çok olumsuz ve eleştireldir: bağımsızlığın özgürleşmesine, oligarşinin yıkılmasına, adaletin ya da serbest seçimlerin düzenlenmesine çağrıda bulunur. Kurtuluştan özgürlüklerin düzenlenmesine geçişte karşılaşılır güçlüklerle ve genelde aksaklıklarla. Bir toplum ne ölçüde bağımlıysa, kurtuluşu da o ölçüde savaş seferberliğine yol açar, kurtuluş savaşından otoriter bir yönetime çıkma tehlikesi de o ölçüde artar. Ağırlıklı olarak ulusal ya da toplumsal kurtuluş hareketlerinden doğan otoriter yönetim biçimlerinin egemen olduğu uzun bir yarım yüzyıl geçirdik; artık bu yönetim biçimlerini demokratik sayacak değiliz; bununla beraber bu hareketlerin iktidarı ele geçirmek için hareket noktası olarak aldıkları kurtuluş (özgürleşme) umutlarını da unutacak değiliz. FLN (Front de Libération National: Ulusal Kurtuluş Cephesi) askeri diktatörlüğe dönüştü diye ulusal bir kurtuluş hareketini ateşlediğini unutacak mıyız? Komünist diktatörlükler kendilerini emekçi sınıfın öncüleri gibi gösterdiler diye işçi hareketinin demokratik istekler tarafından ateşlendiğini söyleyemeyecek miyiz? “Gelişmekte olan” dünya, demokratik kurum ve törelerin oluşumu adına düşmanlara ya da dış engellere yönelik bir eylemin yön değiştirmesi anlamına gelen tarihsel “ölüm atlayışı”ndan kaçamaz. Kurtuluşla özgürlükler arasında totaliter bir canavar dolaşır ve ona karşı tek etkili silah, ussal ekonomik eylemi sürdürebilecek, aynı zamanda da erk bağlarını yönetebilecek toplumsal aktörlerdir. Aynı zamanda hem modernleştirici hem de ulusçu olan devletin gücüne karşı sadece yönetenleri de yönetilenler gibi peşinden sürükleyen güçlü ve özerk toplumsal hareketler direnebilir, çünkü böyle hareketler, siyasal topluma gerçek bir özerklik vererek devletle görüşmeler yapabilecek sivil bir toplum kurar.  </p>
			<p class="paragraf">Demokrasi için seçilmiş topraklar olan gelişmiş ülkelerle otoriter yönetim biçimlerine mahkûm az gelişmiş ülkeleri iki karşı kutuba yerleştirme gerekliliği, bugün sıklıkla Kuzey ve Güney olarak adlandırılan bu iki dünyanın birbirinden ayrılmasına etki eden yapay şeylere baktığımızda daha da kaçınılmaz olur. Yaşadığımız gezegen ikiye bölünmüş değil, ama dünya genelinde yaşadığımız toplum ikiye bölünmüş durumda. Kuzey Güneyin içine girer, Güneyse Kuzeyin içinde vardır zaten. Nasıl Güneyde Amerikan, İngiliz ya da Fransız mahalleleri varsa, Kuzeyin kentlerinde ve sanayi merkezlerinde de Latin Amerikan mahalleler, Afrika ve Asya mahalleleri var. <span class="CharOverride-6">One world</span> yalnızca dayanışmaya çağrı değildir; öncelikle gerçeği yansıtan bir düşüncedir. O halde demokrasi yalnızca kimi ülkelerde, kimi toplum türlerinde yaşayabiliyorsa, dünyada demokrasi olamaz. Egemen ülkelerin liberal demokrasiyi geliştirdikleri tarihsel bir gerçekliktir, ama dünya yüzeyinde emperyalist ya da sömürgeci egemenliklerini benimsettikleri ve gezegen düzeyinde çevreye zarar verdikleri de tarihsel bir gerçekliktir. Buna koşut olarak, egemenlik altında olan ülkelerde, her biri demokrasiye birer çağrı olan ulusal ve toplumsal kurtuluş hareketleri oluşmuş, ama aynı zamanda da etnik, ulusal ya da dinsel bir kimliği kendi diktatörlüklerinin ya da modernleştirici despotlukların hizmetine seferber eden yeni-toplulukçu erkler çıkmıştır ortaya.  </p>
			<p class="paragraf">Varlığının siyasal koşulu demokrasi olan <span class="CharOverride-6">özne</span> aynı zamanda hem özgürlük hem de gelenektir. Bağımlı toplumlarda gelenek tarafından ezilme tehlikesiyle; modernleşmiş toplumlardaysa pazardaki tüketicinin özgürlüğüne indirgenmiş bir özgürlük içinde yitip gitme tehlikesiyle karşı karşıyadır. Topluluğun gücüne karşı, usun ve teknik modernleşmenin siyasal, ekonomik, dinsel, ailevi ve benzeri alt-sistemlerin işlevsel bakımdan ayrımlaşmasına yol açan desteği kaçınılmazdır. Ama aynı biçimde pazarın çekiciliğine karşı direnmek de toplumsal ve kültürel bir aitlikten destek almadan olanaksızdır. Bu iki durumda da demokrasinin merkezi ekseni halk egemenliği düşüncesi, siyasal düzenin insani eylem tarafından üretildiği iddiasıdır.  </p>
			<p class="paragraf">Demokrasi her yönden tehdit altındadır, ama dünyanın birçok bölgesinde yeni kapılar açmıştır; örneğin XVII. yüzyıl İngiltere’sinde olduğu gibi XVIII. yüzyıl Amerika Birleşik Devletleri ve Fransa’sında, ulusçu-halkçı yönetim biçimlerinin değiştirdiği Latin Amerika ülkeleri ve bugünün komünizm-sonrası ülkelerinde. Demokratik düşünce her yerde iş başındadır ve her yerde değerini yitirip yok olabilir.  </p>
			<p class="arabaslik_sol">Siyasal yanın sınırlanması  </p>
			<p class="paragbas">Modern düşünce uzun zaman toplumun çıkarını İyinin ilkesi olarak kabul etti: İyi olan topluma yararlı olandı, topluma zarar verense kötüydü. Öyle ki, İnsan hakları Yurttaşın ödevleriyle karışıyordu. Kişisel çıkarların ve ortak çıkarın uyumuna karşı duyulan bu usçu ve “ilerici” güven bugün kabul edilemez artık. Bu çok tehlikeli güvenin yerine temkinli bir güvensizliği ve katılım talebi yerine katılım yollarından çok, birtakım güvencelerin arayışını getirme başarısı olumsuz özgürlük yanlılarına aittir. Ama bu savunmacı politika daha olumlu bir ilkeyle tamamlanmalıdır: Demokrasi, bireylere ve topluluklara yalnızca zincirlerinden kurtulma hakkını değil, kendi tarihlerinin aktörleri olma hakkını da tanımaktır.  </p>
			<p class="paragraf">Demokrasi ne toplumun hizmetindedir ne de bireylerin; birer Özne olan insanların, yani kendi kendilerini, bireysel yaşamlarını ve ortak yaşamlarını yaratanların hizmetindedir. Demokrasinin kuramı, kendi kendisine doğrudan bir bağla hiçbir zaman tanımlanamayacak –böyle bir tanım aldatıcı olurdu zaten– bir Öznenin varolması için gerekli koşulların kuramından başka bir şey değildir. Toplumsal örgüt beni öylesine bütünüyle kaplar ki, ben bilincinin arayışı ve özgürlüğün salt kişisel deneyimi yanılgıya dönüşür. Toplumsal sınıflarda, bulundukları yere yerleştirilmediklerini, tersine sürekli ve genel bir insanlık koşulu sonucunda, toplumsal olmayan, salt bireyci ya da sınırlı bir dünyaya ait olduklarını sanacak denli yukarıda ya da aşağıda yer alanlar çok sık düşer bu yanılgıya.  </p>
			<p class="paragraf">Düşünce şu iki birbirinden ayrılamaz iddia arasında sıkışır: demokrasi bireysel ve ortak özgürlüğün toplumsal kurumlarca tanınmasına dayanır; bireysel ve ortak özgürlük, yönetenler yönetilenler tarafından serbest seçimle belirlenmeden ve toplumsal kurumların oluşumuna, değişimine en yüksek düzeyde katılım sağlanmadan varolamaz.  </p>
			<p class="paragraf">Gerçek özgürlüğün bireyin bir halkla, bir erkle ya da bir tanrıyla özdeşleşmesinde yattığını düşünenlerin ya da tersine, bireyle toplumun usa boyun eğerek beraberce özgürleştiğini düşünenlerin hepsi otoriter yönetim biçimlerine kapı açmışlardır. Demokratik düşünce bugün yaşamını sürdürebilmek için öncelikle bu birlikçi yanıtlara karşı çıkmalıdır. İnsan bir yurttaştan başka bir şey değilse ya da yurttaş evrensel bir ilkenin taşıyıcısıysa, özgürlüğe yer yok demektir ve özgürlük us ya da tarih adına yok edilmiştir. İşte bu tehlikeli yanılgılara karşı direndikleri için, olumsuz özgürlük ve açık toplum yanlıları, kısacası liberaller,  adını bile tarihin artık ağıza alınmaz kıldığı bir halk demokrasisinde bireyle toplumun birleşmesini bekleyenlerden daha iyi savunmuşlardır demokrasiyi.  </p>
		</div>
	</body>
</html>