<html xmlns="http://www.w3.org/1999/xhtml">
	<head>
		<title>4-5</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x4" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslikorta1" id="_idParaDest-7">BEŞİNCİ BÖLÜM  </p>
			<p class="arabaslik_orta">Yurttaşlık  </p>
			<p class="paragbas">Siyasal bir toplu düzenlenime, çoğunlukla bir ulusa, ama kimi zaman da bir komüne, bir bölgeye ya da Avrupa Topluluğu’nun ulaşıyor gibi göründüğü biçimiyle bir federasyon bütünlüğüne aitlik bilinci olmadan demokrasi olmaz. Demokrasi bir ülkenin yurttaşlarının sorumluluğuna dayanır. Yurttaşlar yönetimlerinden, erkini onlara yapay ya da yabancı görünen bir ülke bütünlüğü üzerinde uyguluyor diye kendilerini sorumlu duyumsamazlarsa, ne yöneticilerin temsilciliği olanaklıdır ne de yöneticilerin yönetilenler tarafından serbest seçimle belirlenmesi.  </p>
			<p class="arabaslik_sol">Yurttaşlık ve topluluk  </p>
			<p class="paragbas">Yurttaşlık terimi doğrudan doğruya ulusal devlete bağlanır. Ama bu terime, Michael Walzer’in yaptığı gibi <span class="CharOverride-6">membership</span> (üyelik) hakkından ve bir topluluğa aitlikten söz ederek daha genel bir anlam yüklenebilir. Ait olunacak topluluk ister ülke çapında olsun ister mesleki alanda olsun, haklarla, güvencelerle, dolayısıyla da söz konusu topluluğa ait olmayanlarca tanınmış farklılıklara göre tanımlanan aitlik, toplumsal taleplerin oluşumuna ön ayak olur. Burada aitliğin kendi içinde demokratik olduğundan söz etmiyoruz; bir askerin bir orduya ait olma bilincinde ya da Toyota’da çalışan bir işçinin bu işletmeye ait olma bilincinde demokratik hiçbir şey yoktur, ama <span class="CharOverride-6">membership</span> bağımlılığa karşıttır ve haklarla tanımlanır. Ayrıca demokrasinin zorunlu koşullarından biridir.  </p>
			<p class="paragraf">Aitlik bilincinin birbirini tamamlayan iki görünümü vardır. Yurttaş olma bilinci ve bir topluluğa ait olma bilinci. Fransız Devrimi sırasında ortaya çıkan yurttaş olma bilinci her şeyden önce Ancien Régime’den ve kulluktan çıkma iradesine bağlıydı. Bir topluluğa ait olma bilinciyse, iktidarı sınırlama anlayışının karşısında değil yanındadır, onu tamamlar, çünkü mutlak bir erk bireyleri ve toplu düzenlenimleri, yönetim ve ortak bir kişilik özerkliği taşıyan bütünler olarak değil, kaynak ve araç olarak kullanır. Ama öte yandan, topluluğa aitlik bireyi toplumsal ve siyasal bir egemenliğin boyunduruğundan kurtararak, demokratik bilinci savunur. Ulusal bir topluluğa aitlik, Amerika Birleşik Devletleri’nde, Büyük Britanya’da ve Fransa’da özgür kurumların oluşturulmasıyla alabildiğine bağdaştırıldığı için bu ülkelerde demokratik anlayışla da alabildiğine bağdaştırılır.  </p>
			<p class="paragraf">Dünyada birçok ülke daha ulusal birliğini kurmamıştır. Bu ülkelerde etnik gruplar, dinsel gruplar ya da bölgeler arasındaki ayrılıklar aynı ulusal bütüne ait olmaktan daha önemlidir. Bununla beraber, güçlü bir ulusal bütünleşmeye ulaşmış, ancak kimi zaman birtakım özel toplu düzenlenimlere, azınlıklara ait kimliklerin ulusal kimlikten daha belirgin olduğu ülkelerde de aynı sorunla karşılaşılır. Bu iki durumda da ortak yan, bireylerin, toplu yaşam bilinçlerinden çok sahip olduklarıyla tanımlanmalarıdır. Demokratik bir toplumda, çoğunluğun yasasını benimsemeleri ve kendilerini kimliklerini belirleyip savunmaya kaptırmamaları koşuluyla azınlıkların tanınması istenebilir. Amerika Birleşik Devletleri’nde <span class="CharOverride-6">politically correct</span> (siyasal olarak düzgün) olduğunu ileri süren çokkültürlülük gibi köktenci bir çokkültürlülük, siyasal topluma ve ulusa aitliği ortadan kaldırır. <span class="CharOverride-6">African Americans</span> (Afrikalı Amerikalılar), <span class="CharOverride-6">Native Americans</span> (Doğuştan Amerikalılar) ve özellikle kadınlar kendilerini öncelikle kendi varlıklarıyla tanımlıyorlarsa, kurumlarda, yönetici bir seçkin sınıfın ya da tersine kendi çıkarlarının hizmetindeki araçlardan başka bir şey bulamayacaklardır, böyle bir durumda demokrasi nasıl ayakta kalabilir? Bu kültürel solculuk siyasal solculuğa özgü kopuşun izlerini bulur: “Aptallar için tuzak seçimler,” diyordu Maocular ve Troçkiciler 1968’de. Bu sözler Fransa’da genel olarak büyük bir tutucu çoğunluğun solculuktan korkusunu dile getirmiştir yalnızca, ama kimilerini, özellikle Almanya ve İtalya’da, Amerika Birleşik Devletleri’nde ve Fransa’da ender rastlanan terörist eyleme dek sürüklemiştir. Her durumda, yabancı ve değiştirilmiş olarak kabul edilen bir çoğunlukla bozuşmak çoğunluğun oyuna belli bir güven duyulduğunu varsayan demokrasi için tehlikelidir. Demokrasi azınlıkların reddiyle bağdaşmaz, ama toplumdaki çatışmacı konumlarıyla değil de yönetimin söylemi gibi görünen toplumun reddiyle tanımlanan karşı-kültür ve alternatif toplum biçimlerinin kesin bir biçimde ortaya konması sonucunda çoğunluğun azınlıklarca reddiyle de bağdaşmaz. Aynı biçimde yurttaşlığın aşırı devrimci bir anlayışına da, tüm yurttaşlık biçimlerini reddeden aşırı bir çokkültürlülüğe de karşı gelmek gerekir. Çünkü toplumsal çatışmaların dile geldiği ve yasallığı toplumun tamamı tarafından kabul edilen kararların çoğunluğun oyuyla alındığı siyasal bir alan olmadan demokrasi olmaz. Demokrasi toplumsal çatışma düşüncesine dayanır, ama toplumun nasıl bir toplum biçimi olursa olsun, köktenci eleştirisiyle, aşırı çokkültürlülükle, aşırı bir bağımlılık kuramı adına her tür kitlesel eylemi reddeden ve emperyalizmin temsilcisi yalancı-ulusal bir devlete karşı şiddetten başka bir şeye güvenmeyen foquisme’le bağdaşmaz.  </p>
			<p class="arabaslik_sol">Demokrasiye karşı toplulukçu devlet  </p>
			<p class="paragbas">Modern demokrasi ulusal devlete sıkı sıkıya bağlıdır; sosyal-demokrasi ve sanayi demokrasisi ulusal devletin ekonomik yaşama müdahalesiyle tanımlanır, dahası Amerika Birleşik Devletleri ’nde ve Fransa’da demokrasinin doğuşu ulusun, ulusun bağımsızlığı ve özgürlüğünün kesin bir biçimde ortaya konmasıyla bağdaştırılmış, hatta özdeşleştirilmiştir. Bununla beraber, <span class="CharOverride-6">ulusçuluk</span> modern demokrasi için büyük bir tehdit olmuş ve çoğunlukla modern demokrasiyi yıkmıştır. Öyleyse, demokrasinin, site bağlamında olsun ya da ulusal devlet bağlamında olsun, bütünleşmiş bir siyasal alanı varsaydığını anımsatmak yeterli değildir. Demokrasi bir yandan bir ulusal devlet anlayışına bağlıdır, bir yandan bu anlayışla çatışır. Devlet toplu bir düzenlenimin –Ulus, Halk– ya da daha kötüsü, söz konusu Halkın, Ulusun ve devletin kendisinin birtakım ayrıcalıklarla temsil ettiği ve savunduğu bir tanrının ya da bir ilkenin siyasal, toplumsal ve kültürel bir anlatımı olarak tanımlandığında, ekonomik bağlam halkın birtakım özgürlüklerinin ayakta kalmasını sağlasa bile, demokrasiye yer yok demektir. Demokrasi, her tür kültürel mirasın ötesinde, bir siyasal düzenin özgürce yaratılmasına, halkın egemenliğine, dolayısıyla da temel bir seçme özgürlüğüne dayanır. Demokratikleşme bir topluluğu yasalarca düzenlenmiş topluma, devleti de toplumun temsilcisine ve temel haklarla sınırlanmış bir erke dönüştürür. Buna karşın, Nazilerin yönetim biçimlerini adlandırmak için kullandıkları sözcüğü anımsatacak olursak, <span class="CharOverride-6">völkisch</span>, yani halk yönetimine dayanan bir anlayış, olası her tür seçimin ötesinde temel bir birlik düşüncesini benimsetir, bu da ilkece demokrasiyle bağdaşmayan bir ulusçuluğu doğurur. Demokrasi Halkla Hükümdar arasında doğrudan bir bağ kurmak yerine, yine Rousseau’ya dönecek olursak, Halkı yurttaşlara, Hükümdarı da halk yönetimine (siyasal erklere) dönüştürür. Peki devlet cumhuriyetçi mi olmalıdır? Cumhuriyet demokrasinin kaçınılmaz bileşenlerinden biridir, ama Fransız Devrimi’nden Çin Kültür Devrimi’ne dek hep terörle son bulmuş cumhuriyetçi bir otoritarizm kurarak toplumu siyasal erkin egemenliği altına aldığında demokrasiye karşı işler. Yurttaşlık erki sınırsız cumhuriyetçi bir devletin varlığını değil, ulusal bir toplumun, yani sivil toplum, siyasal sistem ve devlet arasında güçlü bir ortaklığın varlığını gerektirir. Büyük Britanya’da uzun zamandan bu yana mutlak monarşinin bir yana bırakılmasıyla hazırlanan siyasal modernlik, temel olarak nitelendirdiğimiz birçok metin ve eylem aracılığıyla kendini göstermiştir: Amerikan Bağımsızlık Bildirisi ve Anayasası, Fransız İnsan ve Yurttaş Hakları Bildirgesi, Fransa’da Etats-Généreux’nün 17 Haziran 1789’da Ulusal Meclis’e dönüşmesi gibi kararlı eylemler ya da 20 Haziran 1789’daki Jeu de Paume Andı bunlardan bazılarıdır. Siyasal toplum, Tanrı’nın, geleneğin ya da bir ırkın değil de kendisinin, halk egemenliğinin yasallığına egemen olduğunu Büyük Britanya’da, Amerika Birleşik Devletleri’nde ve Fransa’da değişik biçimlerde ortaya koymuştur.  </p>
			<p class="paragraf">Dünyanın birçok yerine yayılan ve XX. yüzyıldaki en bilinçli temsilcisi Çekoslovak Cumhuriyeti’nin kurucusu Tomaş Masaryk olan bu geleneğin karşısında daha önce sözünü ettiğimiz halk yönetimine ve ulusçuluğa dayanan gelenek her zaman var olmuştur. XIX. yüzyılın başında kendini göstermeye başlayan bu anlayış kimi ulusal liberal hareketlerle bağdaştırılmıştır, ancak bu hareketler her zaman demokratik olmamıştır: kimi zaman halk egemenliğini utkuya ulaştırma ve özgür bir siyasal toplum yaratma iradesine bağlanmışlar; kimi zaman da, hatta çoğunlukla bir toprak bütünlüğü, bir dil, bir tarih ve bir din adına yabancı egemenliğine karşı savaşla bağdaştırılmışlar. Oysa buradaki gibi, bir oluşumun tarihsel yanına bağlanmak demokrasiye ulaştırmaz bizi, hem ulusal liberal hareketlerden doğan devrimler hep demokratik bir eğilimle halk diktatörlüğüne ya da ulusçu bir diktatörlüğe eğilim arasında parçalanmıştır. Bununla beraber, demokrasi kuşkusuz içerden gelişen ve teknik üstünlükleri ve dünyanın kalan bölümündeki egemenlikleri bakımından zenginleşen ülkelerin kendi halinde işleyişine indirgenemez; devrimci durumlarda da demokrasiden söz edilebilir. Ama bunun için, nasıl siyasal eylemin siyasal olmayan bir ilkeye, üstsiyasal (métapolitique) bir güvenceye bağlılığı açıklıkla ortaya konuyorsa, bir tanrıya ya da bir toprağa, bir dile ya da bir ırka bağlılığın demokrasiyle uyuşmadığı da açıklıkla söylenmelidir. Beyaz ya da siyah, Hıristiyan ya da Müslüman demokrasi olmaz; her demokrasi siyasal seçim özgürlüğünü toplumsal yaşamın “doğal” kategorilerinin üstünde tutar. Demokrasinin tanımında bile en son varılabilecek anlam şudur: yöneticilerin yönetilenler tarafından serbestçe seçilmesi.  </p>
			<p class="paragraf">Liberallerin istediği gibi, demokrasinin taşıyıcısı olan siyasal toplumla demokrasiyi yıkan kâhin kılıklı devlet arasında belirgin bir sınır çizmek gerekir. Bu, Benjamin Constant’ın Eskilerin özgürlüğüyle Yenilerin özgürlüğü arasında yaptığı ayrıma kesinlikle sadık kalmaya iter bizi, ayrıca toplumu ve genel iradeyi bireysel bilinçlerin üzerinde bir ortak bilinç biçimine sokarak Tanrı ya da ırk denli mutlak bir ilkeye dönüştüren halk egemenliği dışında başka bir şey söylemeyenlere karşı gelmemizi de gerektirir, çünkü bunlar –en iyi olasılıkla– yurttaşın siteye ve yurttaşlık dinine boyun eğmesine dayanan Eskilerin özgürlüğüne götürür bizi.  </p>
			<p class="paragraf">Yurttaşlık düşüncesi herkesin siyasal sorumluluğunu bildirir ve dolayısıyla pazarın ya da ulusal çıkarın, kimilerinin “doğal” olduğunu ileri sürdüğü siyasal olmayan mantıklarına karşı toplumsal yaşamın gönüllü düzenlenimini savunur. Yurttaşlık bu biçimde tanımlandığında, demokratik anlayış üzerinde olumlu etkileri bulunduğu gibi olumsuz etkileri de bulunan ulusal bilinçle özdeşleştirilemez. Yurttaşlık uyrukluk değildir, buna karşın bu iki kavram birçok ülkede hukuki açıdan birbirinden ayrılmaz; oysa uyrukluk ulusal bir devlete aitliği belirtirken, yurttaşlık toplumun yönetimine doğrudan ya da dolaylı yoldan katılma hakkını yaratır. Uyrukluk ödevlerin yerine getirilmesinde bir dayanışma oluştururken, yurttaşlık haklar verir. Ulusal devlet düşüncesi, özgür bir siyasal toplumda, kendi kendini kurmuş bir ulusta devletin ve toplumsal ve özel kültürel aktörlerin birliğini gösterdiği ölçüde özgürleştirici olmuştur. Ama devleti toplumun çıkarlarının tek temsilcisi olarak, yine bu anlamda, sınırsız bir yasal erkle donatılmış olarak gördüğü anda demokrasi için tehdit oluşturmuştur. Toplumun devlete boyun eğmesi, siyasal toplum sivil toplumdan bütünüyle ayrıldığında büyük tehlikelere yol açar; siyasal toplum kendini devletle bir tutulmaktan alıkoyamaz ve toplumsal aktörlerin devlete boyun eğmesini önleyemez, hatta siyasiler bile toplumsal aktörleri, kendilerinin ve çıkarlarının tutsakları olarak görürler. Öyleyse demokrasi hep toplumsal olmalıdır; insanın evrensel hakları özel durumlarda ve somut biçimde tanımlanmış yönetim güçlerine karşı somut biçimde savunulduğunda etkili olur. Fransa’da demokratik düşünce Ancien Régime’e karşı oluşmuştur, tıpkı Amerika’daki İngiliz ve İspanyol göçmen topluluklarının bağımsızlıklarını anayurdun siyasal ve ekonomik egemenliğine karşı kazandıkları gibi. Aynı biçimde işçi hareketi de, bir sınıf bilincinin, yani toplumsal egemenliğe karşı bir savaşımın özgürlük ve adalet gibi genel ilkelerin savunusuna doğrudan bağlanmasıyla toplumsal hakları kabul etmiştir. Bu haklar içeriklerinde özel, ilkelerinde evrenseldir.  </p>
			<p class="paragraf">Britanya geleneği, başından bu yana, özellikle 1688 Devrimi ’nden bu yana kişisel çıkarların temsil edilmesi gerektiğini savunmuştur; ama İngiltere, erginlerin tamamına ancak 1884’te tanınmış seçim (seçme ve seçilme) haklarını reformdan reforma, ağır bir biçimde yaymıştır. Demokrasi, Amerikan ve Fransız örneğine göre insan haklarının, İngiliz örneğine göre de yasal kişisel çıkarların savunusunun kesin bir biçimde belirlenmesine tamamlayıcı olarak anlaşılır. Bu, bir yandan <span class="CharOverride-6">Whig’</span>lerin ya da Guizot’nun, bireyin seçim haklarını elde edebilmesi için belli bir vergi ödemesi gereken seçkinci demokrasisinden, bir yandan da demokrasinin cumhuriyetçi devletle özdeşleştirilmesinden başka bir şeydir. Ulusal bir bilincin varlığı demokratik eylemi destekleyebileceği gibi, gerçek toplumsal bağların, evrensel insan hakları savunusuyla gerçek toplumsal grupların bağımlılığa ve adaletsizliğe karşı seferberliğini birleştiren bir eylemle değiştirilebileceğini varsayar. Fransa’da özel bir güçle yayılan, cumhuriyetçi devletin savunusuna çağrı, devletin ve aynı zamanda hem yönetici olan hem de egemenlik altında bulunan, hem yenilikçi olarak görülen hem de toplumdışı tutulan toplumsal aktörlere dayanan toplumsal temellerinin erkini savunarak sıklıkla demokratik anlayışa ters düşer.  </p>
			<p class="arabaslik_sol">Avrupa’da ulusal devletin çöküşü  </p>
			<p class="paragbas">Batı Avrupa ülkelerinin oluşmakta olan federal bir Avrupa devleti yararına egemenliklerini önemli boyutta yitirmeleri ulusal bilinçlerini zayıflatır ve özellikle, cumhuriyetçi düşünceye büyüklüğünü kazandıran evrenselci bileşenini tehlikeye atar. Bununla beraber, birçokları Avrupa’da ulusal devletin gücünü yitirmesinin siyasal toplumun ve sivil toplumun gittikçe artan özerkliklerini destekleyebileceğini düşünür. Aslında gerçek tehlike küreselleşmiş, dünya çapındaki bir pazarla kendi içine kapanmış yerel toplulukların birbirinden ayrılmasındadır. Oysa egemenliğin araçlarını –para, barış ya da savaş yapma yetkisi, makro-ekonomik yönetim– elinde tutan bir Avrupa devletiyle çok çeşitli bir toplum yaşamı arasında, toplumsal güvenlikten eğitime, adaletten ülke düzenlemesine, göçmenlerin yerel toplulukla bütünleşmesinden azınlıkların savunusuna dek tüm toplumsal politikaları yöneten ulusal siyasal sistemler yükselmelidir. Ben bile Avrupalı uyruğunu edinip Fransız yurttaşı olarak kalmayı isterim.  </p>
			<p class="paragraf">Avrupa’da ulusal devletin gücünü yitirmesi gerçekte, çok sık birbiriyle karıştırılan, cumhuriyetçi düşüncede birbiri yerine geçen devletle toplumu birbirinden ayırma gerekliliğini ortaya koyar. Demokratik bir toplum kuramamamızın nedeni ulusal devletin egemenliğini giderek yitirdiği, cumhuriyetçilikten giderek uzaklaşan bir durumda yaşamamız değildir. Tersine uyrukluk bunalımı yurttaşlığın ilerlemesi için yararlı olabilir. Avrupa Topluluğu’nun başka ülkelerinin ulusçularının bir süredir oturdukları ülkenin seçimlerine artık katılabilmeleri bu anlayışın ilk örnekleri değil midir? Ayrıca, nereden gelmiş olurlarsa olsunlar, birkaç yıldır kendi sınırları içine yerleşmiş göçmenlere, en azından yerel seçimlerde oy hakkı veren ülkelerin örneğini neden bütün Avrupa ülkeleri izlemesin ki? Ulusal devletin çöküşünün olumlu yanlarını vurgulamak için tarihsel büyüklüğünü unutmak değildir bu. Cumhuriyetçi birliğin en koyu yandaşları şunu unuturlar: devletle toplum hiçbir zaman kusursuz bir uyum içinde olmamıştır. Bizim uzun zamandır gördüğümüzse, merkezileşmiş bir devletle, yerel toplumların, yani yollarla, iletişim ağlarıyla birbirine bağlanan ve savaşların, soygunculuğun, salgınların ve derebeyi haklarına bağlı kesintilerin, özellikle vergilerin etkisi altında kalan, bununla beraber haberlerin ve yönetmeliklerin ağır ağır girdiği küçük boyutta, bir bakıma kapalı bütünler oluşturan, teşvik ve zorlamaların yabancı geldiği, değişiklik üretmektense, daha çok geleneksel bir düzeni kopyalamaya yönelmiş bir toplum ve kültüre sahip olan ülkeler ya da bölgelerin birleşmesidir. Bu denge XIX. yüzyılın sonundan başlayarak ve özellikle iki dünya savaşından bu yana bozulmuştur: işte türdeş ve sıkı sıkıya bütünleşmiş bir ulusal toplum düşüncesi o zaman belirmiştir. Uygulama, Dominique Schnapper’in açıkça vurguladığı gibi Fransa’da çok etkili olan bu ulusal bütünleşme söylemine hiçbir zaman uymamıştır. Ama bu söylem her yerde giderek ulusçu bir hal alan ve açık bir yurttaşlık temasından giderek uzaklaşan biçimler almıştır. En güncel tehlike bir devlet, bir toplum ve bir kültür arasında bir uyumun benimsetilmesi tehlikesidir. Azınlıklar, bu anlayışlarca, kimi zaman kılıç ve ateş yardımıyla yok edildiğinde ne yurttaşlık kalmıştır ne de demokrasi. İşte bu nedenle yurttaşlık düşüncesi demokratik düşünceye bu denli bağlıdır. Yurttaşlık düşüncesi sivil toplumla siyasal toplumun birbirinden ayrılmasına dayanır; bir ülkenin tüm yurttaşlarının toplumsal, dinsel, etnik ya da diğer aitlikleri ne olursa olsun, hukuki ve siyasal haklarını güvence altına alır.  </p>
			<p class="paragraf">Demokrasi ekonomik değiş tokuşların ve kültürel toplulukların giderek birbirinden ayrılmasıyla güçlenebilir; buna karşılık, bu ikilik tam anlamıyla bir ulusal toplumun ortaya çıkışına yol açıyorsa, demokrasi ölümle burun buruna demektir. Bu karabasan dünyanın birçok bölgesinde, hatta Avrupa’nın göbeğinde bile yaşanmıştır; Hırvatistan’da ve özellikle Bosna’da, hatta, daha az şiddetli olsa da, eski Yugoslavya’nın başka bölgelerinde de yer yer etnik temizlik düşüncesi benimsenmiştir. Toplumun bir pazara indirgenmesi ve bir devletin birleştirici ve türdeşleştirici düşüne bağımlı kılınması da demokrasiyle bağdaşmaz. İkinci eğilim bizi, Yahudiler’i kovan ve Arap Uygarlığı’nı ortadan kaldıran Katolik Isabelle’den bu yana, 1685’te XIV. Louis, Fransız protestanlarının, özellikle Cévenes bölgesinde topluca öldürülmesini, içerde ve dışarda sürgüne gönderilmesini izleyen Nantes Fermanı’nı geçersiz kılana dek Avrupa’ya egemen olmuş dinsel ülkecilik ilkesine –<span class="CharOverride-6">cujus regio hujus religio</span>– götürür.  </p>
			<p class="paragraf">Demokrasi üzerine düşünüyoruz, ama onu, bir yanda ulusal, etnik ya da dinsel kimlik saplantısı gibi, bir yanda da kendimizi kitle tüketimini örnekleyen ekonomik güçlerin eline bırakma anlayışı gibi en tehlikeli düşmanlarına karşı savunmayacaksak, bu neye yarar?  </p>
			<p class="paragraf">Ulusal devlet çoklukla cumhuriyet ve demokrasiyle özdeşleştirilmiştir; özellikle Amerika Birleşik Devletleri’nde, Fransa’da ve daha yakın bir tarihte, Victor Emmanuel ve Garibaldi’nin buluşmasının ulusal yapıyla demokratik devrimci anlayışın birleşmesini simgelediği İtalya’da. Bu özdeşleştirmenin temelleri gerçeklere değil, daha çok ideolojilere dayanır, hem zaten ulusal devlet, Richelieu’den Boumediene’e dek, demokrasi karşıtı bir anlayışta oluşmuştur. Ama bugün, demokrasinin bir yandan totaliter devlete karşı, bir yandan da gezegenin dünya çapında bir pazarla sömürgeleştirilmesine karşı giriştiği savaşım, bizzat toplumsal aktörlere, toplumsal aktörlerin kendi kendine örgütlenme ve kişisel ve kamusal özgürlükleri savunma yeterliklerine dayanmalıdır. Yurttaşlık teması, yasanın birliğini çıkarların çeşitliliği ve temel haklara saygıyla birleştiren toplumsal bir düzenlenimin özgür ve gönüllü oluşumunu gösterir. Yurttaşlık düşüncesi, Amerikan bağımsızlığının ya da Fransız Devrimi’nin en parlak dönemlerinde yapıldığı gibi toplumla ulusu özdeşleştirmek yerine, demokrasi düşüncesine somut bir anlam getirir: devletçi ya da pazarcı değil, tam anlamıyla siyasal olan bir alanın kurulması.  </p>
			<p class="arabaslik_sol">Üçte birlik  </p>
			<p class="paragbas">Demokrasi yalnızca, geçtiğimiz sayfalarda çözümlediğimiz üç ilkenin birbirine eklenmesi değildir, ama bu ilkeler, genel özelliklerini daha yüksek bir soyutlama düzeyinde tanımlayabileceğimiz bir yönetim türünün nitelikleri de değildir. Devletin erkinin sınırlanması, siyasal yöneticilerin temsilciliği ve yurttaşlık arasındaki bağıntıların genel özelliği nedir öyleyse? Öncelikle bu öğelerin her birinin, öbürlerinin duyarsız kaldığı bir tehdide karşı direnişiyle tanımlandığını belirtelim. İlki çoğunlukla otoriter ya da totaliter bir devlete karşı direnir; ikincisi toplumun bir pazarlar bütününe indirgenmesine karşı direnir; üçüncüsü de toplulukçu kimlik saplantısına karşı gelir. Ama bu noktada, bu direnişlerin her birinin, demokrasiyi oluşturan öteki ilkelerin desteği olmadan etkisiz kalacağını özellikle eklememiz gerekir. “Toplumsal güçler”e başvurulmadan ve toplumun özerkliği ve sorumluluğu kesin bir biçimde ortaya konmadan devletin erki nasıl sınırlanabilir? Pazarın yargılarına bağımlı olmayan temel hakların varlığı ortaya konmuyorsa ve yine pazarın yargılarına bütünüyle yabancı olan yurttaşlık düşüncesi savunulmuyorsa, demokrasinin açık bir siyasal pazara indirgenmesi nasıl önlenebilir? Son olarak, toplumun bölünmesine karşı koymak için, toplumun bütününün toplumsal devinimini çözümlemek ve evrenselci ilkelere başvurmak gerekir. Kısacası söz konusu üç bileşenin birliği kuramsal olmaktan çok uygulamaya dönüktür. Birini savunabilmek için, ötekileri de savunmak gerekir; üç temel demokrasi örneğini birbirinden ayırdıysak, bunu demokratik bir sistemin adı geçen ilkelerden yalnızca birine dayanabileceğini varsaymak için değil, değişik tarihsel deneyimlerin bu ilkelerden her birine değişik biçimlerde önem verdiğini anımsatmak için yaptık.  </p>
			<p class="paragraf">Demokrasi, tüm toplumu aydınlatan bir güneş değil, devletle toplum arasında bir aracılık olduğundan, ancak çeşitli ve kısmen birbirine karşıt ilkeleri birleştirerek var olabilir. İlkelerden birine fazla önem verirse, onu güçlendirir, ama öteki ilkelere zarar verir. Anayasacılar ve hukukçular bunu, demokrasi öncelikle yasal iktidarın birliğiyle toplumsal aktörlerin çokluğu arasındaki ilişkiyi sağlayan <span class="CharOverride-6">güvenceler</span> ve <span class="CharOverride-6">prosedürler</span> bütünüyken, demokratik <span class="CharOverride-6">anlayış</span>ı tanımlamaya çalışan siyasal felsefenin kurucularından daha iyi anlarlar.  </p>
			<p class="paragraf">Demokrasinin bu gözle görülür zayıflığı, onun ancak kendi kendini sürekli üreterek ve yeniden yaratarak var olabileceğini ortaya koyar. Demokrasi bir düşünceden çok bir çalışmadır. Haklar kesinleşmiş ve tanınmış olduğunda, toplumsal bir durum toplumsal yararlılıkla ya da bir deneyimin özgüllüğüyle değil de özgürlük arayışıyla doğrulandığında sahneye çıkar.  </p>
			<p class="paragraf">Demokrasinin gücü, yurttaşların kamu yaşamından sorumlu olduklarını gösterecek biçimde hareket etme iradelerinde yatar. Demokratik anlayış ortak bir bilinç oluşturur, oysa otoriter yönetim biçimleri herkesin bir önderle, bir simgeyle, ortak bir toplumsal varlıkla, özellikle de ulusla özdeşletirilmesine dayanır. Kimileri toplumsal gerçekliklerin siyasal kararlara göre önceliğini demokratik olarak niteler; kimileri de tersine, toplumsal bağın, dolayısıyla da ortak kimliğin siyasal eylemde demokratik biçimde oluştuğunu ileri sürer. Oysa demokrasi bu iki yaklaşımın birbirini tamamlaması olarak tanımlanır. Demokrasi olmadan erk dünyası ve ortak kimlikler dünyası birbirinden uzaklaşır; bunları, hem toplumun taleplerinin hem de devletin ödevlerinin sorumluluğunu üzerine alarak birbirine yaklaştırır. Bir kez daha, demokrasiyi oluşturan üç öğenin birbirine bağımlı olduğu sonucuna varırız, çünkü temsilcilik toplumsal taleplere öncelik verse bile, yurttaşlık devletin birliğine bağlıdır. Bu da, temel haklara başvurarak devletin erkinin sınırlanması ilkesine büyük bir önem kazandırır, çünkü daha söylenişinde bile bu ilke, demokrasinin hiçbir zaman birbirine karıştırmadan birbirine yaklaştırmaya çalıştığı iki alanı birleştirir.  </p>
			<p class="paragraf">Bu karşılıklı bağımlılık, üç temel öğenin kurumsal bakımdan ikişer ikişer birleşmesiyle tamamlanır. Her demokrasi bu biçimde üç temel kurumsal mekanizma içerir. İlk mekanizma temel haklara başvuruyla yurttaşlığın tanımını birleştirir. Demokrasinin anayasal araçlarının rolü de budur zaten. İkinci mekanizma temel haklara saygıyla çıkarların temsilini birleştirir; hukuk kurallarının başlıca nesnesidir bu. Üçüncü mekanizmaya gelince, temsilcilikle yurttaşlığı birleştirir; bu da parlamenter serbest seçimlerin başlıca işlevidir. Kısacası anayasal, yasal ve parlamenter öğeleri üç ilkede –temel haklar adına devletin sınırlanması, siyasal aktörlerin toplumsal temsilciliği ve yurttaşlık– kullanan bir <span class="CharOverride-6">demokratik sistem</span>den söz edebiliriz.  </p>
			<p class="arabaslik_sol">Özgürlük, eşitlik, kardeşlik  </p>
			<p class="paragbas">İşte bu nedenle demokrasiyi birtakım prosedürlere indirgemeye ve hatta yasanın egemenliğiyle sınırlamaya ilişkin girişimlerin hepsi başarısız olmuştur. Max Weber’in yaptığı gibi, ussal-yasal otoriteyle karizmatik otoriteyi karşıtlaştırabiliriz, ama sonuçta ikisi de demokrasiyle bağdaşmaz. Weber de buradan, yasaya saygıyla karizmatik bir önderin rolünü birleştiren halkoylamacı bir demokrasi tasarlamaya gider. Bu durumda demokrasi, toplumsal özgürleşme güçleriyle kurumsal ve hukuki bütünleşme mekanizmalarının buluşma noktasında yer alır; toplumsal taleplerin birdenbire patlamasına eşlik eden düzensizlikler ve baskılardan kaygılanıldığında, demokrasi çabucak kurulu egemenlikleri destekleme mekanizmasına dönüşür, toplumsal talepler kurumsal tartışma mekanizmalarının ve yasaların dışına çıktığındaysa, otoritarizm başgösterir. Demokrasi ne bir önderin ya da bir halk partisinin iktidarıyla ne de yargıçların erkiyle özdeşleştirilebilir. Olası en çok sayıda toplumsal aktörün çıkar ve taleplerinin temsil edildiği, savunulduğu ve tartışıldığı siyasal sistemin gücüne ve özerkliğine dayanır. Kimi hareketlerin ve ideolojilerin sıcaklığı, demokraside, hukuk kurallarının soğukluğu ve yansızlığıyla birleşir.  </p>
			<p class="paragraf">İncelememizde vardığımız bu nokta bir buçuk yüzyıl önce, Fransız Cumhuriyeti’nin, demokratların tamamınca kabul edilmiş özlü sözü yoluyla belirtilmişti: “Özgürlük, Eşitlik, Kardeşlik”. Bu özlü söz demokrasinin temel ilkesi olmadığını kabul eder, çünkü onu üç ilkenin birleşmesiyle tanımlar. Bu ünlü sözün gerçekçi görünen, ama özden uzaklaşan eleştirilere karşı sunduğu şey demokrasi anlayışıdır. Özgürlüğe ayrıcalık veren bir yönetim biçiminin eşitsizliğin artmasına yol açabileceği, ya da eşitlik arayışına özgürlükten vazgeçme pahasına girişilebileceği doğrudur. Ama bu iki amaç birleşmiyorsa, hatta kardeşlik düşüncesiyle birleştirilmiyorsa, demokrasiden söz edilemeyeceği daha doğrudur.  </p>
			<p class="paragraf">İncelememiz, tarihin karşılaştırılmaz bir görkem kazandırdığı bu özlü sözün bir açıklaması olarak kabul edilebilir. Eşitlik, İnsan Hakları Bildirgesi’nde sözü geçen haklarda bir eşitliktir her şeyden önce. Eylemde eşitsizliğe karşı başvurulan eşitlik hem ahlaki hem de siyasal temellere dayanmalıdır. Kimilerine göre, tüm insanlar us sahibi oldukları için eşittir; kimilerine göreyse (önceki bakış açısında olanlar da bu bakış açısını benimseyebilir), eşitlik toplumsal sözleşmeye ya da demokratik kurumlara katılımdan doğar. Özgürlüğe gelince, bağlar, çatışmalar, uzlaşmalar ya da uyuşmalarla dolu, çok sayıda çeşitlilik içeren bir toplumun oluşumuna olanak tanımasaydı, hiçbir anlamı kalmayacaktı. Öyle ki, yöneticilerin temsilciliği ilkesi genel özgürlük düşüncesinin başlıca anlatımlarından biridir. Son olarak kardeşlikse, hemen hemen yurttaşlığın eşanlamlısıdır, çünkü yurttaşlık burada, tüm üyelerinin hem yönetilen hem de yasamacı olduğu, siyasal örgütlenimin hem üreticisi hem de kullanıcısı olduğu, örgütlenmiş ve kendi kendini denetleyen bir siyasal sisteme aitlik olarak tanımlanmıştır. Kısacası “Özgürlük, Eşitlik, Kardeşlik” sözü demokrasinin en iyi tanımını verir, çünkü tam anlamıyla siyasal olan öğeleri toplumsal ve ahlaki olan başka öğelere bağlar. Şu açıklığı getirir: eğer demokrasi genel bir toplum örneği değil de gerçekten bir siyasal sistem örneğiyse, o zaman yalnızca kurumlar ve işleyiş biçimleriyle değil, bireyler, toplumsal örgütlenim ve siyasal erk arasında kurduğu bağlarla da tanımlanır.  </p>
		</div>
	</body>
</html>