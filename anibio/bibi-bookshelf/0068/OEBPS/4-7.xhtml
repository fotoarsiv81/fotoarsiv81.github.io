<html xmlns="http://www.w3.org/1999/xhtml">
	<head>
		<title>4-7</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x4" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslikorta1" id="_idParaDest-9">BİRİNCİ BÖLÜM  </p>
			<p class="arabaslik_orta">Cumhuriyetçiler ve Liberaller  </p>
			<p class="paragbas">Modern demokrasilerin evrimi üzerine iki birbirine karşıt yorum vardır. İlki, bir yandan oy hakkının yeni erkek kategorilerine, sonra da kadınların tamamına yayılmasıyla ve yurttaş çoğunluğunu artırmak için seçmen yaşının aşağıya çekilmesiyle, bir yandan da ekonomi ya da sanayi demokrasisi diye adlandırılan demokrasinin belirmesiyle ve daha yakın bir tarihte toplumsal yaşam alanlarının birçoğuna demokratik karar biçimlerinin girmesiyle demokrasinin yayıldığını söyler. Ötekisiyse tersine, ekonomik çıkarlarca ya da devletin idari kurallarınca yönetilen bir toplumda siyasal sistemin giderek özerkliğini yitirdiğinden kaygılanır. Bu yorumu tutanların birçoğu politikanın egemenliğinden ekonominin egemenliğine, dolayısıyla da özgürlük duyurusundan gereksinimlerin yönetimine geçtiğimizi düşünür. İlk yorum inanılmayacak denli fazla yüzeysel bir iyimserlik içeriyor, ama ötekisi bence baştan aşağı yanlış, çünkü Avrupa’nın XVII. yüzyılın ortasından XIX. yüzyılın ortasına dek kuramda ve uygulamada üzerinde durduğu şey, demokrasiden çok modern devlettir, usun ve ussal olarak geleneksel toplumdaki statü ve ayrıcalıklar piramidi yerine geçen bir genel iradenin yaratılmasıdır. Makyavel’den ve Bodin’den Hobbes’a, Hobbes’dan Rousseau’ya ve XIX. yüzyılın başındaki büyük liberallere dek politika adamının buluşu kimi zaman demokratik bir boyut içermiştir, ama oligarşik biçimler de almıştır, hatta mutlak monarşilerin oluşumuyla bile bağdaştırılmıştır. Yönetme yeterliğine yeni yeni temeller kazandırma konusuna, temsilcilik konusuna eğilmediği denli eğilen bu modern devlete cumhuriyetçi diyebiliriz –hatta bir hükümdar tarafından yönetildiğinde bile. Bu devlet halktan ya da daha iyisi ulustan söz ettiğinde toplumsal olmayan, siyasal olan bir kategori kullanır, çünkü bu kategori bağımlılık ya da yoksullukla tanımlanmış toplumsal bir kategoriyi değil siyasal bir bütünü gösterir.  </p>
			<p class="paragraf">“Modern” demokrasi düşüncesinin oluşumu bu modern cumhuriyetçi devlet imgesini bozma düşüncesiyle uyuşmuştur, bunun sonucunda da temsilcilik düşüncesinin belirmesine ve artan önemine karşı gelmemiştir. Doğrudan demokrasi ya da siyasal olarak kendi kendinin yönetimi ve temsili yönetim biçimleri arasındaki klasik karşıtlık; Rousseau’nun örneğindeki halkın doğrudan yönetimi, Aydınlık Çağı felsefesiyle uyuşurken, bu nedenle de siyasal usçuluğu, her bir bireyin çıkarlarının usçuluğunu ve bütünün bütünleşmesi usçuluğunu kendine ilke edinirken, kısacası bir toplumla özdeşleşmiş bir devleti tanımlarken; temsil düşüncesinin temsil edilenlerle temsil edenler arasında bir ayrım –bu ayrım, Bernard Manin’in zayıf olduğunu kanıtladığı, ama yine de toplumsal ve kültürel taleplerle yönetimin işlevlerini birbirinden ayırma eğilimini vurgulayan bir eğretilemeyle, siyasal bir pazardaki taleple arz arasındaki ayrım biçiminde algılanabilir kimi zaman– kurmasından ileri gelir. Çoğunlukla liberallerin egemenliğinde olan cumhuriyetçi yönetim biçimlerinden, kimilerinin burjuva diye nitelendirdiği ve genelde, özellikle Kuzey Avrupa’da, sanayi demokrasilerine ya da sosyal-demokrasilere dönüşmüş demokrasilere geçişi sağlayan, kamu oylaması ve işçi isteklerinin artışıdır.  </p>
			<p class="paragraf">Rolü toplumsal çıkarlarla yönetimin programları arasında bir uyuşma sağlamak olan kitle partilerinin utkusu da kamu oylaması ve işçi isteklerinin artışından sonradır. Ancak bu utku kalıcı olmaz, çünkü siyasalın toplumsala bağımlılığı, birçoklarının kesin çöküşünü ilan ettiği siyasal erki zayıflatır, bu da yeni sanayi ülkelerindeki ulusçuluğun ayrışık bir siyasal sistem benimsemesine yol açar.  </p>
			<p class="paragraf">Uzun süren savaş sonrası modernleşme döneminin sonunda ekonominin ve kültürün belirgin bir biçimde uluslararası bir nitelik kazanması, buna zengin ülkelerdeki tüketimin ve kitle iletişiminin hızlı gelişimi de eklenince, XIX. yüzyıl Avrupası’na “toplum meselesi”ni getiren patlamadan daha etkili bir patlamayla cumhuriyetçi örneği parçalamıştır. Bundan böyle, uluslararası pazarların düzenlediği uluslararası üretim sistemi, özel grupların sorunları ve birer özne olarak, yani kendi varlıklarının aktörleri olarak kabul edilen bireylerin fırsatlarıyla ilgilenmekten artık bir yönetim programına uyamayan toplumsal ve kültürel taleplerin de dışlandığı ulusal siyasal sistemlerden ayrılmıştır. Bernand Manin, parti yönetim biçiminin düştüğü bunalımın, genel bir temsilcilik bunalımını ve gösteri-politikanın utkusunu getirmediğini, ayrıca söz konusu bunalımı bir siyasal temsilcilik biçiminden ötekine geçiş olarak yorumlamak gerektiğini göstermiştir. Hatta böyle bir bunalım, toplumsal ve kültürel taleplerin daha doğrudan ve daha çok çeşitlilik içeren bir anlatımı sayesinde ve daha geniş bir açıdan bakıldığında devlet, siyasal sistem ve sivil toplum arasında giderek artan bir farklılaşmanın doğması sayesinde demokrasinin başarısı olarak bile yorumlanabilir.  </p>
			<p class="arabaslik_sol">Cumhuriyetçi anlayış  </p>
			<p class="paragbas">Demokratik düşüncenin hareket noktası hiç kuşkusuz halk egemenliği düşüncesidir. İktidar gelenek, fetih hakkı ya da tanrısal iradede yasallığını aradığı sürece demokrasi düşünülemez. İktidarı elinde tutan kişi ya da kurum, egemenliğin tek sahibi halkın aldığı kararları uygulamakla yükümlü bir halk temsilcisi olmadıkça demokrasiden söz edilemez. Bu düşünce siyasal modernliğin, iktidarın tanrısal bir karar, gelenek ya da olayların doğası tarafından insanoğluna benimsetilen bir şey olarak değil, insan iradesinin bir ürünü olarak kabul edilmesine yol açan yıkımın doğuşunu belirler. <span class="CharOverride-6">Bill</span> <span class="CharOverride-6">of</span> <span class="CharOverride-6">Rights</span>, İngiltere’de 1689 yılının şubat ayında, halk egemenliğini açıkça bildirmeyip daha çok Avam’ın ve Lordlar’ın geleneksel özgürlüğü üzerinde durmuşken, Amerikan ve Fransız devrimleri halk egemenliği ilkesini bildirir ve bu ilkeye engel oluşturabilecek bir monarşiyi reddeder. Bu temel edimler Hobbes’dan Rousseau’ya dek, Locke da dahil olmak üzere, toplumsal bağın –Hobbes’da <span class="CharOverride-6">antlaşma</span> <span class="CharOverride-6">(covenant)</span>, Locke’da <span class="CharOverride-6">güven (trust)</span>, Rousseau’da toplumsal sözleşme– gönüllü yaratımını temel yapı olarak ortaya koymuş liberal politika düşüncesinin sonunu hazırlar.  </p>
			<p class="paragraf">Halk egemenliği düşüncesi olmadan demokrasi olanaksızdır. Peki halk egemenliğiyle demokrasi birbiriyle özdeşleştirilebilir mi? Ya da halk egemenliği demokrasinin yeterli bir tanımı olarak kabul edilebilir mi? Böyle bir yaklaşım ters yönde fazla ileri gitmek olurdu. Zaten mutlakçılığın kuramcısı olarak nitelendirilen Hobbes’a bir demokrat denemez, cumhuriyetçi bir ruhu olan Rousseau da demokrasinin ancak küçük toplu düzenlenimlerde olabileceğine inanır. Gönüllü, ama aynı zamanda da zorlayıcı bir toplumsal bağın yaratılmasına ön ayak olan ve Rousseau’nun genel irade dediği şey, ona göre bile, çoğunluğun iradesiyle bir tutulamaz. Cumhuriyet düşüncesi ve bu düşüncenin temelindeki halk egemenliği düşüncesi, Montesquieu’nün despotlukla karşıtlaştırmak amacıyla yönetimin kralın paşa keyfine göre değil, yasaya göre olduğu monarşiyle özdeşleştirdiği hukuk devletinin ötesine geçer, ama temsili yönetim tanımına ulaşamaz. Cumhuriyetçi düşünce siyasal düzene demokratik yapısını değil, özerkliğini kazandırır. Ayrıca Kurucu Meclis (Convention) tarafından, halkın selameti ve genel güvenlik adına kurulmuş kulüp ve Kurullar tarafından kullanılan ve zamanla Teröre dönüşen mutlak erk, monarşinin devrilmesinden çok önce, Fransız Devrimi’nin başından bu yana var olan cumhuriyetçi düşünceden çıkmamış mıdır? Devrimler eski yönetim biçimlerini, demokrasiler adına değil de daha çok otoriter yönetim biçimleri adına yıkarak genelde halk egemenliğini bildirmemişler midir? Şurası doğrudur ki, Fransız Devrimi’nin, Pierre Rosanvallon’un (<span class="CharOverride-6">Situations de la démocratie</span>’de, s. 11-29) anımsattığı gibi demokrasi yerine ulusa, yurtseverlere ve cumhuriyetçi anlayışa başvurmasının nedeni bu sorularda yatmaz; o dönemde ve 1848’e dek demokrasi sözcüğünün, iktidarın halk tarafından doğrudan ve topluca kullanıldığı eski örnekleri çağrıştırmasında yatar. Ama halkın iktidarı ele geçirmesi, bir yandan cumhuriyet adı altında göklere çıkartılırken ve Ancien Régime’e son verirken, bir yandan da Terörü ve Bonapartçılığı sürükler beraberinde.  </p>
			<p class="paragraf">Gönüllü toplumsal bağ düşüncesi yurttaşlık düşüncesinin eşanlamlısı olarak kabul edilebilir, ama şunu göz ardı etmemek koşuluyla: bir bağın gönüllü olabilmesi için yenilenebilmesi, özgürce askıya alınabilmesi ya da yeniden kurulabilmesi gerekir. Ancak ortak kimliğin bir öndere ya da bir ulusa indirgenmesi, bireysel iradenin daha üstün, karşı konulamayacak ortak bir deneyimde yitip gitmesine yol açar. Bu nedenle, halk egemenliğini devredilemez olarak tanımlayan halk egemenliği düşünürleri baskıya karşı direnme hakkından söz etmişlerdir.  </p>
			<p class="paragraf">Hatta bu, Sieyès’de görüldüğü gibi, Jean-Denis Bredin’in, sonra da daha yakın bir tarihte Pierre Rosanvallon’un evrimini inceledikleri demokratik bireyciliğe anlamını kazandıran ayrıcalıkların yok olmasıdır. Ancak “sınıflar”ın ve ayrıcalıkların ortadan kaldırılması yeni bir siyasal toplum kurmaya yetmez; böyle bir yaklaşım, Kurucu Meclis üyeleri yeni bir toplum yaratma bilincinde olsalar bile, uç noktalarda bir bunalıma yol açabilir. İşte bu nedenle, önemli bir kitabı olan <span class="CharOverride-6">Le Sacre du citoyen</span>’de baştan sona üzerinde durduğu şu anlayış açısından Pierre Rosanvallon’u izlemek gerekir: Kurucu Meclis üyelerinin niyeti egemenliği kralın elinden alıp halka vermekti, bunun için de “halk toplumun tamamının figürü olarak algılanmalı, kısacası ulusla özdeşleştirilmelidir” (s. 60). Fransız demokrasi anlayışı, XVIII. yüzyılın sonundan bu yana yararcı düşüncenin egemen olduğu İngiliz demokrasi anlayışından farklı olarak, egemenlik düşüncesine ve monarşinin benimsettiği yasanın mutlak erki önünde herkesin eşit olduğu düşüncesine bağımlı kalmıştır, bu da Tocqueville’in klasik çözümlemesinden farklı değildir. Şöyle ekler Rosanvallon: “Öyleyse siyasal haklar, bir temsilcilik –toplumda benzemezlik ve çeşitlilik adına ne varsa, hepsinin tanınmasını ve değerlendirilmesini içeren bir temsilcilik– öğretisinden değil, egemenliğe katılım düşüncesinden doğar” (s. 71). Sonuç olarak da şöyle der: oy hakkı “özünde, toplumsal aitliğin simgesel bir diline ve eski krallık erkine topluca sahip çıkmanın yeni bir biçimine benzer” (s. 452).  </p>
			<p class="paragraf">Egemenliğin bu biçimde algılanışı usçu, hatta eğer söyleyebilirsek, işlevsel bir toplum yaşamı düşüncesine dayanır: birey toplumsal bütünlüğün ortak yapıtına katılımıyla kendini oluşturur, tutkularına ve çıkarlarına egemen olur, ussal biçimde hareket edebilecek duruma gelir. Makyavel’den ya da Bodin’den Talcott Parsons’a dek toplum üzerine düşüncelere egemen olduğunu <span class="CharOverride-6">Modernliğin Eleştirisi</span>’nde anımsattığım bu anlayış, birçok önemli düşünürün karşı olmasına karşın, bireyleşmeyle toplumsallaşmayı özdeşleştirmiştir. Bu yüzden aynı zamanda hem bilimsel hem de yurttaşlığa ilişkin bir eğitime başvurulur hep; Kant’tan esinlenen demokratik bireycilikle usun ve yasanın buyurucu düzenine bağımlılık da yine bu yüzden ortak bir paydada birleşir. Bu cumhuriyetçi düşünce, yeni papalık genelgesi <span class="CharOverride-6">Libertatis splendor</span> denli güçlü bir biçimde özgürlüğün doğruya bağlı olması gerektiğine inanır, çünkü özgürlük ancak doğrunun keşfiyle ve doğruya saygıyla kazanılır.  </p>
			<p class="paragraf">Aktif yurttaşlarla pasif yurttaşların birbirinden ayrılması, Fransız Devrimi boyunca, Restorasyon döneminde olduğu gibi seçmenlerin küçük bir azınlığa indirgenmesi sonucunu doğurmamıştır kuşkusuz, ama tüm yurttaşlara oy hakkı tanınması düşüncesinin, kamu işlerinin yönetimini serbestçe hareket etme ve toplumun ussal bir örgütlenimini yaratma yeterliğinde olanlara bırakan bir bireyciliğe dayandığını göstermiştir. Bu da kamu yaşamının özel yaşamdan, birey anlayışının topluluk üyesi anlayışından ayrılmasına yol açmıştır, ne var ki bu ayrılma demokrasiye değil, tersine ussal diye nitelendirilen kategorilerle, sözgelimi “deliler” ya da özellikle kadınlar gibi ussal olmayan kategoriler arasındaki eşitsizliğin artmasına dayanır. Kadınların kamu yaşamından ayrı tutulmaları ve Fransa’da yaklaşık bir yüzyıl boyunca (1848-1945) oy hakkına sahip olmamaları cumhuriyetçi politikadan ileri gelir.  </p>
			<p class="paragraf">Tüm Fransız politika yaşamı günümüze dek, siyasal aktörleri toplum-ulus-halkın gereksinimlerine, ortak bilincine ve ussal çıkarına bağımlı kılan bu demokrasi anlayışının egemenliğinde kalmıştır. Bu anlayış, devletin erki zayıf ve hem dine hem de halk hareketlerine karşı olduğunda “soyut” olmaktan öteye geçmez, ancak toplumsal ilerlemeyi bir öncünün utkusuyla birleştirdiğinde çok tehlikeli olur; çünkü söz konusu öncü, diktatörlüğüyle özel çıkar ya da geleneklerle bozulmuş bir sivil topluma tarihin usunu ve yönünü benimsetmeye uğraşacaktır.  </p>
			<p class="paragraf">Amerikan toplumunda kamuoyunun, dolayısıyla çoğunluğa uygunluk olgusunun önem kazanmasının ve toplumun yeniliklerle kültürel azınlıklara karşı uzun zaman düşman kalmasının nedeni de bu cumhuriyetçi anlayıştır.  </p>
			<p class="paragraf">Halk egemenliği düşüncesi, cumhuriyetçi düşünce, siyasal düzeni ne denli güçlü kurarsa kursun, Rousseau’nun mantık açısından karşı çıktığı doğal hak düşüncesini yıkar. Egemenlik halktaysa, yasallaştırdığı erkin önceden belirlenmiş sınırları olmaz ve bu erk mutlak bir erke dönüşebilir. Öyleyse cumhuriyetçi düşünce hâlâ Eskilerin özgürlüğüne bağlıdır ve Yenilerin özgürlüğünü getirmez. Getirdiği yenilik, bir zamanlar Atina’da yurttaşların küçük bir azınlığının katılımıyla sınırlı olan yurttaş yaşamına, bir ülkede nüfusun sürekli genişleyen bir çoğunluğunun katılımını sağlamasıdır. Eskilerin bu yeni özgürlüğü ne özgürlük düşüncesine dayanır ne de haklar düşüncesine. “Modern” düşüncenin iki geleneğini, yani geleneklere ve ayrıcalıklara karşı usu savunan gelenekle bireyin özgürlüğünü bildiren geleneği birbirinden ayırdığımızda, cumhuriyetçi düşünce ilk geleneğe bağlanır, hatta onun siyasal anlatımıdır. Ulus cumhuriyetçi düşünce için, ortak bir varlık değil, usça yönlendirilmediği zaman önemini yitiren bir seçim özgürlüğünü dışlayan her tür ilkeden arınmış ussal bir örgütlenme iradesinin anlatımıdır. Genel iradeye çağrıyla usa çağrı birbirini bütünlemez, ikisi de tek ve aynı şeyi, usun insana özgü bir özellik olduğunu belirtir. Siyasal alanla bilimsel alan birbirine yaklaşmalıdır, bu bir yandan bilginlere ve eğitimcilere cumhuriyette seçkin bir yer kazandırırken, bir yandan da ussal düşüncenin duygulara ve yöreciliklere egemen olmasını sağlama iradesinin baskın olduğu eğitsel yöntemleri doğrular. “Modern” ülkelerin birçoğunda bu anlayış uzun zaman boyunca etkili olmuştur; önce Cizvit okullarından ya da bunlara eş değerli protestan okullarından başlamış, sonra da daha geniş kitleleri bir araya toplayan devlet okullarına dek yayılmıştır. Ussallaştırma, yurttaşçı anlayış, cumhuriyetçi seçkincilik; tüm bu sözcükler kimi zaman hayranlık uyandırır, kimi zaman eleştirilir, ama içlerinden hiçbirinin ille de demokratik anlayışı, özgür tartışmayı ya da çoğunluğun yasasını getireceği söylenemez. Çünkü bu sözcüklerin ilettiği anlayışlar, uzlaşmaların en az çıkar gruplarının oluşumu denli kaçınılmaz olduğu bir demokrasiyi yasallaştırabilecekleri gibi aydınlanmış bir despotluğu da yasallaştırabilirler. Us cumhuriyetçilerin çoğunun kalbinde, en azından katolik mezhebinin Karşı-Reform (Contre-Réforme) hareketinden gelen geleneğe karşı başkaldıran ülkelerde Tanrı’nın yerini almıştır, ama us, sınai ussallaştırma yöntemleri ve Ortaçağ’daki Tanrı denli doyumsuzdur. Cumhuriyetçi anlayışta geleneğin otoritesi yerine kamu tartışmasının otoritesi değil, doğrunun, yani bilimin otoritesi geçer.  </p>
			<p class="paragraf">Cumhuriyetçi düşünce, doğrudan Hıristiyan kaynaklara bağlanan insan hakları düşüncesine yabancıdır. İşte bu nedenle cumhuriyetçi düşünce yanlıları, birçok ülkede, XIX. yüzyılın sonunda, IX. Pius’un <span class="CharOverride-6">Syllabus</span>’unun kılavuzluğundaki bir papalık yönetimine dek Hıristiyan geleneklerini savunanların karşı çıktığı özgürlükler için savaşmaktan vazgeçmemişlerdir. Ancak bu duruma aldanmamalıyız. Liberal ve hatta cumhuriyetçi burjuvalık insanlığa kılavuzluk etme rolünün olduğuna inanır, çünkü her iki burjuvalık anlayışı da usun ışıklarıyla aydınlatmışlardır kendilerini; bu kendine güven duygusu insanlığın, us ve özgürlük adına kurulmuş erklerden eğitim ya da kaynak yetersizliğinden yararlanamayanları savunmak amacıyla söz alan ve söz konusu erklere karşı gelen büyük aydınları, peygamberleri ve kılavuzları arasında paylaşılmıştır. Lenincilerin devrimci düşünceyle, yoksulluk ve yoğunlaştırılmış sömürünün hem adaletsiz hem de usdışı olan erklerin egemenliğinden kurtulmalarını, böylelikle halka kılavuzluk edecek kişilerin bilgili ve cömert olması gerektiği bir geleceğe doğru yol almasını sağlayan kurtuluşun (özgürleşme) yayılmasıyla birleştirdikleri öncü düşüncesini de içerir cumhuriyetçi düşünce. Devrim demokrasiyi elbette olanaklı kılar, ancak aynı zamanda aydınlanmış bir despotun birey, hükümdar ya da parti olarak iktidara gelmesini de destekler. Bu konudaki bulanıklığa tarih öyle karışık, öyle çözülmez bir biçim kazandırmıştır ki, bugün Jakobin anlayışına sahip politikacı ve aydınların “ilerici” söylemlerini anlamakta epey zorlanıyoruz.  </p>
			<p class="arabaslik_sol">Çoğunluğun zorbalığı  </p>
			<p class="paragbas">Liberal düşünür ve devlet adamlarının hepsi demokrasinin tehlikeli olduğuna inanmıştır. Devrimlerinden (ya da daha doğrusu bağımsızlık savaşlarından) doğan yönetim biçimi üzerine düşünen Amerikalı düşünürlerde çoğunluğun zorbalığından başka bir temaya rastlanmaz. Robert Dahl bu temanın, <span class="CharOverride-6">Federalist Papers’</span>larda, Madison’ın ya da Hamilton’ın tutucu düşüncesinde, hatta demokrat Jefferson’un düşüncesinde bile ana tema olduğunu saptamıştır. Ayrıca bu tema Fransız Devrimi üzerine düşünen Royer-Collard’da, Guizot’da ve Tocqueville’de de ana temadır. Peki <span class="CharOverride-6">major</span> <span class="CharOverride-6">pars</span> (çoğunluk) tarafından alınan kararların, yönetimi <span class="CharOverride-6">sanior</span> ya da <span class="CharOverride-6">melior</span> <span class="CharOverride-6">pars</span>’ın (aklı selim, daha iyi kesim) elinden almamasını sağlayacak bir ortam nasıl yaratılabilir? Halktan gelen baskıların –Amerika Birleşik Devletleri’nde Jackson’ın Tocqueville’i kaygılandıran yönetiminde olduğu gibi–, halkçı ya da –Fransız Devrimi boyunca olduğu gibi– terörcü yönetimleri değil, usun egemenliğini getireceği bir ortam nasıl yaratılabilir? Bu sorulardan sonra, demokrasiyi tanımlayanların baş uğraşı iktidara erişimi sınırlamak olmuştur. Bu, yöneticilerin yönetilenler tarafından serbest seçimle belirlenmesi tanımını en dar anlamına indirger: halk yeğlediği takımı ya da yönetim programını özgürce dile getirebilmeli, bu arada söz konusu takım ya da yönetim programı da halkın kendi içinden değil, kamu çıkarı için dikkatli davranan ve kendini bu konuda sorumlu duyumsayan bilgili kişilerin bulunduğu, ussal tasarıların hazırlanıp birbirleriyle karşılaştırılabileceği ortamlardan gelmelidir. Demokrasinin bu seçkinci anlayışı özellikle Büyük Britanya’da yaygınlaşmıştır, hatta Bagehot gibi anayasacılar sayesinde yine burada geliştirilmiştir. Bu anlayış Büyük Britanya’da, bir halk devrimiyle ortadan kaldırılmadığı gibi, tersine mutlak bir monarşinin ortadan kalkmasına etkin bir biçimde katılan bir aristokrasinin toplumsal erkiyle desteklenmiştir. Demokratik düşüncenin doğum yeri olan bu ülkenin en düşük nitelikli kategorilere geç oy hakkı vermesine ve halkın temsilciliğini, bölgeleri yapay bir biçimde, sanayi nüfusunun aleyhine bölümleyerek bozmasına yol açan da bu anlayıştır. <span class="CharOverride-6">Whig</span>’ler ve <span class="CharOverride-6">Torie</span>’ler, Latin Amerika’daki tutucular ve liberaller gibi, <span class="CharOverride-6">establishement</span>’in (kurum), birbirine karşıt çıkarları temsil etmekten çok yönetici seçkinler sınıfındaki siyasal tartışmayı sınırlayan fraksiyonlarıdır.  </p>
			<p class="paragraf">Öteki demokratik ülkeler de siyasal iktidara erişimi sınırlamışlardır. Seçkinler Amerika Birleşik Devletleri’nde uzun zaman çok kapalı bir biçimde bir araya toplandı; büyük oranda Ivy League kolejlerinden geliyorlardı ve ailelerinden kalan miras seçkinliklerinde belirleyici bir ölçüttü. Fransa’da <span class="CharOverride-6">cumhuriyetçi seçkincilik</span> bu seçme görevini büyük okullara verdi, böylelikle seçkin politikacılar sınıfı önemli oranda yenilendi, ancak bu sınıf ve dinsel, ulusal ya da ekonomik geleneklerin savunusuyla tanımlanan yönetici kategoriler arasında bir ayrım doğdu. Bu kısıtlayıcı yöntemler her yerde, yalnızca belli bir vergi veren yurttaşlara oy hakkı tanınması anlayışını –bu anlayış halkın baskısına direnememiştir– geride bırakarak, Amerika Birleşik Devletleri’ndeyse, çok şiddetli bir biçimde üstesinden gelinen köleliği geride bırakarak ayakta kalmıştır.  </p>
			<p class="paragraf">İngiliz anayasacılardan uzun zaman sonra Joseph Schumpeter bu düşünceyi yeniden ele alır: Büyük Britanya’da demokrasinin başarıya ulaşmasının nedenlerinden biri de daha önceden İngiltere’nin sahip olduğu, ama Weimar Cumhuriyeti’nin sahip olmadığı bir siyasal ortamın varlığıdır, der. Schumpeter’in önerdiği demokrasinin genel kuramından kaynaklanır bu düşünce ve Schumpeter, demokrasi anlayışında, yurttaşların çoğunluğunun özgür iradesiyle karar alınmasına dayanan klasik düşünceye şiddetle karşı çıkar. Çünkü bireylerin ne ussallığına ne sorunları bildiklerine inanır, ne de ortak çıkarı göz önüne alma ve ussal çözümler arama iradelerinin olduğuna; Schumpeter demokrasiyi yeniden, bir yönetim takımının serbestçe seçilmesi olarak tanımlar. Ona göre demokrasi “siyasal kararları doğuran kurumsal sistemdir ve bireyler ancak halkın oyları konusunda rekabete dayalı bir savaşımın sonucuna göre bu kararlar üzerinde bir erk elde ederler” (<span class="CharOverride-6">Capitalisme, Socialisme et Démocratie</span>, s. 403), bu da siyasal partilere temsilcilikten yoksun bir görünüm verir: “Bir parti, üyeleri siyasal iktidarı ele geçirmek için verilen rekabete dayalı savaşımda el birliğiyle hareket eden bir gruptur” (<span class="CharOverride-6">a. y</span>., s. 422). Bu anlayış sanki daha çok oligarşik bir yönetim biçimini betimliyor, üstelik halk egemenliğini de en ufak sınırlarına dek indirgiyor. Yine de bu kaba tanım, demokratik düşüncenin temelinde söz etmek ne denli aykırı görünürse görünsün, halkın çekingenliğinin sınırlarını gösterir! O halde demokrasinin içeriğindeki gerçeklerin hemen hepsini ortadan kaldıran uç noktadaki bu anlayıştan, zenginliği Schumpeter’in düşüncesinin yoksulluğuyla çelişen liberallerin düşüncesine geçmek daha iyi olacaktır.  </p>
			<p class="paragraf">Bu yazarın demokrasi konusundaki iki yönlü bakış açısını daha iyi vurgulamak üzere, hâlâ cumhuriyetçi anlayış demeyi uygun gördüğümüz anlayışın yeniliği, gerekliği ve tehlikeleri hakkında hiçbir siyasal düşünür Alexis de Tocqueville denli derinlemesine düşünmemiştir. Temelde, modern toplumların kaçınılmaz bir biçimde, aşamalanmış sınıf ya da katmanların (Almanca <span class="CharOverride-6">Stände</span>) yok olduğu, <span class="CharOverride-6">homo hierarchicus</span>’un yerini <span class="CharOverride-6">homo aequalis</span>’e bıraktığı ortamlara doğru sürüklendiğini düşünür –Amerika Birleşik Devletleri’ne bakışında bu düşünce egemendir–, bu, eylemde eşitliğe geçiş demek olmasa bile, hak eşitliğine, hatta bunun da ötesinde belli bir koşul eşitliğine ve Lord Bryce’in Amerika Birleşik Devletleri’nin siyasal sistemi hakkında yaptığı çalışmasında söyleyeceği gibi, lükse, zenginliklerin sergilenmesine, Thorstein Veblen’in sözünü ettiği gösterişçi tüketime sınır getiren, “herkese aynı değer”i verme olgusuna geçiş demektir. Tocqueville’e göre söz konusu olan bir siyasal dönüşüm değil, barışçıl ya da şiddetli olabilecek bir toplumsal evrimdir. Otoriter sapmalarını kınadığı Fransız Devrimi’nin sonuçlarını beğeniyle karşılaması, Terör ve Napolyon’u, aynı zamanda da 1789’daki parlamentoya ilişkin büyük kararları bir yana bırakırsak, bu devrimin, getirdiği yıkımla, geleneklerin ve eşitsizliğin kurumsal ve kültürel güvencelerinin Etats-Généreux’de oylamanın sınıf esasına dayanarak yapılması gibi sudan engellerle karşı koyduğu eşitlikçi toplumun oluşmasında tarihsel bir gerekliliği olmasındandır.  </p>
			<p class="paragraf">Tocqueville’in düşüncesini tam anlamıyla siyasal olan sorunlar üzerinde yoğunlaştırmasına yol açan, tarihsel bir gerekliliğe inanmasıdır, bu sorunlardan biri de şudur: geleneksel aşamalanma düzenlerinin yıkılmasından sonra çoğunluğun zorbaca, usla çelişkili bir toplumsal düzen kurmasına nasıl engel olunabilir? Çünkü tıpkı Federalistler gibi, demokratik yönetim biçimlerine karşı en büyük tehlikenin kitlelerin utkusunda, günümüzde Serge Moscovici’nin de söylediği gibi halk yığınları çağında yattığını düşünür. Tocqueville doğal haklara çağrıyla yetinmez. Fransız Devrimi örneği, modern dünyanın bütünüyle olumlu haklara göre düzenlendiğini ve halk yığınlarını, hükümdarları ya da orduları durduran şeyin ilkeler olmadığını göstermiştir ona. Bununla beraber, doğal haktan söz etmektense, daha çok kişisel çıkardan söz etmeyi yeğlemesine karşın, kendini yararcıların tarafında da görmez. Çünkü bireyciliğin son derece karşısındadır ve siyasal liberalliği ekonomik liberallikle bağdaştırmaz.  </p>
			<p class="paragraf">Tocqueville Eskilerin özgürlüğüne Yenilerin özgürlüğüne olduğundan çok daha yakındır; toplumsal düzenin adalete dayanması gerektiğini belirtir, bu adaletin kişisel hak ve çıkarlara saygıya indirgenmesini engelleyen, Montesquieu’nün erdem dediği ve cumhuriyetçi yönetim biçimlerinin başarısındaki en önemli etken olarak gördüğü yurttaşçı yanıdır ki bu, hem toplumsal bağa hem de insanın –Tocqueville’in, Hobbes’un, Rousseau’nun, sonra da Durkheim’in sınırsız, dolayısıyla da tehlikeli olduğunu düşündükleri– isteklerini sınırlayan yasalara saygıdan doğar. Daha somut bir deyişle, Tocqueville’e göre demokrasi dinsel anlayışla yurttaşçı anlayışa dayanır. Çünkü Yeni İngiltere’de gördüğü din, toplumsal düzene karşı bir aşkınlığa başvuru olarak değil, toplumsal düzenin güvencesi olarak geçiyordu. Tocqueville insandan çok yurttaşa yönelir; yurttaş, içindeki toplumsal Hıristiyanlık anlayışı sayesinde –XIX. yüzyılın sonunda, Durkheim’in, gençliğinde, modern toplumun bunalımlarına çözüm getirmek için çok önem verdiği dayanışma konusuna dönüşecek olan– toplumsal bütünleşme konusuna duyarlı duruma gelir. Tocqueville <span class="CharOverride-6">major pars</span>’la <span class="CharOverride-6">sanior pars</span> arasındaki basit karşıtlıkla yetinmez. Bir yazısında söylediği gibi, kendini iki birbirine karşıt yönelim arasında bölünmüş duyumsar (Antoine Redier tarafından yayımlanmış <span class="CharOverride-6">Comme disait M. de Tocqueville</span>’de, Paris, 1925): “Demokratik kurumlara karşı büyük bir ilgi duyuyorum, ama içgüdüsel olarak soyluyum, yani halk yığınlarını hiç sevmiyorum ve onlardan korkuyorum. Özgürlüğü, dürüstlüğü, haklara saygıyı büyük bir tutkuyla seviyorum, ama demokrasiyi sevmiyorum, işte ruhumun derinlikleri.” Burada yalnızca toplumsal kökenleriyle demokratik eşitliğe direnmez; eşitliğin devrimler yoluyla despotluğa varacağından da korkar. Öyleyse halk egemenliğine birtakım sınırlar getirilmelidir ve bu sınırları belirleyen ve adaleti tanımlayan, bireyin çıkarından çok yurttaşın çıkarı olmalıdır. Tocqueville’in bireysel çıkarın savunucularıyla ve yazılarında anmadığı Benjamin Constant’la arasındaki ayrılık buradan ileri gelir.  </p>
			<p class="paragraf">Tocqueville devrim-karşıtı bir demokrattır, ama demokrasiyi siyasal bir yönetim biçiminden çok toplumun bir durumu olarak gördüğüne göre, onu bir demokrat olarak değil de bir liberal olarak tanımlamak daha doğru olmaz mı? Bununla beraber halk egemenliğinin mutlak niteliğine karşı geldiği de doğrudur; Lincoln’ün demokrasi tanımına da karşı çıkardı herhalde. Kitabının ilk bölümünü şunları belirterek bitirir: “Çoğunluğun erki de sınırsız değildir. Bu erkin üzerinde, ahlak açısından insanlık, adalet ve us, siyasal açıdansa, kazanılmış haklar bulunur.” Bu, Amerikan anlayışından çok İngiliz anlayışını gösterir, zaten Tocqueville Amerikan anlayışına tam anlamıyla federalist ve Amerikalılar’a özgü bir tema getirir: Montesquieu’nün tasarladığı erklerin birbirinden ayrılması anlayışında, bireyi devlete karşı koruyan ve temsili demokrasinin –John Stuart Mill’in Tocqueville’in düşüncesini izleyerek savunduğu biçimiyle– bir anlatımından çok devletin sınırsız erkini sınırlamak için getirilen engeller biçimindeki yerel, hatta öncelikli olarak bucaklara bağlı erklere verilen önem. Tocqueville, yurttaşçı anlayışa bu denli çok önem verdiği için –özellikle 1840’ta yayımlanan <span class="CharOverride-6">De la démocratie en Amérique’</span>in ikinci cildinde–, kamuoyunun düşünceler, yenilikler üzerinde uyguladığı baskılardan, ayrıca bunları benimsetme tehlikesi bulunan uymacılıktan (konformizm) kaygı duyar.  </p>
			<p class="paragraf">Yine de bu kaygısı şu baş tasarısının önüne geçemez: din ile 89 ilkelerini uzlaştırmak; ancak aşamalanma düzeninin yok olduğu toplumda birliğin bozulması tehlikelerine karşı en az Auguste Comte denli duyarlı olmasına karşın, ondan çok daha farklı biçimde tasarlar bu uzlaşmayı. Tocqueville siyasal modernliğin temellerini atan devrimler üzerine düşündüğü için “yeni”dir, ancak her şeyden önce, yasalar ve toplumsal denetleme sistemlerinde birtakım düzenlenim bozuklukları oluşmasını –sonradan Durkheim buna “anomie” diyecektir– engelleyen yeni bir toplumsal bağ yaratma arayışında olduğu için “eski”dir ve hep bir Montesquieu ve Rousseau okuru olarak, bir XVIII. yüzyıl adamı olarak kalacaktır. Bu bulanıklık Eskilerle Yeniler arasındaki karşıtlığın siyasal düşünce ve eylemde birbirini izleyen iki evreyi göstermemesinden kaynaklanır. Durkheim’in örneği açıkça gösterir bunu; ayrıca XX. yüzyılın sonlarına geldiğimiz bugünlerde, toplumsal bağ sorunu, bir önceki yüzyılın sonlarında olduğu gibi, yeniden gündeme gelmemiş midir? Şilili demokratlar öç almaya kalkışmayıp uzlaşmaya gittikleri için kazanmamışlar mıdır General Pinochet tarafından düzenlenmiş halkoylamasını; sonra İspanya’yı özellikle, birçok ülkenin gıpta ettiği Moncloa Paktı’nda bu olay yüreklendirmemiş midir? Sınıf çatışmasına ya da ulusal kurtuluş çatışmalarına dayanan ideolojiler çok kötü bir biçimde çöktükten sonra, adalet, toplumsal bütünleşme, hatta kardeşlik gibi düşünceler siyasal anlamda yeniden önem kazanmamış mıdır?  </p>
			<p class="arabaslik_sol">Liberaller ve yararcılar  </p>
			<p class="paragbas">Liberaller yurttaşçı anlayışı bireysel çıkarla birleştirmeye çalıştıklarına göre Eskilerle Yeniler arasındaki geçişi sağlarlar. İnsanı yurttaşla, özgürlüğü de kamu işlerine ve ortak çıkara katılımla özdeşleştiren Eskilerin özgürlüğü yetmez artık onlara, ne halk egemenliğine ne de bireysel çıkara sınırsız bir güven duyulmasını onaylarlar. Yine de Eskilere Yenilere olduklarından daha yakındırlar, oysa yine bireysel çıkarı ortak çıkarla birleştirmeye çalışan yararcılar, kişisel mutluluk arayışına öncelikli olarak önem verdikleri için Yenilere daha yakındırlar.  </p>
			<p class="paragraf">Tocqueville’de dikkat çeken, sanki sivil toplumun eşitliğe doğru olan evrimi yeni yeni çözümler üretmekten çok eski sorunları ortadan kaldırıyormuş gibi, siyasal kategorilere üstünlük vermesidir. Rousseau’nun ardından, yurttaşların bir yurttaşın yapması gereken şeylere karşı duyarsız kalmalarından kaygılanır. Ama her Tocqueville okurunun zaten bildiği gibi, bu kaygısından sonra, Rousseau’nun düşüncesinden ayrılır ve doğal hakka başvurur: “Yaşamak için gerekli ışıkları doğadan aldığını düşündüğümüz [insan], doğarken herkese eşit verilen ve zaman aşımına uğramayacak bir hakla, yani kendinden başka kimseyle ilişkili olmayan konularda benzerlerinden bağımsız olarak yaşama ve kendi yaşamını kendi isteğine göre düzenleme hakkıyla doğar.” Ama bu hak çok fazla bireyci açıdan yorumlanmamalıdır, çünkü modern bireyin özgürlüğü toplumlarımızı, bireysel özgürlüğü ortak çıkarla birleştirecek yeni bir toplumsal bütünleşme ilkesini tanımlamaya zorlar. Jeremy Bentham’dan bu yana bireysel mutluluğu yalnızca olası en çok kişinin olası en büyük mutluluğa erişmesini sağlayan toplumsal ve siyasal örgütlenim biçimlerine ayrıcalık kazandırmak için savunan yararcıların getirdiği düşüncedir; kişisel çıkar arayışını yücelten liberallik yanlılarına eşlik etmektense, daha çok pazarın ödenek oluşturan bir tür kaynak olduğunu göstermeye çalışan bugünkü bireycilerin bakış açısına benzer bir bakış açısıdır bu.  </p>
			<p class="paragraf">Yararcılar da liberaller gibi, bireysel çıkarla toplumsal bütünleşme arasında bir karşıtlık kurmazlar; bireysel çıkarı toplumsal bütünleşmeye ulaşmak için izlenen yolda en güvenli adım olarak görürler. Liberaller gibi, birtakım insani anlayışların, hep hoşgörüsüzlük ve ayrımcılık yaratıyorlar diye, kamu işlerinin yönetimine karışmasına karşıdırlar, ana amaçları, ötekilere saygı duyarak, ötekilerin mutluluğu için kaygılanarak önüne geçilmesi gereken bencilliğin yaygınlaştığı bir toplumda toplumsal bağı güçlendirmektir. Ama bu iki okul arasındaki ayrılıklar, okullar birbirine ne denli yakın olursa olsun, ortak noktalardan daha belirgindir. Yararcılar –özellikle John Stuart Mill– bireyi, özgürlüğünü ve taleplerini çözümleme çabasının merkezine yerleştirirler. Yani toplumsal aktörü siyasal sistemden, dolayısıyla da ekonomiyi kurumlardan ayrı tutmazlar. Oysa liberalleri en iyi tanımlayan, benimsedikleri ve açık yanlarını gidermeye çalıştıkları bu ayrımdır. Yararcılar refaha yönelirken, liberaller usun hizmetindedirler. Kamu yönetiminin bağımsız olmasını istemelerinin nedeni, onu çıkarlardan ve tutkulardan korumaktır, bu da liberallerin özgürlükleri, daha önce gördüğümüz gibi çoğunluğun zorbalığı tehlikesinin de dahil olduğu birtakım tehlikelere karşı kurumları güçlendirerek korumaya çalışmalarından ileri gelir. Zaten bu nedenle liberaller, daha sonra, Troisième République döneminde yumuşayarak seçkinci cumhuriyete dönüşecek oligarşik bir cumhuriyetin yanında olmuşlardır.  </p>
			<p class="paragraf">Liberaller toplumsal aktörlere hiç güvenmezler, öyle ki dinin yerini alabilecek bir düzen ilkesi ararlar. Din-karşıtı, özellikle de kilise-karşıtı anlayışları ussal bir düzen arayışlarını da kapsar; bu ussal düzen onlara göre, olabildiğince açık bir biçimde, bireyleri ussal olarak özel çıkarlarını düzeni sağlayan ve koruyan kurumlara bağımlı kılacak biçimde davranmaya iten kurallar bütünü olarak tanımlanmış olmalıdır. Yararcılarsa tersine, çıkarların temsil edilmesi konusunda daha duyarlıdırlar ve yararcılığın etkisi Büyük Britanya’da, siyasal kategorilerin toplumsal kategorilerden her zaman daha önemli göründüğü Fransa’da olduğundan daha büyük olmuştur; bu da Manş Denizi’nin ötesinde sendika eyleminin ve sanayi demokrasisinin çok daha erken gelişmesi sonucunu doğurmuştur. Hobbes’dan Benjamin Constant’a, Tocqueville’e ve Stuart Mill’e dek liberal düşünce egemen olmuştur, ama kapitalist XIX. yüzyılda ve XX. yüzyılda <span class="CharOverride-6">Welfare State’</span>de egemen olan düşünce yararcı düşüncedir. İki düşünce akımı arasındaki uçurum her zaman belirgin değildir, iki akımda da adı geçen John Stuart Mill’in düşüncesindeki zenginliği de yoksulluğu da buna bağlanabilir; bununla beraber söz konusu uçurum büyüktür ve liberaller siyasal alanın özerkliğine ve merkeziliğine inanmayı, buna karşın yararcılar da politikayı temsilciliğe ve çıkarlarla taleplerin doyurulmasına bağlamayı sürdürdükçe artacaktır. Liberaller sistemden yanadır, yararcılar da aktörlerden. İşte bu nedenle liberal düşünce, sosyalizmin ve özellikle komünizmin kalıntılarının egemen olduğu bir ortamda yaşama geçtiğinde toplumsal hareketlerin ve sosyal-demokrasinin getirilerini siyasal düzene ilişkin düşüncelere katar. Bu, John Rawls’a göre, toplumsal adalet anlayışında yer alan bir yaklaşımdır: bireysel özgürlükle her zaman eşitsizliğin tehdidi altında olan bir toplumsal bütünleşme nasıl birleştirilebilir? Bu soruyu ikinci ilkesinin ikinci bölümünde yanıtlar; eşitsizliklere gebe özgürlüğü en elverişsiz koşullar altındakilere uygulanan yükümlülüklerin kısıtlanmasına bağlar. Bu, işletmeleri yoluyla, bir yandan sermayenin yönetici bir sınıfın elinde toplanmasına yol açarken, bir yandan da verimliliğin yukarıya çekilmesiyle, yüksek ücretlilerin Fordcu politikasında düşük ücretliler diye nitelendirilenlerin yaşam koşullarının iyileşmesini sağlayan sanayicileri haklı çıkarır. Buraya dek, Montesquieu’nün <span class="CharOverride-6">De</span> <span class="CharOverride-6">l’esprit des lois’</span>daki önsözünün hemen başında söylediklerinden pek uzaklaşmış sayılmayız: “Cumhuriyette <span class="CharOverride-6">erdem</span> dediğim şey, vatan aşkı, yani eşitliğe duyulan aşktır [...]. Yani <span class="CharOverride-6">siyasal</span> <span class="CharOverride-6">erdem</span> derken sözünü ettiğim şey, vatana ve eşitliğe duyulan aşktır.”  </p>
			<p class="paragraf">Bireysel çıkarla ortak çıkarın bir noktada buluşmaları, başka bir deyişle özgürlükle eşitliğin birleşmesi modern anlayışta da vardır ve geleneklerle Edmund Burke’nin Fransız Devrimi’ndeki istenççiliğe karşı sav olarak getirdiği, organik biçimde süregelen tarih karmaşasının savunulmasına karşıdır, bununla beraber bu buluşmaya daha kendi içinde bile demokratik demek güçtür, çünkü özgürlüğün eşitsizlikçi sonuçlarını sınırlamak için yönetici seçkin sınıfların yurttaşçı anlayışına bel bağlar. Bu insanseverlere, hatta girişimcilere özgü bir felsefedir, yine de Henry Ford’u bir demokrat olarak kabul edemeyiz, Büyük Bunalım döneminde Detroit’te işçilerin açlık yürüyüşü sırasında yaptıklarına baktığımızda, düşüncelerinin demokratlıktan çok uzak olduğunu görürüz. Büyümekte olan, bu nedenle de, göçlere karşın iş gücüne gereksinim duyan bir ülkede ücretleri yükseltmek demokrasiden çok sanayiciliğin bir utkusu olarak kabul edilebilir. Burada eleştirdiğimiz XIX. yüzyıldaki liberal düşüncedir. Otoriter bir yönetim biçimine yol açabilecek çoğunluğun zorbalığını ve halk egemenliğinin aşırılıklarını engellemeye çalışırken halkın erkinden ya da yöneticilerin serbest seçimle belirlenmesinden nasıl söz edebiliriz? Özgürlüğün korunması bütünüyle ahlaki bilince ve aydın sınıfların yurttaşçı anlayışına bırakılabilir mi? Her şeye karşın Federalistlere yakın kalan Tocqueville, onların yanlışlarını görüyordu; 1848 Devrimi’nden sonra Guizot’nun liberal usçuluğundan geriye ne kalabilirdi ki? Büyük Britanya’da bile, <span class="CharOverride-6">Labour Party</span>, <span class="CharOverride-6">Whig</span>’ler ve <span class="CharOverride-6">Torie</span>’lerin sınırlı demokrasilerine karşı oluşmamış mıdır; sonra, sanayi demokrasisine ve tüm Avrupa’ya yayılan sosyal-demokrasiye geçişi işçi isteklerinin ve işçi devrimlerinin gücü sağlamamış mıdır? Liberal ve yararcı düşüncelerin önem kazanmalarını sağlayan, cumhuriyetçi düşüncede savunulan yurttaşlık temasına ikisinin de iktidarın sınırlanması temasını katmalarıdır. Ama ne liberaller ne de yararcılar eksiksiz bir demokrasi kuramı oluşturabilmişlerdir; çünkü liberaller çoğunluğun çıkarlarının temsilini göz ardı etmişler, yararcılarsa, söz konusu çıkarların temsilini sağlasalar bile, bunu öylesine ekonomik biçimde yapmışlar ki, halkın yaşam koşullarını iyileştirdikleri andan başlayarak otoriter yönetim biçimlerini getirmişler –bunu kendi düşünüşleriyle bile doğrulayabiliriz. Hatta böyle bir düşünüş adına, Fidel Castro’nun yönetim biçiminde, adam halkının eğitim ve sağlık düzeyini yukarıya çekti diye, uzun zaman demokratik bir nitelik aranmamış mıdır? Aslında bu düşünüşler kimi zaman çok olumlu sonuçlar doğuruyor, ama bu, demokrasi sözcüğünü, tam anlamıyla otoriter, hatta totaliter bir yönetim biçimini tanımlamak için kullanabileceğimizi göstermez.  </p>
			<p class="paragraf">XIX. yüzyılın ortalarından başlayarak, birçok ülkede ve XIX. yüzyılın sonunda özellikle Almanya ve Amerika Birleşik Devletleri’nde hızla gelişen yeni sanayileşme sonucunda daha çok fabrikalarda ve varoşlarda toplanan işçi güçlerinin seferberliğiyle liberallik dönemi kapanır. Liberal düşünceler silinip gitmez elbette, ama tarih bundan böyle çoğunluğun çıkarlarının temsiline daha büyük bir önem kazandıracaktır.  </p>
		</div>
	</body>
</html>