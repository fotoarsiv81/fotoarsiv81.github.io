<html xmlns="http://www.w3.org/1999/xhtml">
	<head>
		<title>4-8</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x4" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslikorta1" id="_idParaDest-10">İKİNCİ BÖLÜM  </p>
			<p class="arabaslik_orta">Kamu Alanının Açılışı  </p>
			<p class="arabaslik_sol ParaOverride-7">Halk çıkarlarının temsil edilmesi  </p>
			<p class="paragbas">Liberallik burjuvalığın çıkarlarının savunusuna indirgenemez, aynı biçimde sosyalizm de halk sınıflarının, özellikle de işçi sınıfının çıkarlarının anlatımına indirgenemez. Aksi halde siyasal yaşam, özellikle de demokrasi toplumsal çıkarların temsiliyle sınırlanır ki, böyle bir şey kabul edilemez. Cumhuriyetçi ve liberal düşüncelerin siyasal düşünceye hiç vazgeçilemeyecek bir getirisi olmuştur: devletin erkinin sınırlanmadığı ve yurttaşlığın olmadığı yerde demokrasi de olmaz. Yine de, çoğunluğun çıkarlarının temsil edilmediği yerde de demokrasiden söz edilemeyeceğini anımsatmadan önce, yurttaşlığın ve devletin erkini sınırlayan kişisel hakların genel nitelikleri üzerinde durmak gerekir. Çünkü kişisel haklar kişisel çıkarların hukuki güvencesi olmadıkça siyasal özgürlük en güçlüleri ve en zenginleri korumanın bir yolu olmaktan öteye geçemeyecektir. Liberal düşünce temel hakları tanımlarken, toplumsal engellerin ve bu engelleri yok sayan egemenlik biçimlerinin varlığını da kabul ediyorsa, bütünüyle inandırıcı olur. Genelde yaptığı da budur; ayrıca çoğunluğun çıkarlarının savunusu temasını çoğu liberal ve yararcı geliştirmiştir, John Stuart Mill bu konuda önde gelir. Bu, çağdaşlarının birçoğu gibi Fransız Devrimi’nin etkisinden bir türlü kurtulamamasına bağlanabilir; Fransız Devrimi’nde, halkın egemenliğini değil, halk adına konuşan yöneticilerin egemenliğini görüyordu ve 1859’da yayımlanmış <span class="CharOverride-6">De la liberté</span> adlı kitabında söylediği gibi “kamuoyunun bireysel bağımsızlığa yasal müdahalesi”ni sınırlamaya çabalıyordu. Gençliğinde Bentham’a ve babası James Mill’e karşı çıkmasına karşın, sonradan benimsediği yararcı anlayış onu yönetilenlerin kişisel çıkarlarını savunmaya itmiştir, öyle ki, kadınların kişisel haklarını savunması kadın haklarının ilk savunucularından biri olarak kabul edilmesine, işçilerin kişisel haklarını savunması da kimi zaman sosyalist diye nitelendirilmesine yol açmıştır. Baş muhalifi, toplumun insan üzerinde mutlak bir denetleyiciliği olması gerektiğini savunan Auguste Comte’tur. Şöyle der Comte: “Bir topluluğun üyelerinden birine karşı güç kullanmasının tek nedeni, söz konusu üyenin başka üyelere zarar vermesini önlemektir.” Özellikle XIX. yüzyılın sonunda gelişen devletin müdahaleciliği anlayışı bu ilkeye dayanacaktır, çünkü bu ilke, özgürlüğü hem toplumsal hem de siyasal bir erke karşı direniş aracına dönüştüren toplumsal bağ temasını getirir. John Stuart Mill siyasal gerçekliklerin toplumsal gerçekliklere göre öncelikli olduğunu ileri sürer; ulusal birliği savunur, hatta meslekleştirilmiş, partilerden bağımsız ve ücretli bir üst düzey memurluğun oluşmasını ister. Temsili yönetime ilişkin düşüncelerini açıkladığı <span class="CharOverride-6">Considérations sur le gouvernement représentatif</span> adında başka bir yapıtı daha vardır, ancak buradaki düşünceleri, bireyciliğin egemenliğinde kaldıkça, salt siyasal bir çözümlemeden öteye geçemeyecek ve bir aristokrasiye karşı savaşma köktenci iradesiyle yaşam bulacaktır. John Stuart Mill, Latin Amerika’da olduğu gibi Avrupa’da da birçok durumda oligarşiye karşı halk kategorileriyle birleştirme yoluna gidilen liberal burjuvalık politikasının habercisidir. Ancak bu politika köktenci partilerin solcu bir kanadının köktenci-sosyalist bir nitelik kazanmasına ve –Büyük Britanya’da liberaller işçi partisi üyelerine dönüşürken– Şili örneğinde olduğu gibi, toplumsal kuralların zamanından önce onaylanmasına yol açmıştır.  </p>
			<p class="paragraf">Salt siyasal bir çözümlemeden toplumsal ve ekonomik bir çözümlemeye geçiş aynı zamanda yurttaşlık düşüncesinde de birtakım değişiklikler doğurmuştur. Yurttaş ve ulus kavramları monarşiye karşı, Fransız Devriminde de yabancı istilasına karşı geliştirilmişti. Peki ulusun toplumsal eşdeğerlisine halk demekten ne alıkoyar bizi? Yurttaşların yoksulluğa ve bağımlı çalışmaya mahkûm çoğunluğu, daha sonradan emekçiler diye adlandırılacak kesim halkın kendisi değil midir artık? Fransa ulusun halka, halkın da işçi sınıfına en belirgin biçimde ve arada kopukluk olmadan dönüştüğü bir ülkedir, hatta işçi sınıfının çatışması teması uzun zaman Cumhuriyet ve ulus temalarıyla birleştirilmiştir, özellikle Jean Jaurès’in düşüncesinde. XIX. yüzyılın sonunda, mutlakçılığın ortadan kalktığı ve cumhuriyetçi anlayışın egemen olduğu –genelde anayasal (meşruti) monarşinin gölgesinde–, yurt içindeki toplumsal sorunların fetih politikalarına ve ulusların, askerileşmiş devletlerin etkisiyle otoriter seferberliğine göre daha çok önem kazandığı her yerde siyasal yaşama toplumsal çıkarların savunusu egemendir. Öyle ki, bir yanda partiyi sınıfın siyasal koluna dönüştüren ve dolayısıyla bu kolu sendikalara bağlayan sosyal-demokrat akım gelişirken ve Fransa’da siyasal yaşama, cumhuriyetçi düşüncenin sola kaymasından ötürü kısa bir dönem için siyasal eylemi reddeden dolaysız eylemli sendikacılık egemenken, öte yanda tutucu sağ, bankanın ve sanayinin çıkarlarına dolaysız bir bağla bağlanmış biçimde ortaya çıkar genellikle.  </p>
			<p class="paragraf">Bu dönem artık epey uzaklardaymış gibi görünür, çünkü bir sınıfa ve halka başvuruyu despot bir yönetim biçiminin hizmetinde kullanılacak bir araca çeviren –zaten budur despot bir yönetim biçimini tam anlamıyla totaliter bir yönetim biçimine dönüştüren– uzun bir devrim sonrası totalitarizm dönemi girmiştir araya. Bununla beraber, nasıl cumhuriyetçi ya da liberal mirası yok sayamıyorsak; son zamanlarda siyasal yaşama toplumsal çatışmalar egemen olsa bile, temsilcilik değerini yitiriyor diye demokrasinin temsilcilik işlevini de yok sayamayız. Daha çok, “sınıf politikası”nı kimi zaman demokrasiyi güçlendirmeye kimi zaman da yıpratmaya iten nedenleri bulmalıyız. Buraya dek yaptığımız çözümlemeleri sosyalist düşünce ve partilerin tarihine egemen olmuş bu arayışa bir yanıt olarak önerebiliriz. Bir sınıf politikası, ancak beraberinde devletin erkini sınırlayan temel haklar kabul edildiğinde ve yurttaşlık, yani kendi yasalarını kendisi koyan ve kendisi değiştiren siyasal bir toplu düzenlenime ait olma hakkı savunulduğunda demokratlaştırıcı olur. Demokrasi bir kez daha birbirine bağlı şu üç ilkeyle tanımlanır: iktidarın sınırlanması, temsilcilik ve yurttaşlık; içlerinden birine öncelik vererek tanımlayamayız demokrasiyi.  </p>
			<p class="paragraf">Sınıf politikası tarihsel bakımdan en önemli noktadır. Sınıflar arasındaki bağlar bütünüyle, rolleri gereksinim fazlası üretim için çalışmaya indirgenmiş çalışanların sömürülmesi ve iş güçlerinin katlanarak artması için ücretlerinin aşağıya çekilmesiyle tanımlandığında, işçi eylemi çalışanların hakları adına değil, toplumsal üretim bağlarının zorunlu olarak yıkılması ve üretici güçlerin söz konusu bağlar tarafından engellenen kurtuluşu adınadır. Böyle bir yaklaşımda demokrasiye yer yoktur; bu yaklaşım tersine, devrime, devlet erkinin ele geçirilmesine, kapitalist yönetimin devrilmesine yöneliktir. Kurbanları çalışanlar olan şiddet ancak güç kullanarak ortadan kaldırılabilir. Demokrasi halkın sadece olumsuz bir tanımına dayandırılamaz. Şiddet ve sömürüye maruz kalmış bir sınıfın, bir ulusun, bir cinsiyetin durumunu yalnızca yönetimle olan ilişkisi bakımından inceleyen herkes, yönetilenlerin toplumun dönüşümüne olumlu ve etkin bir katılımı olmadan, başka bir deyişle “çalışan” sözcüğünü çok iyi açıklayan ve “emekçi” sözcüğünü yadsıyan bir aitlik bilinci olmadan işleyemeyen demokrasiye sırt çevirmiştir. İşçi sınıfı bilincinin en alt ve en niteliksiz katmanlardaki kategorilerde değil de mesleğe dayanan işçi özerkliğinin, bu özerkliği yıkan ve çalışanları otoriter ve merkezi yönetimle yönetilen bir üretim sistemine bağımlı kılan çalışma düzenleme yöntemleriyle doğrudan karşı karşıya olduğu yerlerde en üst düzeye ulaştığını yirmi yıl arayla iki kez gösterdim. İşçi hareketi dediğimiz şey birbirine karşıt yönde işleyen iki güçten oluşur: bir yanda, işçileri ve baskı altındaki halkı kurtarmak için iktidarı ele geçirmeye çalışan, sonunda da otoriter bir yönetim biçiminin kurulmasına yol açan devrimci sosyalizm vardır; öbür yanda, üretime bilgileri, deneyimleri ve çalışmalarıyla katkıda bulunan çalışanların haklarının savunusuna dayanan gerçek anlamdaki işçi hareketi. Burada demokratik diyebileceğimiz bir mantık haklara çağrıyı, yurttaşlık bilincini ve çıkarların temsilini birleştirerek, tarihselci bir mantığa ters düşer.  </p>
			<p class="paragraf">Çalışanların haklarının savunusuna dayanan işçi hareketi, Fabiancılar’ın ilkelerini açıkladıkları ve T. H. Marshall’ın toplumbilimsel bir çerçevede yorumladığı, İngilizler’in sanayi demokrasisi dedikleri şeyi yaratmayı amaçlar. Ama İngilizler ’deki sendika eylemiyle Fransızlar’daki siyasal eylem arasında bir karşıtlık aramamak gerekir; çünkü asıl karşıtlık demokratik eylemle devrimci eylem arasındadır. Demokratik eylem çalışanların birtakım hakları olduğu düşüncesine dayanır ve toplumsal adaleti bu hakların kabul edilmesi olarak tanımlar; başka bir deyişle işçi özerkliği düşüncesini çoğunluğun, yani çalışanların çıkarlarının siyasal savunusu düşüncesiyle birleştirir. Devrimci programsa, savunulacak çıkarları, kabul edeceği yerde, –yoksun bırakma, dışlama ve sömürü yoluyla– olumsuz bir biçimde tanımlar ve devletin erkinin halk güçleri ve bu güçlerin örgütlenmiş öncüleri tarafından devrilmesine öncelik verir. Komünist partilerin etkisinin büyük olduğu dönemlere göre bugün daha az kullanılan sözlerle, devrimci eğilim kendi içinde kalan bir sınıf anlayışını, kendisi için olan bir sınıf anlayışından kesin bir biçimde ayırır ve partiyle özdeşleştirir; demokratik eğilimse, her yerde olduğu gibi burada da, durumu eylemden ayırmaya ve bir sınıfı, bir ulusu ya da başka herhangi bir toplumsal kategoriyi bir yönetimin sömürdüğü, aynı zamanda da kendisinden soğuttuğu kurbanına indirgemeye karşıdır.  </p>
			<p class="paragraf">Demokrasi, siyasal eylem toplumsal çatışmayı bastırdığında değil; tersine, sınıf aktörü siyasal eylemi yönetecek, eylemini yeni bir yurttaşllık anlayışını oturtmak üzere ve temel haklara dayanarak yasallaştıracak denli olumlu tanımlandığında kazanır.  </p>
			<p class="paragraf">Sanayi demokrasisini en iyi açıklayan şey, son elli yıldır Batı Avrupa toplumunun değişmesinde öbür siyasal kararlardan daha büyük bir etkisi olan büyük toplumsal güvenlik sistemlerinin yaratımıdır. İsveç ya da Fransa’da olduğu gibi Büyük Britanya’da da amaç, sendikaları işveren konumundaki hükümetin toplumsal yardımcısı konumuna getirerek demokratik ilkeyi ekonomi alanına yaymak ve ekonomik bir yurttaşlık yaratmaktır. İngilizler ve İsveç’te 1938’de Saltsjöbaden kentinde işverenlerle sendikalar –bunlar arasında en önemlisi eskiden LO idi– arasında imzalanan antlaşmadan sonra özellikle İskandinavlar durmuştur daha çok sanayi demokrasisi üzerinde; General de Gaulle ve komünist partiye bağlı CGT’nin birlikte oluşturduğu Fransız toplumsal güvenliğiyse daha çok cumhuriyetçidir, işgalcilere karşı direnişiyle ünlenmiş işçi sınıfını, işgalcilerle işbirliği yapmakla suçlanan işverenlerin zararına yeniden ulusa katmayı amaçlar. Ancak bu farklılıklar, çalışanların haklarının savunusuna değil de bağımlı bir halk kitlesini özgürleştirme iradesine dayanan eylemlerle demokratik yaratımları birbirinden ayıran farklılıkların yanında pek önemli değildir. Büyük devrimlerin başlangıç evresinde bu iki eğilim her zaman birbirine karışır, ama genelde, hakların kesin biçimde ortaya konması mantığı, etkili taktiklerle eyleme geçen iktidarı ele geçirme mantığına yenik düşer. Bağımlılığın en üst düzeyde olduğu durumlarda devrimci devinim, daha hareket noktasında Leninci anlatımın ılımlı bir anlatımını, Guevaracı bir <span class="CharOverride-6">foco revolucionario</span> kuramının da –çalıştırılan kitleleri, iktidarı ele geçirmeye bir hükümet darbesiyle karıştırılacak denli yönelmiş, herhangi bir yere bağlı olmayan devingen bir gerilladan bütünüyle ayrı tuttuğu için– daha köktenci bir biçimini yansıttığı öncü kuramına öncelik vermesiyle güçlenir. Halkın Kızıl Khmerler ya da <span class="CharOverride-6">Sendero luminoso</span> gibi devrimci orduları, siyasal-askeri yöneticilerin kullanımına indirgenen ve her tür özerkliğine karşı çıkılan toplumsal aktörlerle siyasal eylem arasındaki kopukluğun en köktenci biçimini oluşturur.  </p>
			<p class="paragraf">Sosyal-demokrasinin zayıflığı, sözü geçen eğilimlerin ikisini de benimsememesinden ve sendika eylemine öncelik tanınmasını devlet müdahalesinin temel rolüyle bağdaştırıp devletin ele geçirilmesini savunmasından kaynaklanır, İkinci Enternasyonal ’le Üçüncü Enternasyonal arasındaki kopukluk bu karışıklığı ve hatta sosyal-demokrasi düşüncesinin kendi içindeki çelişkileri açıkça göstermiştir.  </p>
			<p class="arabaslik_sol">Partiler ve sendikalar  </p>
			<p class="paragbas">Ancak bu çelişkilerin yanı sıra önemli yararlar da göze çarpar. Kelsen parlamenter olmayan bir demokrasi olamayacağını ileri sürerek <span class="CharOverride-6">Parteienstaat</span>’ın savunucusu durumuna gelmiştir. Ayrıca XIX. yüzyılın sonundan başlayarak yakın bir tarihe dek partilerin temel rolü siyasal yaşamın temelinde toplumsal çatışmaların yattığını kabul etmek olarak görülmüştür. Partiler seçmenlerin seçilenleri bir ölçüde denetlemesini de sağlamışlardır, bu denetleme parti önderlerinin otoritesiyle sınırlı kalmıştır kuşkusuz, ama yine de eşrafın cumhuriyetinde olduğu ölçüde sınırlı olmamıştır.  </p>
			<p class="paragraf">Toplum hukuku düşüncesinin savunucularının –özellikle de Georges Gurvitch’in– sözünü ettikleri hukuki çoğulculuk artık çok uzaklarda kalmıştır. Kelsen’in hâlâ üzerinde konuşmayı sürdürdüğü “temel kural”a, yani zirvesine piramit biçiminde asılı bütünleşmiş, tutarlı bir hukuk sistemi imgesi, hukukun devletle, ulusal, cumhuriyetçi ya da otoriter olabilecek, ama her zaman egemenliği elinde tutan ve esas olarak ülkede ve toplumda birliği sürdürmek amacını güden bir devletle özdeşleşmesini kaçınılmaz olarak beraberinde getirir. “Kuralcı” bir hukuk yaklaşımı, bir devletin getirdiği toplumsal düzen anlayışıyla birleşir. Oysa toplum hukuku düşüncesi en genel anlamıyla hem belirgin bir hukuk imgesi hem de belirgin bir politika imgesi getirir. Böylece dikkat sistemden çekilir, aktörlere yönelir, aynı zamanda da kuralcı hukuk anlayışı gerçekçi bir anlayışın önünde geri çekilir. Erk merkezlerinde ve yasa önermede çoğulculuk anlayışı toplumsal aktörler yerine derneklere ve onların yöneticilerine dolaylı bir erk verir. Çoğunluğun çıkarlarının temsil edilmesiyle, yalnızca dernekler, sendikalar ve özellikle partiler değil, aynı zamanda o döneme dek eşrafın ya da hükümdarların yönettiği bir siyasal yaşama “kitleler”in de girmelerini sağlayan kooperatifler, yardım sandıkları, vb. de oluşmuştur. Partiler ve sendikalar o zamandan bu yana demokrasinin kaçınılmaz öğeleri olarak kabul edilmişlerdir. Bir toplum karmaşıklaştıkça, çıkar gruplarının sayısı arttıkça, bu grupların taleplerinin iktidara iletilmesinde sivil toplumla siyasal toplum arasında köprü görevi gören temsilcilerden yararlanılması daha da kaçınılmaz bir hal alır. Partisiz, çoğunlukların durmadan değişen düşünceleriyle yönetilecek bir demokrasi düşünmek neredeyse olanaksızdır. Fransa gibi, sendikaların çok zayıfladığı kimi ülkelerde, devletin ekonomik ve önemli uluslararası değişikliklerden doğan sonuçları en çok güvenebileceği toplumsal yardımcılarıyla, bir yandan işletmeler bir yandan da ücretlilerle görüşme olanağı yoksa, bu değişiklikleri yönetmenin ne denli güç olduğu açıkça ortadadır.  </p>
			<p class="paragraf">Partilerin örgütlenmesiyle, Büyük Britanya’nın uzun zaman boyunca neredeyse hiç değiştirmeden uyguladığı –çünkü bu ülke mutlak monarşiyi ne denli kesin bir biçimde reddediyorsa, aristokratik anlayışı da o denli kesin bir biçimde benimsemiştir– eşraf politikası aşılmıştır. Moisei Ostrogorski, Büyük Britanya’yı <span class="CharOverride-6">whig</span> seçkinciliğinden Birmingham <span class="CharOverride-6">caucus</span>’uyla liberal partinin tohumlarını atmaya, katoliklerin haklarını savunmaya yönelik büyük dernekler kurmaya, seçimlerde reformlara ya da himayeciliği ortadan kaldırmaya (<span class="CharOverride-6">anti-corn law Leaugue</span>) götüren evrimi durdurmak isterdi. Ama tek bir temaya odaklanmış seferberlikler, yöneticilerin seçilmesini, dolayısıyla da çeşitli çıkar gruplarının birleşmesini nasıl örgütleyebilirlerdi ki? Tüm bunlar bir yana, ancak çoğunluğu oluşturan bir sınıfı temsil ettiğini ve toplumsal yaşamın tüm alanlarına etki eden bir toplumsal düzeni devlet erkini ele geçirerek devireceğini ileri süren sosyalist partiler kurulduktan sonra partiler hakkında enikonu düşünülmeye başlandı.  </p>
			<p class="paragraf">1914’ten önce, Ostrogorski, Michels, Mosca ve Pareto’nun yazdıkları dönemlerde partiler hakkında iki birbirine karşıt eleştirinin yan yana düştüğünü görürüz. İlki, liberallikten ve Tocquevilleci düşünceden esinlenen Ostrogorski’nin eleştirisidir, ona göre parti, İngiliz ve Amerikan <span class="CharOverride-6">caucus</span>’larının işleyişinde belirdiği biçimiyle bizi “oligarşinin değişmez yasası” demeye iten çarpışmanın aracıdır; ötekisi, daha çok erkin devlet-partilerde toplandığını ortaya koyan ve özellikle Michels’in üzerinde durduğu bir eleştiridir. İlk eleştiri daha sonraları perde-partileri kendine hedef alacak; komünist, faşist, ulusçu ve halkçı partilerin ortaya çıkmasıyla önem kazanan ikinci eleştiriyse, emekçilerin ya da eşdeğerlilerinin diktatörlüğünü –ya da kimi zaman bu diktatörlüğün muhaliflerini.  </p>
			<p class="paragraf">İlk eleştirinin zayıflığı siyasal yöneticilerin zorunlu temsilciliğini tanımamasından ileri gelir. İşte bu noktada eleştiri liberal bir anlayıştan etkilenmiştir. Ostrogorski şöyle der (<span class="CharOverride-6">La Démocratie et les partis politiques</span>, s. 665-666): “Bir demokraside kitlelerin siyasal işlevi o demokrasiyi yönetmek değildir, kitleler büyük olasılıkla hiçbir zaman bunu yapmak için gerekli gücü siyasal olarak bulamayacaklardır... Hep küçük bir azınlık yönetecektir, mutlakiyette olduğu gibi demokraside de böyle olacaktır. Her erkin doğal özelliği kendi merkezinde toplanmasıdır, toplumsal düzenin yerçekimi yasası gibidir bu. Ancak yönetici azınlık hep sıkıştırılmalıdır. Demokraside kitlelerin işlevi de yönetmek değil, yönetimlere gözdağı vermektir.” Ve çıkar gruplarının amaçları ne denli sınırlı olursa baskı güçlerinin de o denli yoğun olacağını ekleyerek bitirir. Ekonomilerin uluslararası bir nitelik alması bu anlayışa yeni bir güç kazandırmıştır, çünkü devletin temel işlevi ülkesini uluslararası pazarlarda savunmaya dönüşmektedir, bu da toplumun isteklerinden uzaklaştırmaktadır onu, isteğe istekle yanıt vermektedir artık.  </p>
			<p class="paragraf">Demokrasi, siyasal sistem sivil toplumu ve devleti ele geçirdiğinde nasıl bozuluyorsa, halkla doğrudan ilişkide olduğunu ileri süren ya da kendini toplumsal taleplerin doğrudan anlatımı olarak gösteren bir devletin varlığıyla da bozulur ve yön değiştirir. Bugün demokratik kabul edilen ülkelerde dikkat çeken ilk tehlike partilerin egemenliğidir, oysa XX. yüzyıla başka bir tehlike damgasını vurmuştur: komünizm de faşizm de çalışanların parlamenter demokrasiye karşı doğrudan temsil edilmesi gerektiğini savunmuşlardır. Lenin, <span class="CharOverride-6">L’Etat et la</span> <span class="CharOverride-6">Révolution</span>’da Marx’ın Fransız Jakobin anlayışının “siyasal kandırmacılığı”na getirdiği eleştirileri izleyerek parlamentoculuğu kınamıştır. Lenin dolaysız bir demokrasiye başvuruyor ve çalışanlara –yalnızca onlara– siyasal erki bütünüyle denetleme gücünü getiren bir Sovyet piramidi öneriyordu. Mussolinici, Francocu ya da Salazarcı korporatizm de parlamenter yolla seçilen temsilcilerin Auguste Comte’un fizikötesi olarak nitelendirdiği erkiyle gerçek bir halk demokrasisi olmayacağını göstermiştir.  </p>
			<p class="paragraf">Parlamentoculuğa karşı olan bu yönetim biçimlerini kuramsal bakımdan eleştirmeye bile gerek yoktur, çünkü uygulamada toplumsal grupların denetimini, halkın taleplerini özgürce dile getirmesi yoluyla değil, bir devlet-partiyle örgütlediklerini göstermişlerdir. Yine de devletle toplumsal aktörler arasında doğrudan bir ilişki kurulamayacağını vurgulamak gerekir, böylece özerk bir siyasal sistemin gerekliliğine varılır ki bu sistemin en gelişmiş ve tutarlı biçimi demokrasidir. Toplumsal taleplerin, yönetimlerin iç gerekliklerine ya da siyasal “oyunlar”a göre öncelikli olmasına ne denli gerek duyuluyorsa, toplumsal hareket de yöreci çıkar gruplarının eylemiyle o denli sınırlı kalır, çünkü özel bir toplumsal kategori toplumsal düzenleniş biçiminin genel sorunlarının sorumluluğunu üzerine alır. Öyle ki, özgür siyasal kurumların olmayışı, toplumsal aktörlerin oluşumunu engeller ve devlet çarkının toplumsal istek ve seferberlikler üzerindeki baskıcı denetimini kolaylaştırır.  </p>
			<p class="paragraf">Siyasal sistem devleti ya da sivil toplumu kısmen ya da bütünüyle ele geçirdiğinde korporatist ya da totaliter devletin yol açtığı tehlikeden başka bir tehlike ortaya çıkar. Avrupa’da parlamenter demokrasiler çoğunlukla devleti zayıflatmış ve parçalamıştır. İtalya’da bunun, partilerin özellikle kamu kuruluşlarına yasadışı bir biçimde mali olanaklar sağlamasına ve birçok yöneticinin zenginleşmesine karşı mücadele veren savcılardan cesaret bulan kamuoyunun başkaldırısına yol açan en çarpıcı örneği doksanlı yılların başında yaşanmıştır. Öyleyse sivil topluma partilerin egemen olması da tehlikelidir. Latin Amerika tam olarak, toplu eylemin partiler ve parti yöneticilerince kullanılan siyasal kaynaklara indirgendiği bir yerdir. Albert Hirschmann toplumsal aktörün, sendika aktörünün ya da başka aktörlerin yerini alan bu kitle halk partilerinin tehlikelerini çok güzel bir biçimde vurgulamıştır, ben de Avrupa’da, halk örgütlerinin bir parti ya da devlet çarkında sindirilişini çözümledim. Buraya en uygun düşecek örnek Meksika’daki PRI’dır; bu parti yarım yüzyıldır, kentlilerin örgütlenmelerinde doğrudan söz sahibi olduğu gibi, işçi ve köylü sendikalarını da aracısız yöneten bir devlet-partidir.  </p>
			<p class="paragraf">Partilerin genel niteliklerini yalnızca kendileri ve devletin gelenekleri belirlemez; toplumsal taleplerin oluşum ve örgütlenme aşamaları da bu nitelikleri belirleyici etkenlerdir. Ekonomik bakımdan en gelişmiş ülkeler sanayi toplumundan çıkarlar, siyasal yaşamlarının en büyük örgütlenim ilkelerini oluşturmuş burjuvalık-işçi sınıfı karşıtlığı bundan böyle önemini yitirir. Partiler aralarındaki yön birliğini kaybederler; arabozuculuğun eline düşerler; tek işleri eğilimlerindeki farklılıklardan ötürü birbirlerleriyle çekişmektir. Buna en yetkin örnek olarak, birçok örgütlü arabozuculuk olaylarından sonra 1993’te Hata vakasıyla bölünen Japonya’daki liberal demokrat parti gösterilebilir. Hindistan’da da demokrasiye partiler arasındaki arabozuculuk egemendir; ama bu arabozuculuk toplumsal aşama düzenlerinin, özellikle de kastların varlıklarını aynı biçimde sürdürmesiyle ve bir yandan karmaşık bir bütün oluşturan bir yandan da pek birleşmemiş Hint toplumunun bölgesel çeşitlilikleriyle gösterir daha çok kendini. Fransa’da sosyalist parti, birliği bozulduğu, Rennes Kongresi’ne egemen olan eğilim farklılıklarından doğan çatışmalardan zarar gördüğü andan başlayarak derin bir bunalıma doğru sürüklenmiştir. Etkileyici dış ya da iç gerilimlerin olmayışı demokrasileri bu tür temsilcilik bunalımlarına götürebilir, bundan korunmak için demokrasiler kendilerini yurttaşların siyasal tüketicilerden başka bir şey olmadığı açık siyasal pazarlara indirgerler. Birçoklarını kaygılarından uzaklaştırmaya yeter bu durum, ancak aynı zamanda da her tür etkin katılımı ortadan kaldırarak ve siyasal yaşama –hatta seçimlere bile– katılım oranını düşürerek demokrasilerin zayıflamasına yol açar.  </p>
			<p class="arabaslik_sol">Totalitarizm  </p>
			<p class="paragbas">Öncü bir parti, sömürülen ve toplumun dışında görülen bir kategorinin güçsüzlüğünü kesin bir biçimde ortaya koyduğunda ya da aktörün toplumsal olmayan –örneğin biyolojik– bir tanımına başvurduğunda adına çalıştığı toplumsal aktörün iradesine bağımlı duyumsamıyorsa kendini, demokrasi ortadan kalkar ve böyle bir yaklaşımı benimseyenler de totaliter erkin ilk kurbanları olurlar. Totaliterliği uzun bir zaman boyunca Nazizmle, Nazizmin çöküşünden sonra da komünizmle özdeşleştirdik, öyle ki totalitarizm kavramından söz ederken genelde şöyle bir duraksıyoruz. Oysa bu kavram Nazizmin ya da alabildiğine büyük bir çekinceyle Stalincilik dediğimiz düşüncenin çözümlemesinde ilerleyemeyeceğimiz denli belirsizdir. Hatta birçokları, demokratik olmayan herhangi bir otoriter yönetim biçimini, basit birtakım yakıştırmalardan öteye geçmeyen ve benzerliklerden çoğu kez daha önemli olan ayrılıkları gizleyen kavramlara hiç bulaşmayıp kendi içinde çözümlemenin daha iyi olacağını düşünür. Özellikle Nazi yönetim biçimi, özünde Yahudilerin ve Çingeneler gibi aşağı olarak kabul edilen öteki kategorilerin yok edilmesi yatan salt bir kötülük olarak görünür bize; bununla beraber Auschwitz’de, öteki yok etme ya da toplama kamplarında ve bütün boyunduruk altındaki toplumlarda işlenen cinayetlerin hepsi ayrı ayrı dehşet vericidir, öyle ki, bir kısım incelemeci Sovyet, Rus ve Çin yönetim biçimlerinin kasıtlı olarak Nazilerle aynı sayıda ya da daha çok kurban yarattıklarına inandırsalar bile bizi, içlerinden herhangi birisinin ötekisinden daha dehşet verici olduğunu söyleyemeyiz. Devrimci komünist yönetim biçimlerinde toplumsal bir işçi hareketi çarpar gözümüze, kuşkusuz yozlaşmış ve bozulmuştur bu hareket, ama nasıl Nazizmin kökeninde saldırgan bir ulusçuluk, bir ırkçılık, önderin usa aykırı bir biçimde yüceltilmesi varsa, devrimci komünist bir yönetim biçiminin başlangıcında da bu işçi hareketi vardır. Genelde faşizme karşı gelmiş aydınların çoğu, halkları despotluğun, oligarşinin ya da sömürgeciliğin beslediği yoksulluk ve bilgisizlikten kurtarmak için Tarihin yasalarına, maddi ilerlemeye ve halk devletine başvuran komünist düşüncenin albenisine kapılmıştır. İslamcı politikaları; Franco’nun, Salazar’ın, Yunanlı albayların, Pétain’in ya da Pinochet’nin ve bunların Arjantinli, Uruguaylı, Brezilyalı eşdeğerlilerinin devrim-karşıtı otoriter yönetim biçimlerini ve başka otoriter yönetim biçimlerini siyasal açıdan tek bir faşizm başlığı altında birleştirmek doğru olmaz. Yine de bu çeşitlilik söz konusu yönetim biçimlerinin hepsinde bulunan ortak birtakım özellikleri saptamamıza engel değildir.  </p>
			<p class="paragraf">Raymond Aron totaliter yönetim biçimlerinde beş temel öğe belirlemiştir: 1. Siyasal etkinlik tek bir partinin tekelindedir; 2. Bu parti devletin resmi doğrusu durumuna gelen bir ideolojiye göre hareket eder; 3. Zor kullanma ve inandırma araçları da söz konusu partinin tekelindedir; 4. Ekonomik ve mesleki etkinliklerin çoğu devlete bağlıdır ve resmi doğruya göre yönetilir; 5. Ekonomik ya da mesleki bir hata ideolojik bir hataya dönüşür, dolayısıyla da hem ideolojik bakımdan hem de ülke güvenliği bakımından şiddetle cezalandırılmalıdır. (<span class="CharOverride-6">Démocratie et</span> <span class="CharOverride-6">Totalitarisme</span>, s. 287-288)  </p>
			<p class="paragraf">Alessandro Pizzorno totaliter erklere nihai amaca ulaşmak için başvurulması olgusuna özgün bir tarihsel yorum getirmiştir. Ona göre, Hıristiyan Batıda cismani erkle ruhani erkin birbirinden ayrılması, önce cismani erkin –güçlülerin– nihai amaçlarını tanımlamak ve ruhani erki kullanmak istemesine, buna karşılık, sonra da güçsüzlerin –ulusların, sınıfların, hareketlerin– “güçsüzlüklerinden kurtulmak için açıkça ve etkili bir biçimde uzun vadeli amaçlar önermesi”ne yol açmıştır. (<span class="CharOverride-6">Le</span> <span class="CharOverride-6">Radici della politica assoluta</span>, s. 81.) Bu yorum Ortaçağ devlet anlayışının oluşumuyla “mutlak politika” arasında bir kopukluk olmadığını varsayar; Fransız Devrimi için Tocqueville’in de belirttiği gibi doğrudur bu, ancak daha çok bunalıma ya da dışa dönük bir modernleşme uğruna birtakım toplulukçu değer ve yasaların belirlenmesine karşı gerici tepkiler biçiminde ortaya çıkan çağdaş totaliter ulusçuluklara baktığımızda böyle bir şeyi söyleyemeyiz. Faşist, hatta komünist totalitarizmlerin gelişmesini sağlayan işçi sınıfı değildir; bir ulus, bir sınıf ya da bir din adına konuşmuş seçkin iktidar sınıfıdır. Totalitarizm güçsüzlerin iktidarı değildir; toplumsal aktörlerin ortadan kalkması getirir totaliterliği.  </p>
			<p class="paragraf">Bu çözümlemeler daha genel bir açıklamaya götürür bizi; otoriter devletin başlıca özelliği, despot bir iktidarın keyfi niteliğinin ya da bürokrat-teknokrat bir yönetici seçkinler sınıfının veya bir nomenklaturanın denetlenmeyen otoritesinin ötesinde, sesini ve dilini ödünç aldığı bir toplumun, bir halkın ya da bir sınıfın adına konuşmasıdır. Totalitarizm adına layık bir yönetim biçimidir, çünkü devletin, siyasal sistemin ve toplumsal aktörlerin birbiriyle kaynaştığı ve hepsinin kimliklerini ve özgüllüklerini yitirip hemen hemen her zaman toplumsal yaşamın tamamına keyfince etki eden ulu bir önderin çevresinde dönen bir iktidar çarkı tarafından kullanılan mutlak yönetimin araçlarına indirgendiği eksiksiz bir iktidar yaratır. Modernlik çoğu kez din, politika, ekonomi, adalet, eğitim, aile ve benzeri toplumsal alt sistemlerin laikleşmesi ve birbirinden ayrılmasıyla tanımlanmıştır. Totaliter yönetim biçimlerini öteki yönetim biçimlerinden ayıran, kamu yaşamının ve özel yaşamın bütününde geçerli olan bir ideoloji adına laikleşmeyi ortadan kaldırması ve toplumsal etkinlikleri birbirinden ayırmak yerine, toplumsal bir kesimin ya da bireyin toplumsal aşamadaki yerini hükümdarla ya da partiyle olan özel ilişkisine göre belirleyebileceği yandaşçı bir aşamalanma düzeni getirmesidir. Totaliterliğe karşı olanlar genelde yönetim biçiminden ötürü özgüllüğünü yitirmiş ve arka planda kalmış etkinliklerden birinin bağımsızlığını savunmuşlardır. Kimileri totaliter iktidarın adına konuştuğu toplumsal ya da ulusal hareketi savunmuş; kimileri de dinin, hukukun, ailenin, hatta devletin bağımsızlığını korumak istemiştir.  </p>
			<p class="paragraf">Demokrasi cumhuriyetçi ya da liberal bileşenleriyle yetindiği süre boyunca totaliter yönetim biçimlerinin oluşmasına engel olmuştur, ama bu kez de Ancien Régime’in oligarşileriyle ya da mutlak monarşileriyle başı belaya girmiştir. Demokrasi devletle toplumun birbirinden ayrılmasını kınıyordu, halkın halk tarafından ve halk için yönetilmesi anlayışına, halk yönetimine dayanıyordu. Ve liberal demokrasiden özellikle işçi hareketi sayesinde toplumsal demokrasiye geçiş demokratik düşüncede öylesine büyük bir ilerleme olarak belirdi ki, öncelikle Avrupa’da sonra da Latin Amerika’da sol çok kısa bir zaman içinde sendikacılıkla ve çalışanların ve toplumsal adaletin korunmasına yönelik amaçlarla özdeşleştirildi geniş ölçüde. Ama demokratik düşüncedeki bu ilerleme toplumsal güçlerin temsil edilmesi gerektiği anlayışını da içeriyordu, hatta temsili demokrasinin siyasal eylemi temsil edilebilir toplumsal aktörlerin hizmetine sokması gerektiği düşüncesini bile içeriyordu; çünkü toplumsal aktörler siyasal olarak temsil edilmeden önce de vardı –en azından anlayış olarak vardı– zaten; totaliterliği toplumsal demokrasinin, hatta Mussolini’nin sendikacı kökenlerinden, Alman nasyonal-sosyalist partinin adından, Sovyet komünist partisinin emekçi anlayışı yansıtan anlatımından ya da bir ölçüde de olsa, Fransa’da Vichy Hükümeti’nde siyasal önderlerin ve sendikacıların solda, hatta aşırı solda yer almalarından anımsadığımız sosyalizmin karşıt, yozlaşmış biçimiyle doğuran durumların mimarı değil midir toplumsal aktörler? Şiddet kullanan otoriter bir öbeğin iktidarı ele geçirmesine indirgenemez totalitarizm; toplumsal, kültürel ya da ulusal bir hareketin <span class="CharOverride-6">hareket</span>-<span class="CharOverride-6">karşıtı</span> bir nitelik kazanmasında yatar utkusu; çünkü kendi içinde harekete karşıdır totalitarizm. Toplumsal bir hareketle toplumsal bir çatışma bilinci belli bir toplumda temel olarak nitelendirilen kültürel değerlerin kabul edilmesini sağlarken, hareket-karşıtı bir tutum toplumsal muhalifi yabancı bir düşmana dönüştürür, kendisini de bir topluluğun, yani değerleriyle bütünüyle uyuşan toplu bir düzenlenimin temelini oluşturacak kültürel değerlerle özdeşleştirir. Muhaliflerini, sanki toplumun düşmanlarıymış gibi safdışı bırakır ve türdeş bir toplum yaratmaya çalışır. Hareket-karşıtı bir tutum bir <span class="CharOverride-6">mezheb</span>in oluşmasına yol açabilir, ama daha da önemlisi bir devleti ya da bir karşı-devleti doğurabilir. Totaliter bir devlet, başlıca işlevi dış ve iç düşmanlara karşı savaşmak ve alabildiğine coşkulu bir birduyumculuk (unanimisme) sağlamak olan bir mezhep-devlettir. Otoriter bir yönetim biçimi toplumu ezmek ve sessizliğe zorlamakla yetinebilir; totaliter devletse, tersine konuşturur, seferber eder, coşturur onu; özdeşleştirir kendini toplumla, bir yandan da topluma kendisiyle özdeşleşmesini buyurur. Tam anlamıyla totaliter olan devlet ya da toplum yoktur; çünkü totaliter bir yönetimde devlet, siyasal toplum ve sivil toplum bir partinin ya da erki sonsuz bir iktidar çarkının içinde birbiriyle kaynaşır. Bu kaynaşmayı başka yönetim biçimlerinde de görebiliriz, örneğin Latin Amerikan ulusçu-halkçı yönetimleri gibi, ancak bunlarda söz konusu kaynaşma kısmen gerçekleşir, Arjantin’deki Peroncu yönetim biçimine ya da Peru’daki Velasco yönetimine totaliter, hatta faşist demek bu nedenle bütünüyle yanlış olmaz. Buna karşılık, otoriter bir yönetim biçiminin toplumu seferber etmediği, Şili’de General Pinochet’nin diktatörlüğünde olduğu gibi, siyasal ve toplumsal eylemin ideolojik olmaktan çok baskıcı olduğu yerlerde totalitarizmden söz etmek yanlış olur.  </p>
			<p class="paragraf">Totaliter yönetim biçimleri yalnızca önderin, partinin ve halkın kusursuz bir uyumuna indirgenemez; aralıksız düşman ihbarı, gözetleme, baskı, iç muhalifin dış düşmanların hizmetindeki bir haine dönüştürülmesi de halka açıklanan birduyumculuk denli önemlidir. Devrim kurulları, siyasal polis, çarpışma birlikleri, partinin militanları bilinçleri oyalarken, aynı zamanda da çıkarları başka başka biçimlere sokan bir muhalife karşı girişilecek amaçsız bir savaş için seferber olmuştur hep. Eski despotlukların dinginliğine hiçbir zaman sahip olmayan totaliter yönetim biçimlerinin bağrında savaş yatar. Çünkü totalitarizmler hem toplumsal hareketlerin hem de düzen kurucuların mirasçılarıdır, ayrıca gerçek varlıklarını ortadan kaldırmaya çalıştıkları ve dedeleri gibi gördükleri toplumsal aktörleri içlerine alıp yok etmekten bir türlü vazgeçmezler.  </p>
			<p class="paragraf">Bu çözümleme, Sovyet Birliği’nin üretimin toplu yönetimi adına çatışmalara el koyma amacında olan yeni sınıfı bürokrasiyi kötüleyen Troçkicilerin çözümlemesinden çok uzaktır. Toplumsal gerçekliğin ve siyasal iradenin birbiriyle bütün bütüne uyuştuğu bir saydam toplum imgesi kendi içinde bile, daha çok totaliter bir iktidar kurma amacına yönelik ideolojilere karşıttır, çünkü toplumsal çatışmaların dışa vurulmasını doğrular. Oysa üstesinden gelinemeyecek toplumsal çatışmaların siyasal olarak yönetilmediği demokrasi yoktur; Claude Lefort, Troçkici çözümlemelerin yalnızca zayıflığını değil, aynı zamanda, hatta daha çok, totaliter anlayışla suç ortaklığı yaptığını açıkça göstermiştir. Totalitarizmlerin eleştirel çözümlemesi devletin, siyasal sistemin ve toplumsal aktörlerin özerkliklerinin tanınmasına götürür bizi ister istemez.  </p>
			<p class="paragraf">XX. yüzyıl üç tarihsel totaliter yönetim biçimi örneğine tanık olmuştur. İlki pazarın, sermayenin, sanatın, hatta bilimin ırk ayrımı gözetmeyen evrenselciliğine ya da çokuluslu imparatorluğa karşıt olarak ulusal ya da etnik bir öz getiren <span class="CharOverride-6">ulusçu </span>totalitarizmlerdir. Fransız Devrimi’nin getirdiği usçu ya da modernleştirici ulus anlayışının yerine geçen bu modernlik-karşıtı ulusçuluk XIX. yüzyılın sonlarında doğmuştur. Değişik koşullarda değişik özellikleri olsa da, <span class="CharOverride-6">faşizmler</span>in hepsi bu genel temaya bağlanırlar ve Akdeniz ve Ortadoğu ülkelerindeki otoriter, korporatist ve gelenekçi ulusçulukları örnek alırlar kendilerine. Sonradan tam anlamıyla ulusçuluğu benimseyen komünist yönetici Başkan Miloseviç’in etnik temizlik politikasıyla doksanlı yıllarda en yetkin örneğini verdiği ulusçu totalitarizmlerin ortaya çıkmasında Sovyet İmparatorluğu’nun parçalanması ve Yugoslavya’nın bölünmesi de önemli etkendir.  </p>
			<p class="paragraf">İkinci totalitarizm örneği ilk örnekten fazla farklı değildir, çünkü bu örnek de tarihsel bir varoluşa dayanır, ama bu kez söz konusu olan bir ulus değil, bir <span class="CharOverride-6">din</span>dir. Bu, mezhep-devletin toplumun bütünü üzerinde çok daha mutlak bir denetim kurmasına götürür bizi. Özünde toplumsal ve demokratik bir kurtuluş hareketi olan 1979 İran Devrimi büyük bir hızla –özellikle İran-Irak savaşı başladıktan sonra–, gözetleme, seferberlik ve baskı memurlarından, başka bir deyişle Devrimin Muhafızları’ndan oluşan yoğun bir ağla halkı kuşatan teokratik bir totaliterliğe dönüşmüştür. Gilles Kepel Hıristiyanlarda, Yahudilerde, Müslümanlarda ve daha yakın bir tarihte Hindularda görülen otoriter dinsel hareketlerin koşutluğu üzerinde durmuştur özellikle. Ancak hangi din olursa olsun, dinleri böyle hareketlerle özdeşleştiremeyeceğimize göre, bu hareketleri dinsel hareketler olarak tanımlamaktansa, totaliter siyasal yönetim biçimleri olarak tanımlamak daha doğru olacaktır.  </p>
			<p class="paragraf">Totaliterliğin üçüncü örneğiyse ilk iki örnek gibi öznelci değildir; ne bir ırk, ne bir ulus ne de bir inanç adına konuşur; tersine nesnelcidir ve ilerlemenin, usun ve modernleşmenin temsilcisi olarak gösterir kendini. <span class="CharOverride-6">Komünist</span> yönetim biçimleri tarihin ebesi olma amacında olan <span class="CharOverride-6">modernleştirici</span> totalitarizmlerdir. Aydınlanmış despotluğun yeni bir biçimi değildir bunlar, çünkü kimi çevre ülkelerde emperyalist ve sömürgeci bir egemenlikle özdeşleştirilen bir düşman sınıfa karşı kullanılmak üzere toplumsal bir seferberlik ve ideolojik bir söylem gerektirir.  </p>
			<p class="paragraf">Hangi örnek olursa olsun, bu totalitarizmlerin hepsi uzun vadede olumlu ekonomik ya da kültürel sonuçlar doğurabilir. Nazizm 1929 bunalımında ciddi bir biçimde yara alan Alman ekonomisini düzeltmiştir; İkinci Dünya Savaşı’ndan sonra Sovyet ekonomisinde de birtakım iyileşmeler görülür, uzaya ilk insanı Sovyetler’in yollaması o dönemlere rastlar ve bu iyileşmelerin bir göstergesidir. Kuzey Kore önemli bir sanayi gelişmesine tanık olmuştur; Küba da eğitim düzeyini yükseltmiş, birçok hekimin ülkeden ayrılmasına karşın, halkının sağlık koşullarını iyileştirmiştir. Bir süre sonra, kitabın son kesiminde savunacağımız düşünceyi şimdiden söyleyebiliriz o halde; gelişme ve demokrasi birbirinden ayrılamaz, totalitarizmse bir iç gelişmenin oluşmasında aşılamaz bir engeldir, çünkü bağımsız ve dolayısıyla yenilik getirmeye elverişli ekonomik ve kültürel aktörlerin oluşumuna izin vermez. Totaliter yönetim biçimleri başlattıkları savaşın içine gömülmeseler bile, sivil toplumun ve siyasal toplumun özerk varoluşlarını tanımaya karşı geldiklerinden sürekli zarar görürler.  </p>
			<p class="paragraf">İşte bunlardır totaliter yönetim biçimlerinin genel nitelikleri; bunların arasındaki en önemli nitelik de devletin toplumu içine alıp yok etmesi ve onun adına konuşmasıdır. Bu tanım totaliterliği askerilikle özdeşleştiren tanımdan uzaklaştırır bizi. Askeri erkin hep siyasal erke bağımlı kaldığı Sovyetler Birliği’ni militarist olarak nitelendiremeyiz. Buna karşılık, Kore’de ve Çin’de kaba bir işgali benimsetmiş emperyalist Japonya totalitarizmden çok militaristliğe örnek oluşturur –fazla derine inilmedikçe söz konusu iki kavramı bütünüyle birbirinden ayırmak gerekmese de. Ayrıca 1964’te Brezilya’da, 1966’da ve 1976’da Arjantin ’de, 1973’te Şili ve Uruguay’da kurulan askeri diktatörlükler totaliter değil, yalnızca otoriter olmuştur. Buna karşılık, Paraguay ’da General Stroessner’in askeri diktatörlüğünün totaliter bir görünümü vardır, çünkü halk bir yandan seferber edilmiştir, bir yandan da <span class="CharOverride-6">Colorado</span> Partisi aracılığıyla sıkı sıkı gözetlenmiştir.  </p>
			<p class="paragraf">Hannah Arendt’in savı benim burada sunduğum savdan çok daha uç noktadadır. Totaliterliği, Le Bon’un ve Freud’un kitlelerin ruhsal yapısı hakkındaki düşüncelerinden yararlanarak, sınıfların ortadan kalkması ve kitlelerin gelişmesi biçiminde tanımlar. “Sınıfların koruyucu duvarlarının yıkılışı, tüm partilerden uzakta uyuklayan çoğunluğu kızgın bireylerden oluşan büyük biçimsiz tek bir kitleye dönüştürür.” (<span class="CharOverride-6">Le Système totalitaire</span>, s. 37.) Arendt bu sav üzerinde durur, değiştirir ve daha inandırıcı bir biçimde, totaliter yönetim biçimlerinin terör yoluyla doğanın ya da tarihin bir yasasını yerine getirmek ve böylelikle aktörleri ve öznelliklerini ortadan kaldırmak istediğini de gösterecek biçimde yeniden sunar: “Totaliter yasallık, yasaya uygunluğu hiçe saymasıyla ve yeryüzünde adaletin doğrudan egemenliğini kuracağını ileri sürmesiyle, tarihin ya da doğanın yasasını yerine getirir, ancak bunu bireysel davranış açısından iyi ya da kötü başlıkları altında toplamaz” (s. 206).  </p>
			<p class="paragraf">Yine de halkın duygu ya da talepleriyle, yapısı bozulmuş, baskı görmüş ve kullanılmış bir topluma baştan aşağıya uymayacak bir yönetim biçiminin ideolojisini alabildiğine kesin bir biçimde birbirinden ayırmanın tehlikeli olduğunu düşünüyorum. Michel Wieviorka’nın benzetmesiyle söyleyecek olursak, 1918 yenilgisinde büyük yaralar almadan önce doruk noktasına ulaşan Alman ulusçuluğuyla Nazi yönetim biçiminin ırkçı ideolojisi arasındaki fark, düz tümceyle “devrik” tümce arasındaki fark gibidir; aynı biçimde Fidel Castro’nun totaliter yönetim biçimi, Martí’nin esinlediği emperyalizm-karşıtı ulusçuluğa dayanır; komünist yönetim biçimleri de toplumsal ve ulusal bir kurtuluş iradesini totaliter bir egemenlik çarkına dönüştürmüştür. Nazi hareketini yönlendiren kitle büyük işletmelerden ve büyük kentlerden atılmış ufak tefek kitlelerden oluşmamıştır; tersine kendilerini ekonomik ve siyasal bunalımın eşiğinde duyumsayan gelenekçi ve ulusçu kategorilerdir savunmacı bir ulusçuluğu halkçı, ulusçu ve –kabul etmek gerekir ki– kendilerini özel bir toplumsal kategorinin temsilcileri olarak görmeyen ve ırklarının arılığını savunma iradelerini Yahudilere karşı duydukları nefretle dile getiren toplumsal sınıf-dışı kitlelerin yönetimindeki ırkçı bir harekete bağımlı bir katılıma dönüştüren. Nazi yönetim biçimi, komünist yönetim biçimine göre, savaşla ve açık şiddetle daha çok özdeşleşmiştir; ayrıca Franz Neumann’ın şöyle bir değindiği, Karl Bracher’in de açıkça gösterdiği gibi partiye, bürokrasiye, sanayiye ve orduya göreli olarak büyük bir özerklik vererek yine komünist biçime göre daha zayıf bir bütünleşme sağlamıştır. Toplumsal aktörlerin böylece, terörü kendilerine maşa eden siyasal ideologların kullandığı kitlelere dönüşmesi, Laski’nin belirttiği gibi, büyük bir sanayi gücü olan Almanya’nın Fransız Devrimi gibi bir devrim geçirmemiş, Büyük Britanya’da ve Fransa’da olduğu gibi alttan başlayan bir ulusal birleşme hareketini yaşamamış, böylelikle de modernlik-karşıtı geleneksel seçkinlerden bir türlü kurtulamamış ve askeriliğe büyük bir güç kazandırmış olmasıyla açıklanır. Ancak tıpkı komünist ya da İslamcı yönetim biçimlerinde olduğu gibi, Almanya örneğinde bile, totaliterliği hem yararlandığı hem de zarar verdiği toplumsal hareketlerden, aynı zamanda da oluşumunu engellediği özerk toplumsal aktörlerden ayırmak olanaksızdır.  </p>
			<p class="paragraf">Totalitarizm örnekleri içinde, az önce birbirinden ayırdığımız iki yönetim biçimi kategorisi vardır: <span class="CharOverride-6">nesnelci</span> totalitarizmler ve <span class="CharOverride-6">öznelci</span> totalitarizmler. Komünizmden çıkmış ülkelerin deneyimi, totaliter yönetimlerinin –söz konusu ülkelerde totaliterliğin eski ve genelde basit bir otoriter erkin yönetimine geçemeyecek denli ilerlemiş olduğunu göz ardı etmemek gerekir– aktörlerin kişiliğini fazla etkilemediğini göstermiştir. İdeolojik yeni-komünist hareketlerin zayıflaması –Rusya’da bile–, Orta Avrupa’da eski yönetim biçimlerine başvurunun birdenbire kesilmesi ya da Sırbistan veya Hırvatistan’da komünizmin yerini ulusçuluğa bırakması kanıtlar bunu. Polonya ya da Macaristan’da (bu ülkelerde önemli bir özel sektör oluşmuştur) olduğu ölçüde Rusya’da da (burada vurgunculuk, karaborsa ve mafya gerçek işletmecilere göre daha çok gelişmiştir, bu da halkçı bir tepkiye yol açmaktadır) devletçi bir ideolojinin kolayca yerini salt ekonomik değerlere karşı duyulan aşırı bir hayranlığa bıraktığı gözlemlenir. Öznelci totalitarizmlerse, öznelci monarşilerin tersine aktörlerin kişiliğini epey etkiler, bu da uzun vadede eskiye dönüşün olasılığını arttırır. Nazi ve Japon yönetim biçimleri askeri yenilgilerinden sonra bir Amerikan işgaline hedef olmuşlardır –Almanya ayrıca Sovyet, İngiliz ve Fransız işgallerine de hedef olmuştur–; bu da söz konusu ülkelerde toplumun baştan aşağıya değişmesine, totaliterliğin olası bir yeniden doğuşundan kaygılanan galip tarafın gerekli gördüğü toplumsal ve kültürel anlamda bir yeniden yapılanmaya yol açmıştır.  </p>
			<p class="paragraf">Demokrasi üzerine yazdığım bu kitapta totaliterliği tanımlamayı gerekli gördüm, çünkü son yarım yüzyıldır demokrasi her şeyden önce totaliterliğe karşı direnme biçiminde tanımlanmaktadır. Bu tanım, olumsuz özgürlük konusunda “İngiliz” düşüncesine, özellikle de Berlin’in ve Popper’in düşüncelerine büyük bir önem kazandırmakta ve Sartori’yle Dahl’un Amerika Birleşik Devletleri’yle Avrupa’da neden bu denli etkili olduklarını açıklamaktadır. Bugün cumhuriyetçi yönetim biçimleri benimsenmişken, kim demokrasiyle aristokrasi ya da XVIII. yüzyılda Montesqieu’nün yaptığı gibi, cumhuriyetçi yönetim biçimleriyle monarşiler ve despotluklar arasında karşıtlık kurmaya uğraşır ki? Buna karşılık, 1929’daki büyük ekonomik bunalımdan Polonya’daki Solidarnoşç ayaklanmasına, sonra da Gorbaçov’un Perestroyka’sına dek uzanan bu yarım yüzyıla batı demokrasilerinin faşist, sonra da komünist totalitarizmlere karşı verdiği mücadele egemen olmuştur. Ancak bu düşünceyi, yine son yarım yüzyılın olaylarından, sömürge imparatorluklarının ve ulusal kurtuluş hareketlerinin çöküşüne öncelikli bir önem kazandıran düşünceden belirgin bir biçimde ayırmak gerekir. Ancak bu, sömürge imparatorluklarının çöküşünü, bağımsızlıklarını kazanan üçüncüdünyada, özellikle de en çok dev Çin’de yaygınlaşmış totalitarizm çerçevesinde ele almak pahasına önemsenmeyecek ölçüde indirgemek anlamına gelmemelidir. Böylece salt siyasal bir görüngünün bu dönem süresince gerçekleşen toplumsal değişikliklerin hepsinden önce geldiği sonucuna varırız. Bu önceliği durmaksızın belirtmiş liberaller –daha önce andığımız İngiliz düşünürler ve Fransa’da Raymon Aron gibi–, Marx’ın, onun döneminde kısmen doğru olan ancak içinde bulunduğumuz dönemde yanlış olan politikayı toplumsal-ekonomik amaçlarla belirleme düşüncesini körü körüne uygulamaya çabalayan Marxçılara karşı düşünsel anlamda büyük bir utku elde etmişlerdir. Siyasal düşünce, özellikle Hannah Arendt’e göre, demokrasi düşüncesine –devrim düşüncesine değil– birincil derecede önemli bir yer verir, çünkü totaliterliğin gerçek muhalifi demokrasidir, devrim değil; yozlaşmış devrimden ne denli söz edersek edelim sonu totaliterliğe varan siyasal örnekten uzaklaşamadığımızı Troçki’yle birlikte öğrendik artık.  </p>
			<p class="arabaslik_sol">Refah devleti  </p>
			<p class="paragbas">Totaliterliğin demokratik eleştirisi, devlete kimsenin totaliter diyerek suçlayamayacağı yeni yeni biçimler kazandırmaya dek varabilir mi? Sosyal-demokrat politika ve refah devletinin gelişmesi, devleti totaliter bir despotlukla aynı olmamakla beraber sonu Jürgen Habermas’ın dediği gibi yaşantı alanının sömürgeleştirilmesine varacak biçimde toplumsal ve özel yaşama el koymaya sürükleyebilir mi? Michel Foucault ve ondan esinlenenler epey geliştirmişlerdir bu temayı: devlet müdahalesinin kategorileri giderek yaşantının yerini alır; bizler devletin sigorta ya da denetim yoluyla ‘biz oldurduğu’ bizleriz. Eğitim, sağlık ve toplumsal yardım alanlarında rahatça görebiliriz bunu. Kimliğimiz basit bir nüfusbilimsel imlemeden başka bir şey değildir: Cinsiyet, yaş, doğum yeri ve tarihi, meslek; davranış tahminlerine dönüşmüş yönetimsel kategorilerce oluşturulur. Öğrenimimiz, oturduğumuz yerin kira mı yoksa kendimizin mi olduğu, hatta belki de bakım gördüğümüz hastane... Bunların hepsi toplumsal düzeyimizi gösterir. Zamanımızda, daha çok bilimsel araştırmalar için tutulan fişlerin sayısı ve türleri öylesine artmıştır ve bu araştırmalar sayesinde ortaya çıkan sorunlar öylesine büyüktür ki, kişisel bilgilerin gizliliğinin korunması için birtakım komisyonlar oluşturulmuştur. Bilimsel yönteme ve idari düzenlenime özgü bu bireycileştirme-karşıtı yaklaşım demokrasi için bir tehdit midir? Kişisel kimlik ve yaşanmış deneyim, devletin kurumlarının, ekonomik ya da bilimsel kurumların müdahalesiyle birtakım sınıflandırmalara sokularak zarar görür mü?  </p>
			<p class="paragraf">Bu kaygıların temeli stratejik eylemle iletişimi destekleyen eylem, ya da daha geleneksel terimlerle, ussallaştırmayla kişisel özerklik arasındaki karşıtlığa dek uzanır. Ussallaştırmanın ilkesini bile kınayan aşırı bir karşı-kültürel ideolojiye karşı gelirsek, toplumun ussallaşmış düzenlenimiyle yaşantının özerkliği arasındaki sınırı nereden çizeriz? Sonuçta zorunlu öğrenim ve aşılanma da bireysel özgürlüğe zarar vermez mi? Burada ödevin, bir hakkı ve fırsat eşitliğine giden yolda yoksulluğun, bilgisizliğin ya da boşinançların yarattığı engelleri aşma şansını kullanmak olduğunu söyleyebiliriz pekâlâ. Öyleyse bu zorunluluklar yurttaşlığın somut biçimlerindendir, hem bunlar vergi ödeme ya da özellikle savaş zamanında askere gitme ödevlerine göre çok daha kolayca kabul görür. Toplum politikalarının büyük bir bölümü eşitsizliği azaltmayı, hatta Batı Avrupa’da olduğu gibi yüksek bir düzeye ulaşmış ve düzeyi sürekli yükselen belli bir gelir dağılımını hedefler, bu konuda temel gereksinim mallarından elde edilen dolaylı gelir oranının birkaç yılda dörtte birden üçte bire düştüğü –öğretime aktarılan kamu ödenekleri de bütünüyle hesaba katıldığında bu oran daha da düşecektir– Fransa’yı örnek verebiliriz. Öyleyse refah devletinin eyleminin kendisinden değil, bu eylem süresince bir yandan yardım görenlerin yaderklileşmesinden (hétéronomisation), öte yandan da dağılım ölçeğinin iyi ayarlanamamasından kaygılanmalıyız.  </p>
			<p class="paragraf">Yine de dağılım ölçeği konusu bizi en az kaygılandıran şey olmalıdır. Öğretimin parasız olmasının doğurduğu birtakım eşitsizlikler olduğu doğrudur, çünkü en uzun süre okuyanlar hali vakti yerinde olan ailelerin çocuklarıdır ve örneğin Fransa’da, en büyük okulların öğrencileri, çoğunluğu hali vakti yerinde olan ailelerin çocukları olmalarına karşın, geleceğin memurları olarak belli bir ücret alırlar. Yığınla toplumsal güvenlik sistemi oluşturulmasına karşın, sağlığa yönelik devlet harcamalarının eşit bir biçimde dağılmadığı da doğrudur, çünkü toplumun üst kesimlerindekiler bu harcamalardan daha iyi yararlanırlar ve daha çok uzman hekimlere danışırlar. Kısacası, dağılım ölçeğine ilişkin eleştiri yerindedir, ancak sınırlı olmalıdır, çünkü unutulmamalıdır ki, sağlığa ve eğitime daha liberal bir biçimde ödenek ayrılması, on milyonlarca kişinin uygun bir sağlık sigortası sisteminde olmadığı Amerikan sağlık sisteminin gösterdiği gibi çok daha büyük eşitsizlikler doğurur.  </p>
			<p class="paragraf">Buna karşılık, yoksulluğun, işsizliğin ve hastalığın kişilik üzerindeki yıkıcı etkilerini göz önünde bulundurmayan ve bireylerin zorunlu girişimciliği üzerine olan aşırı-liberal söyleme katılmasak bile, yardım görenlerin yaderklileşmesi tehlikesinin büyük bir tehlike oluşturduğu bir gerçektir. Asıl sorun şudur: devletin en yoksun kategorilere, bireysel ve toplu bir eylemi gerçekleştirmek için en az olanağa sahip olanlara yardım etmesi, yurttaşların ortak yaşama etkin bir biçimde katılımına dayanan demokrasiyi zayıflatmaz mı? Duguit’in yaklaşımları gibi toplumbilimsel hukuk yaklaşımları, toplumun çıkarına, dolayısıyla da dayanışmaya öncelik vererek, Évelyne Pisier’nin gösterdiği gibi, tersini amaçlamalarına karşın, devlete daha büyük bir erk kazandırmışlardır. Bu, toplum hukukunun, betimleyici anlamda yeni bir yorumunu getirir. Kısacası erk bağlarına bağımlı bireyi ve öbeği korumanın bir yolu olarak görebiliriz toplum hukukunu; ancak bir toplumsal ve ulusal bütünleşme aracı olarak da görebiliriz.  </p>
			<p class="paragraf">Toplum politikalarındaki bu belirsizlik, sosyal-demok rasinin siyasal erke örgütlü bir toplumsal aktörün, sözgelimi işçi hareketinin egemen olması biçiminde yorumlandığı gibi, devletin ekonomik bağlara müdahalesi biçiminde yorumlarsak siyasal düzlemde de görülür. Refah devleti üç büyük hukuk kuralı kategorisinden herhangi birinin alanına girebilir; bu ya en genel anlamıyla düzeni sağlamayı amaçlayan <span class="CharOverride-6">bütünleştirici</span> hukuk; ya ne olursa olsun, aynı toplumsal bütüne katılmak durumunda olan aktörlerin farklı ya da karşıt çıkarları arasındaki ilişkileri düzenleyen <span class="CharOverride-6">sözleşmeci</span> hukuk; ya da bireyleri, azınlıkları, hatta çoğunluktaki grupları devletin kendisinin erkine karşı ya da tüm öteki toplumsal egemenlik biçimlerine karşı savunan <span class="CharOverride-6">koruyucu</span> hukuktur. Bu yönelimlerden her birinin önemi, hukuki önceliğin bulunduğu yere göre değişir: hukuki öncelik devletle ilgiliyse, hukuk daha çok bütünleştirici olur; örgütlü çıkar gruplarıyla ilgiliyse, sözleşmeci olur; kamuoyu hareketleriyle –örgütlü ya da değil– ilgiliyse, daha çok bireysel hakları savunmaya yönelir. Bununla beraber, hukukun özel, kategorik birtakım ölçekler yoluyla en kolay bütünleşme iradesini yaydığını söyleyebiliriz, çünkü sözleşmeci irade daha genel çatışmalarda, hukukun koruyuculuk rolüyse genel ilkeler düzeyinde belirir.  </p>
			<p class="paragraf">Öyleyse kategorik ölçeklerdense, hakların kesinleşmesini ve küresel çözüm arayışlarını yeğlemek gerektiğini söyleyerek devletin toplumsal müdahalelerine ilişkin soruya verilecek en güzel yanıtı vermiş oluruz. İşsizliğin “toplumsal” açıdan ele alınması büyük ölçüde olumsuz sonuçlar doğurur, çünkü gerçek mesleki ufuklardan yoksun stajlar ve parasal yardımlar bu olanaklardan yararlananların toplumdışılıklarını artırma tehlikesi taşır. Buna karşılık, yalnızca demokratik tartışma işsizliğe karşı, çalışmanın artmasıyla, paylaşılmasıyla ya da istihdamın ve ödülün başka bir dönüşümüyle bütüncül bir eylem oluşmasına yol açar. Bu tür küresel politikaların hazırlanmasını ve uygulanmasını engelleyen, ussallaştırmanın aşırı etkisi değil, siyasal düşünce ve eylemin güçsüzlüğüdür. Özel yaşamın sömürgeleşmesi dediğimiz şey, toplumsal sorunları ortaya döküp onlara siyasal çözümler getirmekteki yetersizliğimizin sonucundan başka bir şey değildir. Ve bu koşullar altında refah devleti tüm zayıflıklarına karşın, nüfusun sürekli artan bir bölümünü acımasızca dışlayan pazar yargısından daha iyidir.  </p>
			<p class="paragraf">Demokrasi ancak toplumsal sorunlar, serbest seçimle gelmiş hükümetlerin gönüllü müdahalesiyle değişebilecek toplumsal bağların anlatımı olarak tanındığında var olur. Oysa yaşanmış sorun ve durumların çoğu, kaynakların belli bir dağılımının, daha somut bir deyişle belli bir politikanın sonucu olarak tanınmamıştır. Yaşantı alanını ussallaştırmayla karşıtlaştırırsak, siyasal alanı daha da çok zayıflatırız; toplumsal bağlara ve başka bir politika hazırlama olasılığına her tür başvurudan uzaklaştıkça uzaklaşırız. İşsizliğin en üst düzeyde etkili olduğu ülkelerde, işsizlik çoğunlukla bu ülkelerin ve özellikle yurttaşlarının pek etki edemediği uluslararası bir konjonktürün sonucu olarak, kötü bir yazgı olarak kabul edilmiştir. İspanya’daki ya da İtalya’daki ekonomik etkinliğin gelişmesini, dolayısıyla da iş olanaklarının artmasını yenin ve doların yükselmesine ya da Alman ya da Fransız pazarının yeniden canlanmasına bağlamak gibi bir şeydir bu. İşsizliğin sonuçlarının ruhsal bir betimlemesine yalnızca konjonktür bakımından yapılan bir çözümleme de eklenince kendimizi, tüm eyleme geçme olasılıklarından yoksun bırakıldığımız ve kamuoyunun hiçbir zaman seçimlerin önüne geçemeyeceği, kısacası demokratik olmayan bir ortamda buluruz. Batı ülkelerinde demokrasinin zayıflamasındaki en büyük etken, her şeyden önce siyasal düşüncenin zayıflaması ve partilerin artık var olmayan durumlara ilişkin çözümlemelere ve çözümlere bağlılığı sonucunda toplumsal sorunların politika dışında tutulmasıdır.  </p>
			<p class="paragraf">Doğal hak düşüncesinden toplumsal haklar düşüncesine geçmemizi sağlayan, ya da daha çok doğal hakkı yalnızca genel ilkeler düzeyinde değil, aynı zamanda somut toplumsal durumlarda da savunarak destekleyen uzun evrime bir son vermek tehlikeli olurdu. Özgürlük düşüncesi, yalnızca yurttaşlık haklarını değil, aynı zamanda –ücretli bireyin istihdamcının sonsuz kültürüne bağımlı olduğu zamanları anımsarsak– toplu iş sözleşmelerini de benimsettiğinde güçlenmiştir. Bugün doğal hakların savunulacağı alanlar, kent yaşamı alanı, kişinin ahlak davranışlarının alanı ve özellikle kültürel sanayiler, sağlık ve eğitim alanlarıdır. Ne olursa olsun, genel haklarla, azınlıkları birtakım sınırlar içinde normalleştirmeyi ve çoğunluğun güvenliğini sağlamayı amaçlayacak idari kuralları karşıtlaştırmak yeterli değildir; özellikle, yalnızca kurban olarak değil, aktör olarak da tanınması gerekenlerin anlatım ve girişim olanaklarını artırmak da gereklidir. Siyasal alanın bu biçimde genişlemesi basit bir tepkiyle elde edilebilecek bir sonuç değildir; böyle bir genişleme, daha önce birçok ülkede, özellikle de Amerika Birleşik Devletleri’nde, eşcinsellerin kurbanı oldukları ayrımcılık konusunda gördüğümüz gibi, kendi başına dikkat çeken ortamların eylemiyle benimsenecektir. Korunması ve desteklenmesi gereken, yaşantı alanı değil, yönetilen ya da dışlanan kategorilerin eylem yapabilme olanağıdır. Karşı çıkılması gereken, ussallaşma değil, olasılık dünyasının gereklilik evreni lehine değer kaybetmesi, dolayısıyla da salt ekonomik politikaların toplumsal yardım ölçeklerinden uzaklaşmasıdır. Temel özgürlüklere saygı duyulan yerlerde demokrasinin geleceği her şeyden önce siyasal yaşamın, yeni toplumsal hareketlerin oluşumu ve toplumsal ve siyasal çözümlemenin yenilenmesi yoluyla yeniden düzenlenmesine bağlıdır.  </p>
			<p class="paragraf">Sosyal-demokrat politikaların yeni-korporatizmlere doğru ve çıkar gruplarını devletin içinde desteklemeye doğru yönelip gerilediğini ve hızla tüketim sektörleri için devlet ödeneklerine dönüştüğünü gözlemledik. Aynı zamanda hem üretim hem tüketim hem de dağıtım toplumu olarak algılanan toplumumuzu yeniden, genel bir bakış açısıyla, yeni toplumsal ve siyasal aktörleri ve tanımlanması ve geliştirilmesi aydınlara düşen yeni yatırımları açığa çıkartacak biçimde ele almalıyız. Demokrasinin geleceği, devletin dağıttığı iç kazanç payından çok, bizim ne ölçüde yeni bir toplum türünün aktörleri olarak davrandığımıza, eşitsizlikleri azaltan bir politika seçmek konusunda ne ölçüde başarılı olduğumuza ve siyasal tartışmaları ne ölçüde canlandırdığımıza bağlıdır. Bizim, refah devletini eleştirmekten çok, toplum politikalarına iyileştirici bir rol kazandırmak amacıyla, eşitsizlikleri azaltacak ve olası en çok sayıda kişinin güvenliğini ve özgürlüğünü koruyacak yeni üretim biçimleri ve yeni toplumsal çatışmalar tasarlamaya gereksinimimiz vardır.  </p>
			<p class="arabaslik_sol">Demokrasinin zayıflaması  </p>
			<p class="paragbas">Demokrasinin tarihine bu biçimde baktığımızda sonuç ne olmalı? Son olarak birbirine karşıt iki düşünce ortaya çıkar. Bunlardan ilki –ilk olarak benimsediğimiz düşünce budur–, demokrasinin üç temel boyutunun birbiri ardı sıra belirmesidir: yurttaşlık, devlet erkinin sınırlanması ve temsilcilik, bunun sonucunda da giderek daha eksiksiz biçimde ortaya çıkan demokrasi görünümleri. Önce halk egemenliği kesinleşti ve ulus-devlet oluştu, özellikle Amerika Birleşik Devletleri ve Fransa’da; sonra denetim altındaki demokrasilerde cumhuriyetçi ilkeyle liberal ilke birleşti, bunun en yetkin örneği XIX. yüzyıldaki Britanya siyasal sistemidir; son olarak da hem cumhuriyetçi, hem liberal hem de toplumsal bir temsili kitle demokrasisi geldi ve XX. yüzyıl demokrasi anlayışına, Roosevelt’in New Deal’inden (Yeni Düzen), Fransız Halk Cephesi’ne ve demokratikleşmek isteyip de “dünyanın en büyük demokrasisi”ne başvuran Orta Doğu Avrupa ülkelerinin ya da Latin Amerika ülkelerinin, Hindistan’ın örnek almaya çalıştığı İngiliz <span class="CharOverride-6">Welfare State</span>’in oluşumuna ya da demokrasi için büyük savaşlar vermiş ve hâlâ vermekte olan ülkelere –birbirinden uzak iki ülkeyi örnek verecek olursak, Güney Kore ya da Güney Afrika gibi– dek damgasını vurdu. Ancak bu olumlu varsayım hemen ardından olumsuz bir soruyu getirir. Birbirini izleyen bu üç bileşene bir de bütünüyle demokratik bir siyasal düşüncenin eklenmesi, sonuçta demokrasinin hızla zayıfladığı bir ortama sürüklemez mi bizi? Demokrasi en güzel günlerini, doğduğu zamanlarda, hatta belki de Atina’da, ya da daha yakın bir tarihte, Amerikan Anayasası ve İnsan ve Yurttaş Hakları Bildirgesi hazırlanırken, Büyük Britanya <span class="CharOverride-6">Bill of Rights</span>’ın ışıkları altındayken geçirmemiş midir? XVIII. yüzyıl cumhuriyetçi düşüncenin utkusuna, XIX. yüzyıl sınırlı demokrasilerin önce başarısına, sonra da bolluğuna ve XX. yüzyıl önce otoriter yönetim biçimlerinin yaygınlaşmasına, sonra da en zengin toplumlarda siyasal kayıtsızlığın artmasına tanık olmamışlar mıdır? Demokrasiye hep aynı sözlerle saygı gösterilmesi, John Dunn’un ince bir alayla söylediği gibi, demokratik düşüncenin hayranlık duyulduğu ölçüde olanaksız olduğu da bilinen bir dolaysız yönetim ülküsüne doğru düşüşünü örtmek için değil midir? Politika tüketimin ve pazarlamanın eline geçmiş bir durumdayken, birkaç ülkenin, ya da daha çok bu ülkelerin aydın ve siyasal seçkinlerinin –çok dar bir kesiminin– halk egemenliğine ve demokrasiye inancı kaybolmamış mıdır? Siyasal eyleme inancın neredeyse kaybolduğu bir zamanda demokrasinin utkusundan söz edilebilir mi?  </p>
			<p class="paragraf">Bu sorulara yanıt olarak öncelikle bugün, demokratik yönetim biçimlerinin birçoğunda bu ölçütler tam anlamıyla bulunmasa bile, hem cumhuriyetçi hem liberal hem de toplumsal olmayan bir demokrasiyi düşünmenin olanaksız olduğunu belirtelim. Çoğunluğun zorbalığından kaçınmak için uzun zaman basit kurumsal yöntemlere başvuruldu: oy hakkının sınırlanması, yönetici seçkinler sınıfına denetimli erişim, yüksek bir eşraf meclisinin oluşturulması, kayırma ve bozulma, vb. Ancak kitle parti ve sendikalarının oluşturulması, eğitim düzeyinin yukarıya çekilmesi ve kitle tüketiminin yayılması –örneğin kitle iletişiminin gelişmesi– siyasal sistemin iki rolünü, devlet için sahne öncesi makyaj odası olma rolüyle halkın talep ve duygularının anlatımı olma rolünü birbiriyle uyuşturma işini giderek daha da güçleştirdi.  </p>
			<p class="paragraf">Ulusal sorunların artması, büyük çoğunluğun ücretli olduğu bir nüfusun ekonomik bunalımlara ve ekonomik gelişmeye duyarlılığı, öte yandan ekonominin uluslararası bir nitelik kazanması devletle sendika güçlerinin birleşmesinden doğan toplumsal demokrasinin sarsılmasına, hatta çoğu kez bozulmasına yol açtı. Bugünse, demokrasinin öğelerinin birbirinden ayrılması hız kazandı. Yurttaşlık kültürel bir kimliğe, iktidarın temel haklarla sınırlanması özel yaşamın kamu yaşamından ayrılmasına, çıkarların temsili de devletin ve eski toplumsal sınıfların yeni-korporatist biçimde birbiriyle kaynaşmasına dönüştü. Bu üç bileşenin birbirleriyle birleşmesini sağlayan ulus-devlet anlayışı bile, özellikle demokratik düşünce ve eylemin gelişmesine en çok katkıda bulunan Avrupa ülkelerinde zayıfladı. Cumhuriyetçi devlet geri döndürülemez bir gerileme içindedir. Yöreciliklerin devlet eyleminin evrenselciliğinde eriyip gitmesini de kabul edemeyiz artık. Ve totaliter devletlerin egemen olduğu bir yüzyılın sonunda böyle şeyleri yalnızca duymak bile şaşırtıcıdır.  </p>
			<p class="paragraf">Bununla beraber gerileyen, yalnızca bu gururlu –aynı zamanda da modernleştirici– devlet değildir; Büyük Britanya’nın uzun zaman boyunca en etkili örneğini verdiği ve Westminster’ın hâlâ merkezi olarak görüldüğü demokratik ulusal devlet de geriledi. Parlamentoların önemli bir rol oynamasından ötürü siyasal sistem toplumsal yaşamın merkezine yerleşti; devleti doğrudan parlamento denetliyordu ve devletin idari otoritesi de sınırlıydı. Toplumsal aktörler temsil ediliyordu –bu temsil Britanya örneğinde olduğu gibi uzun zaman boyunca küçümsenmeyecek ölçüde sınırlıydı– ve parlamento tartışmaları toplum tartışmalarıydı. Bu arada siyasal sistem, özellikle de Parlamento başlıca rolünü yitirdi. Bu gerileme, Ostrogorski ve Michels’den bu yana partilerin aşırı önemini eleştirenlerin vurguladığı gibi, eskilere dayanır. Ama devlet uluslararası pazarın uyguladığı zorlamaları yanıtlayadururken, partiler de zayıfladı. Siyasal sistem, birçok ülkede gözlemlediğimiz gibi böylesine zayıflarken hâlâ demokrasinin utkusundan söz edebilir miyiz? Otoriter yönetim biçimlerinin çöküşü pek seyrek olarak parlamento tartışmalarının desteklenmesine yol açmıştır.  </p>
			<p class="paragraf">Devlet daha az baskıcı oldu, buna karşın ilerleme kaygısına daha çok düştü; bundan böyle amaçları siyasal değil, daha çok ekonomiktir ve toplumsal baskıları polisten çok dış yatırımların azaltacağına inanmaktadır. Ve doğrusunu isterseniz, dünyanın büyük bir bölümünde göze çarpan değişiklik, toplumsal baskılardaki bu azalmadır. Birçok ülke önemli güçlükler yaşıyor, ama siyasal sahneleri bomboş. Devrimci olsun olmasın siyasal eyleme umut bağlanmaz oldu. Kimileri umutlarını kişisel ekonomik başarıya bağlıyor; kimileri toplum dışına yerleşiyor ve oradan kurtulma umudunu kaybediyor; kimileri de yalnızlığa, yoksulluğa, şiddete ya da suça yöneliyor. Politika, bir türlü özerk bir biçime kavuşamayan hak isteklerini dile getiremeyecek ya da örgütleyemeyecek bir hale geliyor. Siyasal sistem, toplumsal talepleri en zengin ülkelerde gençlerin kültürünün, medyanın bildirilerinin, tüketime duyulan ilginin siyasal olmayan bir yolla dile getirdiği toplumdan soyutlanmaktadır. Buna koşut olarak, devletin ve onun sayesinde uluslararası ekonominin herkesin yaşamı üzerindeki etkisi hâlâ artmaktadır. Öyle ki, cumhuriyetçi devletin zorunlu gerilemesi, politikadan ne boyutta uzaklaşıldığını, “siyasal sınıf”ın bir yana bırakılmasına doğru gidildiğini, sonuçta da demokrasinin içeriğinin ortadan kaldırıldığını görmemize engel olamamaktadır. Demokrasiyi devletin müdahalelerinin sınırlanmasıyla özdeşleştiren yanılgıyla daha fazla yetinemeyiz.  </p>
			<p class="paragraf">Zamanımızın büyük toplumsal sorunlarını adlandırmayı, tartışmayı, dolayısıyla da siyasal bir anlatıma getirmeyi bilmiyoruz hâlâ. Onları hâlâ, XIX. yüzyılın ortalarında, sendika eylemi ve sosyalist düşünce yaygınlaşmadan önce insanseverlerin yaptığı gibi, ahlaki, insancıl bakış açılarıyla algılıyoruz. Demokrasi üzerine bir düşünce, ne denli önemli olursa olsun bir anayasal hukuk çözümlemesiyle sınırlanamaz; devlet, siyasal toplum ve sivil toplum arasında yeni bağlantı arayışlarıyla da yetinemez; öncelikle siyasal tartışmanın ve siyasal kararın kaynağını oluşturması gereken büyük toplumsal ve kültürel sorunların genel niteliklerini sorgulamalıdır. Çünkü demokrasi ancak temsili olmayı bıraktığında, yani sonuçta toplumsal aktörler isteklerini ve umutlarını dile getiremeyecek duruma geldiğinde zayıflar. Yine de, demokrasiyi alabildiğine büyük bir hızla, esinini Aydınlanma felsefesinden alan cumhuriyetçi devlette büründüğü biçimle özdeşleştirecek köktenci bir kötümserliğe kapılmayalım. İnsanla yurttaş arasındaki uyum, daha genel boyutta sistemle aktör arasındaki uyum gibi bozulmuştur. Ama bu katılım demokrasisinin sonu ideal bir halk egemenliğine varacağı gibi, devletin bireyleri totaliter bir biçimde denetlemesine de varabilir; öyleyse bu ayrımı kabul edelim, ama aynı zamanda sınırlayalım da. Bir yandan bir iç hareketle gelişen bilimden üretime dek her kurumun özerkliği artıyor; bir yandan da toplumsal aktör sisteme katılma yollarının değil, kimliğinin ve bu kimliğin öteki aktörlerce ve kurumlarca tanınması için gerekenlerin arayışına düşüyor. Demokratik düzen, başka her tür üst birleştirici ilkenin dışında, öznenin özbildirimiyle (kendi kendini bildirmesiyle) özel toplumsal sistemlerin iç mantıklarının birleşmesi olarak yeniden tanımlanmalıdır. Bir yandan totaliter tehditlerin karşısında, öte yandan yeni-korporatist ya da aşırı-liberal pazarın egemenliğinin karşısında, toplumsal yaşamın parçalanması ya da tersine, otoriter bir biçimde birleşmesi tehlikelerine tek yanıt niteliğinde belirir demokrasi. Hatta aktörün sistemden, yurttaşın devletten bu biçimde ayrılışının, cumhuriyetçi anlayışın hazırladığı, aynı zamanda da en azından sınırladığı bir demokrasiyi sağlamlaştırdığını bile düşünebiliriz.  </p>
			<p class="arabaslik_sol">Demokratik düşüncenin yenilenmesi  </p>
			<p class="paragbas">Çözüme doğru yol aldığımızı, öncelikle demokrasiyi tehdit eden en büyük tehlikelerin ve bu tehlikelere nasıl karşı koyacağımızın bilincinde olmamız göstermektedir.  </p>
			<p class="paragraf">Kişisel özneyi, özgürlüğünü, ama aynı zamanda da belleğini ve totaliter devlete karşı ve daha tehlikesiz koşullarda, toplumun kitle tüketimine indirgenmesine karşı direnişin temeli olan kültürel kimliğini kesin bir biçimde ortaya koymaktır ilk yapmamız gereken. Ekonomik anlamda çalışma konusundaki çatışmalar ve sınıf çatışmaları toplumsal taleplere daha genel bir çerçeve kazandırmak için yetersiz kalır her yerde. Toplumsal sorunların çeşitliliğini kabul edebilir ve siyasal yaşamın, arz ve talebin birbiriyle karşılaşıp uyuşmaya çalıştığı bir siyasal pazar modeline doğru yol aldığını düşünebiliriz. Ancak siyasal, toplumsal, ekonomik sorunların hem daha verimli hem de daha adil bir modern toplum umudunu besleyen birliğinin yerini, pazarların benimsettiği zorlamaların toplu ve kişisel özgürlüğün gereklilikleriyle yüzleşmesine bırakması da buna karşıt bir yorum olarak görülebilir, çünkü toplumsal aktörler –bireyler ya da topluluklar olarak– varoluşlarının anlamını oluşturup korumaya ve bellekleriyle tasarılarını birleştirmeye çalışırken pazar değiş tokuşları en yüksek noktaya çıkarmaya, mal ve bilgi akışını artırmaya çalışır.  </p>
			<p class="paragraf">Demokratik alan bir yüzyıldır, büyük ölçüde ekonomik etkinliğin, çalışma ilişkilerinin alanı olmuştur. Kültürel sanayilerin –eğitim, sağlık ve toplumsal yardım, bilgi– maddi malların üretiminden daha temel bir rolü olduğu sanayileşme-sonrası bir toplumda, hastane de, lise ya da üniversite de, gazete ya da televizyon kanalı da, en azından üretim işletmeleri denli belirler demokrasinin yazgısını. Bu genişlemiş demokratik eyleme kendisi de değişmiş bir siyasal alan uyum gösterebilir ancak. Demokratik yaşam uzun zaman Parlamentoların çevresinde düzenlendi; sonra toplumsal taleplerle siyasal eylem arasındaki bağı kuran partilerin çevresinde düzenlenmeye başlandı; şimdi de demokratik eylemin temelini oluşturan tartışmaların aktarıldığı engin medya dünyasında düzenlenmekte. Bu tartışmaların en canlıları, gebeliğin önlenmesine ve çocuk düşürülmesine karşı yürütülen kampanyalardan bu yana, gen tedavisine, dış döllenmeye, ötanaziye ya da aids hastalarının tedavisine dek tıbbi bakım alanında gerçekleşmiştir. Siyasal partiler ya da sendikalar değil, dernekler, STK’ler (Sivil Toplum Kuruluşları), kamuoyu hareketleri, kimi zaman da toplumsal ya da kültürel hareketler ateşlemiştir bu tartışmaları.  </p>
			<p class="paragraf">Yalnız bu tartışmaların zayıf bir yanı vardır; ekonomik politika hazırlıklarından giderek uzaklaşmışlardır. Bir yanda, hükümetler –Güney ülkelerinde olsun Kuzey ülkelerinde olsun– giderek uluslararası ekonomi sorunlarına gömülmüşler; öte yanda, kamuoyları özel yaşamın sorunlarına, çevre sorunlarını da –özellikle insanlığın ilerlemenin hammaddesine indirgenmiş doğa üzerindeki sürekli artan ve denetimsiz egemenliği sonucunda ortaya çıkan gelecekteki yaşama yönelik tehdidi– göz önünde bulundurarak, giderek artan bir oranda önem vermişlerdir.  </p>
			<p class="paragraf">Daha olası görünen ilk yolu benimsediğimizde –siyasal yaşamın az önce sözünü ettiğimiz siyasal pazar modelini benimsemesi– politikanın düşüşü temasından kurtulmamız güçleşir. Carlo Mongardini, özgürleştirici niteliklerini yadsıyamayacağımız siyasal istenççiliğin düşüşünün aynı zamanda politikayı çıkarlara indirgeyeceğinden ve politikanın toplulukçu boyutunu elinden alacağından, yani bir ortak çıkar aramasına engel olacağından kaygılanır. Ama bu toplulukçu ideoloji artık değerini yitirmemiş midir? Ortak çıkar arayışı kimlik saplantısına dönüşmemiş midir, hem toplulukçu bütünleşme yerine, kişisel özgürlüğün ve insan haklarının kurumsal güvencelerine destek vermemiz gerekmez mi?  </p>
			<p class="paragraf">Demokrasinin temelini kurumlarında değil, kültüründe aramalıyız öyleyse. <span class="CharOverride-6">Demokratik kültür</span> yalnızca demokratik düşüncelerin yayılması anlamına gelmez; eğitim programlarından, televizyon yayınlarından ya da halka yönelik yayımlardan oluşan bir bütün değildir yalnızca; böyle bir yaklaşım, genelleştikçe herkesin daha kolayca edinebileceği ve sonuçta herkesin kendi düşünce ve çıkarlarına uygun olarak kullanacağı bir söyleme indirger iyice demokratik kültürü. İnsanın her tür mutlak erk girişimine –seçimle geçerli kılınsa bile– en sert biçimde direnmesi gerektiğini savunan, aynı zamanda da insandaki kişisel özgürlüğün kurumsal koşullarını belirleme ve koruma iradesini uyaran anlayıştır demokratik kültür. Bugün bir demokratik kültürün iki temel ilkesi vardır: kişisel öznenin özgürlüğü birinci derecede önemli olmalıdır ve bu özel özgürlüğün kamusal koşulları belli olmalıdır. İnsanın yurttaşla özdeşleştirilmesi, XVIII. yüzyılda özgürlük getirmesine karşın, bugün tehlike getirir. Katılıma çağrı, herkesin özgürlüklerinin genişlemesini sağlayacağı yerde, daha çok yabancı olanın dışlanmasını sağlar, hatta geniş bir tüketim toplumunda –Tocqueville’in kaygılandığı– türdeşlik saplantısı güçlü bir dışlama etkenine dönüşmüştür. Günümüzde çok sık karşılaştığımız normalleştirme ya da arılaştırma düşünceleridir öncelikle ötekinin tanınması olarak tanımlanan bir demokratik kültüre yönelmemizdeki en büyük neden. Hem sonra bu demokratik kültürün üzerinde durarak demokrasinin temel sorunlarından uzaklaşmaz, tersine siyasal düşüncenin çekirdeğine doğru ilerleriz.  </p>
		</div>
	</body>
</html>