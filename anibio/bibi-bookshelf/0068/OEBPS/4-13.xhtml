<html xmlns="http://www.w3.org/1999/xhtml">
	<head>
		<title>4-13</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x4" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslikorta1" id="_idParaDest-15">BİRİNCİ BÖLÜM  </p>
			<p class="arabaslik_orta">Modernleşme mi Gelişme mi?  </p>
			<p class="arabaslik_sol">Ekonomik liberallik ve siyasal liberallik  </p>
			<p class="paragbas">Pazar ekonomisiyle siyasal demokrasi birçoklarına madalyonun iki yüzü gibi görünür. İkisinin de ortak yanı mutlak devletin sınırlanması değil midir? Bununla beraber, içinde bulunduğumuz yüzyıla hem otoriter hem de ekonomik bakımdan istenççi devletler egemen olmamış mıdır? Son yirmi yılda bu devlet modelinin çöküşüne, pazar ekonomisinin utkusuna ve demokrasinin –Latin Amerika ülkelerinden birçoğunda olduğu gibi– kovulduğu yerlere geri döndüğüne ya da daha önceden hiç ya da hemen hemen hiç bulunmadığı yerlere –kuruluşundan hemen sonra gerçek bir demokrasiye geçen Çekoslovakya dışında komünizmden çıkmış Avrupa ülkelerinde olduğu gibi– girdiğine tanık olmadık mı? Ekonomiyi doğrudan denetleme işini devletin elinden almakla, siyasal erki ekonomik erkten ayırmakla mutlak devlet anlayışına zarar verilmemiş midir, böylelikle özgürce gelişmek için siyasal tartışmanın kapıları açılmamış mıdır?  </p>
			<p class="paragraf">Bu yaklaşımların bir doğruluk payı olduğu kuşku götürmez. Devletin ekonomiyi doğrudan yönettiği her yerde demokrasinin büyük bir tehlikeyle karşı karşıya olduğunu kabul etmek gerekir. Açıkça pazar ekonomisi demokrasinin zorunlu bir koşuludur, çünkü devletin erkini sınırlar. Ancak bu gözlemler, demokrasiyi bir devlet ya da bir sınıfın veya baskın bir seçkinler öbeğinin egemenliğini gerektiğinde sokak şiddetine başvurarak bile yıkabilecek öncü bir parti aracılığıyla dile gelen bir halk iradesiyle özdeşleştiren ideolojiye ters düşer. Üstelik söz konusu ideoloji tartışılır, çünkü hiçbir şey <span class="CharOverride-6">toplumsal</span> bir egemenliğin devrilmesi sonucunda <span class="CharOverride-6">siyasal</span> bir demokrasinin oluşacağını kanıtlamaz. Birçok devrimcinin demokratik özgürlükleri artırmayı dilediği ve amaçladığı tartışmasız doğrudur, ancak toplumdaki bir değişimin bütünüyle bu değişime bağlı olan siyasal bir demokrasiyi doğurması için zorunlu bir neden yoktur. Aynı zayıflık, ekonominin devletin elinden kurtulmasını demokrasinin bir koşulu olarak tanıdıktan sonra serbest ekonominin demokrasinin yeterli koşulu ve hatta belirleyici nedeni olduğunu ileri sürdüğünde liberal yaklaşımda da karşımıza çıkar. Ama bu konu üzerinde biraz düşünüldüğünde şu sonuca varılır: pazar ekonomisinin olmadığı yerde demokrasi de yoktur, bununla beraber pazar ekonomisine geçmiş ama demokratik olmayan birçok ülke vardır. Pazar ekonomisi demokrasinin zorunlu ama yeterli olmayan bir koşuludur. Birçok bölgede diktatörlüklerin güdümcü bir devleti parçaladığını, zorla pazar ekonomisini benimsettiğini ve kaynakları için dünya pazarından ödenek alınmasını desteklediğini görmüyor muyuz? Komünist Çin denli otoriter yönetim biçimlerinin giderek genişleyen kesimlerde pazar ekonomisini ve yabancı sermayeli yatırımları geliştirmeye giriştiğini görmüyor muyuz? Latin Amerika’da, Arjantin’de ya da Şili’de askeri diktatörlükler ekonomik liberalliklerini duyurmamışlar mıdır? Daha da geriye gidersek, tüm XIX. yüzyıl boyunca dünya pazarının merkezi olmuş Büyük Britanya oy hakkını ancak 1884-1885 reformlarıyla, yani uluslararası ticarete açık bir pazar ekonomisini seçtikten onlarca yıl sonra genelleştirmemiş midir? Pazar ekonomisi tüm etkisini gösterebilmek için, etkili bir devlete, uyarlanmış ekonomi politikalarına, iyi iletişim yollarına ve nüfusun tümünü kapsayan yüksek düzeyde bir eğitime gereksinim duyar; peki demokrasiye niçin gereksinim duyacak? Liberal ekonomi siyasal erkin ekonomiyi denetlemesinden kaygı duyar, demokratik bir yönetim biçimi ekonominin gereksinimlerini unutabilir, ekonomi politikasının etkenlerinin devingenliğini ya da tutarlılığını sağlayacağına, daha çok edinilmiş çıkarları koruma ya da özel hak isteklerini doyurma kaygısına düşebilir, ama sermaye birikimine demokratik olmayan bir erk de hizmet edebilir.  </p>
			<p class="paragraf">Öyleyse alışılmış yaklaşım biçimini tersine çevirmek gerekir. Demokrasiyi ekonomik gelişmeye eşlik eden siyasal bir araç olarak görmektense, pazar ekonomisinin hangi koşullarda bizi gelişmeye götürdüğünü ve bu geçişte demokrasinin rolünü sorgulamalıyız. Gelişme, daha kesin bir biçimde söyleyecek olursak, kendi kendine gelişme, yani <span class="CharOverride-6">iç</span> gelişme üç temel koşula yanıt oluşturur: bolluk ve yatırımların doğru seçimi, ilerlemenin ürünlerinin tüm topluma yayılması, tüm ulus ya da belli bir bölge düzeyindeki ekonomik ve toplumsal değişimlerin siyasal ve idari bakımdan düzenlenmesi. Daha somut biçimde söyleyecek olursak, pazar ekonomisinin gelişmeye dönüşmesi çözümleme ve karar alma konusunda yetkin bir devlet, girişimciler ve dağıtım güçleri gerektirir. Gelişmenin bu üç etkeni bu kitabın başından bu yana üzerinde durduğumuz demokrasiyi oluşturan üç öğeyle yakından ilişkilidir. İlkin yurttaşlık bilinci, yani yasalarla yönetilen bir ulusal bütüne aitlik bilinci olmadan demokrasi de olmaz, gelişme de. Gelişmeye ilişkin çözümlemenin bu noktada katkısı yurttaşlığın, temel amacı bir yandan ekonomik modernleşme yoluyla bir yandan da toplumsal bütünleşme yoluyla ulusal toplumu güçlendirmek olan bir devletin varlığını gerektirmesidir. İkinci olarak çıkarların temsili, demokrasinin bir bileşeni olduğu ölçüde gelişmenin de bir etkenidir, çünkü ilerlemenin sonuçlarının bir dağılım sürecini, dolayısıyla da toplumsal bütünleşme sürecini oluşturur ya da oluşturabilir. Son olarak da yatırım gelişmeye ve sanayileşmeye açılır, çünkü özgürlükler adına toplumsal kopyalanma mekanizmalarını kırar ve eski düzen ilkelerinin yerine bir hareket ilkesi getirir.  </p>
			<p class="paragraf">Bu yaklaşımlardan uç noktada bir sonuç çıkarıp da gelişmeyle demokrasinin eş anlamlı sözcükler olduğunu söyleyebilir miyiz? İşte bu soru oluşturur bu bölümün ana temasını. Söz konusu iki terim birbirinden ayrılamaz, çünkü gelişme de demokrasi gibi, her zaman dengesiz, açık, artzamanlılıklarla, çatışmalarla, hatta üç bileşeni arasındaki kopukluklarla dolu bir süreçtir. Kaynak birikimi, dağılıma yatırım konusuna, hatta yatırım vurgunculuğuna çok büyük bir ayrıcalık kazandırabilir, bununla beraber daha iyi bir dağılım adına yapılan bir karşı-saldırı da yatırımı zayıflatabilir. Batı Avrupa gibi, bu konuda sıkı bir denetimin olduğu yerlerde bile gelişmenin birbirini tamamlayan iki görünüşü arasında önemli ayrılıklar görülmüş, aynı zamanda da yurttaşlık bunalımlarının ciddi boyutlara ulaştığına tanık olunmuştur. Demokrasi toplumsal değişimin bir siyasal yönetim sistemidir, gelişme de hem bir toplumsal bağlar bütünü hem de bir ekonomi politikasıdır. Gelişmenin toplumsal ve ekonomik aktörlerinin bütünleşmesi kendiliğinden olmaz; hatta her aktörün mantığı ötekilerinkiyle çatışmaya girip toplumu bölme tehlikesini doğurur. Demokrasidir gelişmenin bileşenlerini bir arada tutan, çünkü siyasal sisteme, toplumsal aktörler arasında ve onlarla devlet arasında aracılık etme rolünü yükler. <span class="CharOverride-6">Gelişme demokrasinin nedeni değil, sonucudur.  </span></p>
			<p class="arabaslik_sol">Devletin istenççiliğiyle ekonomik usçuluk arasında  </p>
			<p class="paragbas">Bununla beraber bu söylediğimize şununla karşı çıkılabilir: demokrasiyle gelişme arasındaki iç gelişmeye açık ülkelerde gözlemlenebilen söz konusu ilişkiler gelişmekte olan, yani bir iç gelişmeyi gerçekleştirecek durumda olmayan ülkeler için epey uzakta görünmektedir. Bu ülkelerde yalnızca istenççi bir devlet –ya da kimi zaman yabancı sermayeye dayalı bir ekonomi– bile eski oligarşilerden kurtulmaya, hatta bunları yıkmaya yönelik bir hareketi başlatabilir. Peki bu söylediklerimize dayanarak modernleşmenin demokrasinin düşmanı olduğu sonucuna, demokrasi ulaşılmış modernlik düzeyinde kalmanın bir koşulu olsa bile, varabilir miyiz? Birçokları <span class="CharOverride-6">take-off</span> (kalkış, hareket) sırasında ister kapitalist burjuvalığın diktatörlüğü olsun ister sosyalist ya da ulusçu diktatörlük olsun, sonuçta diktatörlüğün zorunlu olduğunu ve toplumsal değişim üzerindeki siyasal denetimin ancak değişimin hızı belli bir ritme ulaştığında gevşeyebileceğini, demokrasinin de iç gelişmenin bir koşuluna dönüşmeden geleceğini düşünür.  </p>
			<p class="paragraf">XVIII. yüzyıldaki aydınlanmış despotluklar işte bu inanıştaydı, aynı biçimde Atatürk dönemi Türkiyesinden Abdünnasır dönemi Mısırına, Tito dönemi Yugoslavyasından Getulio Vargas dönemi Brezilyasına dek XX. yüzyıldaki modernleştirici otoriter ulusçuluklar da bu inanıştaydı. Bu deneyimlerde demokrasi yabancı ya da dışarıya bağlı bir oligarşinin çıkarlarını temsil eden siyasal bir alan olarak görünürken, asıl rolü istenççi devletler oynamıştır. Halklarını oligarşi yararına işleyen siyasal partilerce –Meksika devrimi tüm anakaranın siyasal yaşamını baştan aşağı değiştirmeden önceki Latin Amerikan partilerini örnek olarak gösterebiliriz– savunulan ayrıcalıklardan kurtarmak isteyen çoğu devrimcinin demokrasiyi küçümsemesi de bundandır zaten.  </p>
			<p class="paragraf">Yine de bu bakış açısını bir yana bırakmak ve söz konusu istenççi yönetim biçimlerine daha eleştirel bir açıdan bakmak gerekir. İstenççi yönetimler yalnızca siyasal, ekonomik ve toplumsal aktörler arasında yeni bir karşılıklı bağımlılık biçimi yarattıklarında modernleştirici bir rol oynamışlardır, sıklıkla da söz konusu karşılıklı bağımlılık biçimini yaratmışlardır. Devlet çoğunlukla başlıca yatırımcı olmuştur, Brezilya, bağımsız Cezayir ve sanayileşmekte olan ülkelerin çoğunu örnek gösterebiliriz buna. Devlet aynı zamanda yeşermekte olan bir ulusal bilinci seferber etmiş ya da ekonomik modernleşme sonucunda genişlemiş kent kitlelerinden destek görmüştür. Uzun sözün kısası, otoriter devlet modern bir yönetim yarattığında, ahlaksızlıklara, rüşvete karşı savaştığında, yasalara saygı duyulmasını sağladığında modernleştirici olmuştur. Bu arada zorla modernleşmeyi gerçekleştirebilmek için özel çıkarlardan kurtulmak yetmez devlete; yalnız ekonomik, toplumsal ve idari aktörlerin yetişiminde aktif seferberlikçi bir devlet gelişme sürecinde kesin bir rol oynar. Çünkü içinde, oligarşinin kendine ülkesinin toplumsal ve siyasal sorunlarına kayıtsız birtakım ekonomik hedefler saptadığı, toplumsal aktörlerin toplumsal değişimin genel mekanizmalarını kendi yararlarına kullanmak yerine daha çok birtakım gelenekleri savundukları, devletin tüm toplumu geliştirmekle değil de daha çok kendi büyüklüğüyle, fetihleriyle ya da kaynak birikimiyle ilgilendiği bir toplumun bölünmesine bir son verir.  </p>
			<p class="paragraf">Doğrudur, söz konusu geleneksel toplumun yıkılışı genelde otoriter bir biçimde gerçekleşmiştir. Ama yönetimin babadan oğula geçtiği, baskıcı ya da salt savaşçı otoriter devletle özerk toplumsal aktörlerin oluşumunda bir evre olabilecek, demokrasiye dayanan bir iç gelişmeyi hazırlayabilecek seferberlikçi devlet aynı kefeye konulamaz. Seferberlikçi devlette çıkarcılık, ahlaksızlık ya da iç anlaşmazlıklar arttığında eylemiyle, eğer ilkin toplumsal aktörleri ekonominin gereksinimlerine ters düşen denetim ve önceliklerden kurtarmayı amaçlıyorsa, gelişmeyi destekleyebilecek olan halk-karşıtı otoriter bir devlet müdahalede bulunur. Böyle bir durumda bile müdahale çok kısa sürebilir; ancak söz konusu müdahale olmadan toplumun çıkarlarından çok kendi çıkarlarını savunan, açılma için ve yatırımla dağıtım arasındaki ilişki için kaygı duyacağına baskı yolları arayan bir devlet gelişme sürecinin bütününün önünü keser. Kısacası ancak istenççi devletin oluşturduğu geçiş evresi iç gelişmeye ulaşmak için zorunlu bir geri dönüşten başka bir şey değilse, gelişme gerçekleşir. Yoksa istenççi devlet kendine amaç olarak aydınlanmış despotluğu seçtiğinde, erki mutlaklaştığında gelişmeyi felce uğratır, boğar, kendisi de kargaşaya ve az gelişmişliğe doğru sürüklenir. Gelişmenin yolu toplumdan devlete ve devletten topluma bir gidiş geliş biçiminde iki yönlü olması koşuluyla devletten geçer. Devlet, kimi petrol ülkelerinde olduğu gibi yalnızca kendi zenginliği için uğraştığında ya da toplumu dönüştürmektense denetlemeye çalıştığında gelişme olanaksızdır.  </p>
			<p class="paragraf">Despot devletin direnişine karşı topluma dönüşünü gerektiren genelde istenççi devletin, ya Nazizmde ve Japon askericiliğinde olduğu gibi dışarıya taşmasıyla ya da kargaşayı kışkırtan ve ne denli güç olursa olsun, sivil topluma yeniden kurulma yollarını açan Sovyet sisteminde ya da Arjantin askericiliğinde olduğu gibi içeride patlamasıyla kendi başarısızlığıdır. Teknik ve mesleki açıdan yüksek bir düzeye ulaşmış olan Japonya ve Almanya örneğinde, düşüşleri sırasındaki Amerikan müdahalesi bu ülkelerin demokrasiye ve iç gelişmeye yeniden yönelmelerinde büyük rol oynamıştır. Öteki örnekte de ulusçu-halkçı yönetimlerin ya da askeri diktatörlüklerin çöküşünü dünya pazarına bağımlılık izler. Burada bu bölümün başından bu yana yaptığımız çözümlemeye geri döneriz: ekonominin siyasal denetimlerden kurtuluşu olarak tanımlanan pazar ekonomisi, ekonomiyi aynı zamanda devletin ya da oligarşinin egemenliğinden de kurtarır; kısacası pazar ekonomisi gelişmenin ön koşuludur. Genellikle pazar ekonomisine geçişi benimseten de otoriter yönetimlerdir, Şili’de ve Alan García’nın başarısızlığından sonra Alberto Fujimori’nin hükümet darbesiyle, <span class="CharOverride-6">kendi kendine darbe</span>siyle Peru’da olduğu gibi. Ama büyük dönüşüm bir kez gerçekleşti mi, bir iç gelişmenin yaratılmasında başlıca araç, iç gelişme çoğunlukla sermayenin ve karar alma yetkisinin bir sınıfın ya da egemen bir seçkinler sınıfının elinde bulunduğu uzun bir dönemle başlasa bile, her şeyden önce siyasal toplumun özerkliği olarak tanımlanan demokrasidir. XX. yüzyılın son dönemlerine egemen olan artık ulusal kurtuluş ya da devrimci kopuş hareketlerinden doğan devletler değildir; istenççi politikaların kimi zaman Abdünnasır dönemi Mısır ya da Cezayir’in UKC örneklerinde olduğu gibi hızlı, kimi zaman Brezilya ve Meksika’daki biraz halkçılığın da karıştığı ulusçuluk örneğinde olduğu gibi çok daha yavaş ve kısmen çöküşüdür.  </p>
			<p class="paragraf">Demokrasinin başlıca etkisi ulusal ürünün dağıtımını sağlamasıdır. Ama aynı zamanda da devletin erkini sınırlayarak gelişmenin etmeni olarak hareket etmesini sağlar. Rüşvete, mafyanın etkisine, kamu hizmetinin bozulmasına karşı savaşan, başka bir deyişle sağlam bir ekonomik modernleşmeyi hedefleyen İtalyan demokratik devriminin aradığı da budur. Son olarak demokrasi kararlara ve kamu ödeneklerine olası en büyük sayıda erişimi sağlayarak ulusal birliği güçlendirir.  </p>
			<p class="paragraf">Demokrasi ve gelişme birbirlerine bağlı oldukları sürece ayakta kalırlar. Otoriter bir gelişme eninde sonunda tıkanır ve ciddi toplumsal bunalımları doğurur. Açık bir siyasal pazara indirgenmiş ve tarihsel değişimlerin yönetimi olarak tanımlanmayan demokrasi partierkil yönetimde, lobiciliklerde, rüşvette erir gider. Bu sonuç S. M. Lipset’nin savunduğu ekonomik modernleşmeyle siyasal demokrasi arasında karşılıklı bir ilişki bulunduğu, dolayısıyla da ekonomik modernleşmenin açılma ve toplumun çeşitliliği konularında belirleyici bir rolü olduğu klasik savına götürmez bizi. Daha çok bu iki tutarlı anlayış arasındaki karşıtlığı görmek gerekir. Modernleşme her birine özgül bir ussallık biçiminin egemen olduğu alt-sistemler arasındaki giderek artan farklılaşma olarak tanımlanırsa, demokrasi de her tür küresel erkin yokluğu, dolayısıyla da araçsal ussallığın ve bireyciliğin utkusu egemenliğindeki bir evrimin son ürünü olarak tanımlanır. Buna karşın, gelişmeyi ekonomik yatırımla toplumsal katılım arasındaki toplumsal gerilimlerin siyasal yönetimi olarak tanımlarsak, demokrasi bu yönetimin yalnızca sonucu değil, aynı zamanda da koşulu olarak belirecektir; işte benim burada savunduğum bakış açısı da budur.  </p>
			<p class="paragraf">İkinci Dünya Savaşı’ndan ve faşist devletlerle sömürgeci imparatorlukların çöküşünden sonra modernleşme teması ön plana çıktı; ancak gelişme düşüncesi bu liberal anlayışa ters düşüyordu, zaten Alfred Sauvy’nin gelişmekte olan ülkeleri, 1789’da Fransa’da Tiers-État’nın savaşımı olan ve bağımsızlıkla eşitlik iradesini bilimin ve tekniğin yararlı sonuçlar getirdiği inancıyla birleştiren özgürleşme ve ilerleme savaşımıyla özdeşleştirerek Üçüncü Dünya (Tiers Monde) olarak nitelendirmesi bir raslantı değildir. Demokrasi ve gelişme, birbirini hep desteklemiş olan yoksulluk, bilgisizlik ve bağımlılık durumlarından kurtuluş güçleri olarak birbirinden ayrılmaz durumdaydılar. Ancak ekonomik modernleşmeyle toplumsal ve ulusal kurtuluşun bu beraberliği fazla uzun sürmedi. Toplumsal bütünleşme çok zayıftı ve demokratik umudun yerini birçok ülkede, özellikle eski sömürgelerde ulusçu bir seferberlik almış, ardından özellikle Mısır ve Cezayir’de olduğu gibi demokratik güçleri yıkıp bunların kalıcı gelişmelerini olanaksız kılmıştı. Bununla beraber otoriter olsun çoğulcu olsun, bu yeni yönetim biçimlerini bir bağımlılığa uyarlamak alabildiğine kolay olmuştur, bunu en iyi yapanlar, başta Celso Furtado olmak üzere özellikle Latin Amerikalı ekonomiciler olmuştur, ancak bu uyarlama yapısal bir ikicileşmeye, dolayısıyla da toplumsal eşitsizliklerin artmasına yol açmıştır. Sonuç: 1964’ten bu yana Brezilya’da, 1966’dan bu yana Arjantin’de demokratik yönetim biçimlerinin çöküşü ve birçok askeri diktatörlüğün birbiri peşi sıra utkusu. Bu dönem boyunca ne modernleşmenin savunucuları ne de bağımlılığın koyu kuramcıları demokrasiye başvurmuşlardır. Modernleşmeyi savunanlar ilerlemenin toplumsal görüşmelerin açılmasına yol açacağını ileri sürmekle yetinmişlerdi, çünkü böyle bir yönetimde fazlası olanaksızdı; kuramcılarsa devrime, ulusçuluk perdesi ardına gizlenen ama aslında yabancı bir egemenliğin ekonomik temsilcisi olan devlete karşı yürütülen doğrudan bir eyleme çağrıda bulunmuşlardı.  </p>
			<p class="paragraf">Otuz yıl sonra Sovyet modelinin çöküşü ve Amerikan etkisinin utkusu hemen hemen bütün ülkeleri liberal bir politikayı benimsemeye itmiştir: otoriter devletler çıkarcı ya da bozulmuş olarak nitelendirildi; sınırlar yabancı sermayelere, IMF’in sıkı ekonomik programlarına yavaş yavaş açıldı. Belli bir siyasal çoğulculuk yerleşti ve her yerde demokratikleşmeden konuşulur oldu. Ulusal kurtuluş hükümetinin utkusunun demokratik olarak nitelendirildiği dönemlerde olduğu ölçüde yapaydı elbette bu demokratikleşme söylemleri. Geriye, gelişmeyi ekonomik modernleşmenin toplumsal sonucuna indirgeyen kuramlara dönülmüş gibi bir hava vardı.  </p>
			<p class="paragraf">Demokrasiyle gelişme arasındaki bağ, yatırımla dağılım arasındaki gerilimlerin açık bir yönetimi olmadan gelişmenin, toplumsal çıkarların temsili ve ulusal toplum kaygısı olmadan da demokrasinin olamayacağını gösterir oysa. Demokrasiyle gelişmenin birbirine bağlılığı toplumsal değişimin bütünleşmiş, küresel bir görüntüsünü oluşturur; toplumu, toplumsal ve siyasal vagonları ussallaşma ve maddi ilerleme lokomotifine bağlı bir tren olarak betimleyen modernleşme kuramlarını yadsır.  </p>
			<p class="paragraf">Gelişmeyle demokrasi karşılıklı olarak birbirine bağımlı iki kavramdır: ikisi de hem ekonomik hem toplumsal hem de siyasal öğeleri içerir. Bu yönleri, onları pazarların serbest işleyişinde ortaya çıkacak engelleri yıkma gerekliliği üzerinde duran liberal anlayıştan da, siyasal ve toplumsal seferberliğin doğrudan ekonomik ilerlemeyi doğurmasını sağlayacak devrimci anlayıştan da ayırır. Gelişmeyle demokrasinin birbirine bağımlılığı, liberallerin nesnelciliğini ve devrimcilerin öznelciliğini birleştirir. Önceliği ekonomik değişimlerle toplumsal ya da kültürel örgütlenimler arasındaki ilişkileri yönetebilecek özerk bir siyasal sistemin yaratılmasına verir. Bir kez daha otoriter olmayan yönetim biçimlerini demokratik olarak nitelendirmekle yetinmeyip demokrasinin kesin bir tanımına bağlanma gerekliliği ortaya çıkar. Yoksa ticari malların ya da kişilerin değiş tokuş edildiği liman, gar, katar gibi siyasal otoriteden yoksun ve salt ekonomik işlevine indirgenmiş herhangi bir yeri demokratik olarak nitelendirebiliriz.  </p>
			<p class="arabaslik_sol">İç gelişme  </p>
			<p class="paragbas">Demokrasi iç gelişmeye doğrudan bağlıdır. Bu bağ, artık modernleşmiş bir toplumun üyeleri üzerinde zorlayıcı baskılar yaratmadan yeni yeni değişiklikler üretebilme özelliğinden değil, iç modernleşmenin demokratik bir toplumsal bağ yönetim sistemi gerektirmesinden ileri gelir. Oysa dış modernleşmeye bağımlı olan ülkeler, ulusal ya da yabancı devlet, yabancı sermaye ve hatta uluslararası yardım gibi çoğulcu bir siyasal sistemin oluşmasına olanak tanımayan ve er ya da geç demokrasi ve gelişmenin önünde bir engel biçimine bürünecek erki sınırsız bir etmene bağımlıdırlar.  </p>
			<p class="paragraf">İçinde yaşadığımız ve bitmek üzere olan bu yüzyıldan, modernliğe ve bağımsızlığa yönelik zorlamaların bizi başarısızlığa, az gelişmişliğe ve daha da güçlenmiş bağımlılığa sürüklediğini öğrendik. Teknik ve ekonomik bakımdan modern bir altyapının üzerinde otoriter bir biçimde yeni bir toplum ve yeni bir insan oluşturmak isteyen Sovyet İmparatorluğu’nun ve toplumunun çöküşünden sonra, kimlik ya da arılaşma adına ülkelerini daha tam anlamıyla içinden çıkamadıkları bir ekonomik bunalıma sürükleyen en aşırı ulusçu yönetim biçimlerinin parçalanmasından sonra bunu öğrenememiş olamayız. Bu süreçlerin çözümlenmesi güçtür, çünkü çok uzun bir dönemi kapsarlar. Sovyet ekonomisinin yetmişli yıllara doğru modernleştiği, Çin Halk Cumhuriyeti’nin demokrasiyle uzaktan yakından ilgisi olmayan bir yönetim altında etkileyici ekonomik sonuçlar aldığı doğrudur, ama ulusçu ya da devrimci devletten otoriter devlete geçiş gelişme yolunda ancak geçici bir evredir. Otoriter devlet ya sivil toplumun olgunlaşmasına ve bağımsızlaşmasına yardım edecektir ya da toplumu yutacak ve gelişmeyi de demokrasiyi de olanaksızlaştıracaktır. Yüzyılımızın sonunda birçok ülke bir geçiş evresi yaşamaktadır, ancak bu geçiş evresi olduğu gibi kabul edilmelidir. Çin, Vietnam ya da Küba daha uzun zaman otoriter bir hükümetle açık bir ekonomiyi birleştiremeyeceklerdir, ayrıca Çin’de komünist parti ülkenin bir bölümünün hızlandırılmış modernleşmesinde başlıca aktör olarak yorumlanamaz. Bir süre sonra otoriter bir yönetim biçimi sayesinde –ya da otoriter yönetim biçimine karşın– güçlü bir ekonomik modernleşme gerçekleşse bile, uzun vadede gelişme demokrasiye bağlanmalıdır. Otoriter dediğimiz yönetim biçimleri totaliter devletle demokrasi arasında geçici uzlaşmalardır, totaliter devlet gelişmeyle uyumsuzdur ve gelişmeye bağlanan demokrasinin giderek değerini yitirmesine, devletle toplumsal aktörler arasında bağ kurma rolünü yerine getirememesine yol açabilir.  </p>
			<p class="paragraf">Bu arada bu tür yaklaşımın uygulamada, özellikle Batı Avrupa’yı içeren bir tarihsel sınırlamayla karşılaştığını unutmamak gerekir, söz konusu tarihsel sınırlamanın Batı Avrupa’yı da içermesi çelişkili görünebilir, ancak yine unutulmamalıdır ki, yüzyıllar boyunca modernleşmenin merkezi olmuş bu geniş bölge uzun bir dönem otoriter yönetimlerin egemenliğinde kalmıştır, öyle ki, hem hukuk devleti hem de ticaretin ve sanayinin ilerlemesi mutlak monarşiye bağlanmıştır. Ne Venedik’te ne Floransa’da ne III. Napolyon Fransasında ne Bismarck Almanyasında ne de Stolypin Rusyasında söz edilebilir demokrasiden. Daha da ileri gidelim: gelişmenin tek etmenleri olarak kabul edilen işletmecilerin erkine dayanmasının ötesinde aynı zamanda da söz konusu işletmecilerin davranışlarını kişisel kazanç arayışı gibi, hatta Max Weber’e göre ana baba ya da Tanrı isteğinin yerine getirilmesi gibi birtakım özel nedenlerle açıklayan kapitalist bir gelişme demokratik olarak nitelendirilebilir mi? Ekonomik modernleşmeyi eğer egemen bir seçkinler sınıfının davranış örnekleri açıklıyorsa, söz konusu modernleşmenin demokrasiye bağlı olduğunu söyleyemeyiz.  </p>
			<p class="paragraf">Aslında Avrupa siyasal deneyiminin kendine özgü yanı, uzun zaman boyunca çok sınırlı bir toplumsal seferberlikle karşılaşmış olmasıdır. Jean Fourastié ücretlilerin yaşam düzeyinin hızlı ve sürekli bir biçimde ancak XIX. yüzyılın sonunda, yani çok uzun bir ekonomik ve yönetimsel modernleşme döneminden sonra yükseldiğini açıkça göstermiştir. Söz konusu modernleşme doğuda batıya göre çok daha etkili olmuş, hatta Prusya’da ya da Rusya’da pazar ekonomisini kapitalizm öncesi üretim bağlarına yaklaştırmış göreli bir toplumsal devinimsizlik içinde gerçekleşmiştir; tropikal bölgelerdeki dikim ekonomisini etkileyen de aynı toplumsal devinimsizliktir.  </p>
			<p class="paragraf">Belli bir yönetimin egemenliğine maruz kalan, özgür siyasal düşünce ve anlatımdan yoksun tutulan “halklar”ı uzun zaman boyunca temsil etmiş aydınların önemi de buradan gelir. Demokrasi o dönemlerde uygulamadan çok bir kuramdı, yaşayan bir halkın eyleminden çok olmayan bir halka çağrıydı. Günümüzde, halkın sessiz kaldığı bölgeler giderek daralmakta, daha dün Pekin’de Tienanmen’in öğrencilerinin yaptıkları gibi, demokratik eylemin seçkinlere karşı olan zihinsel ve siyasal çevrelerde yoğunlaşması giderek azalmaktadır. Bununla beraber İslam dünyasında da Latin Amerika’da da topluluklar ulusçu, etnik ya da dinsel nitelikli, ama seçkinci demokrasiyi ya da seçkin demokrat ve devrimcilerin Avrupa toplumlarında alabildiğine önem taşıyan rollerini olanaksız kılan siyasal hareketlere dönüşmüştür.  </p>
			<p class="paragraf">Merkezi devlet-kapitalist püriten burjuvalık-aşamalanmış toplum bütününden demokrasi-kitlesel üretim-gösterişçi tüketim bütününe geçiş Amerika Birleşik Devletleri’nde gerçekleşmiştir. İşte bu nedenle Amerikalı düşünürler demokrasiyle gelişmenin birbirine bağlanması konusunda alabildiğine duyarlıdırlar, oysa Sovyet modeline bağlananlar ve ulusçular gelişmenin, kendi çıkarlarını toplum çıkarlarıyla özdeşleştiren ve hem iktidarın tekelini hem de ayrıcalıkları kendilerinde tutan egemen bir seçkinler sınıfına bağlı olduğunu düşünmeyi sürdürmüşlerdir. Burada liberal modernleşme anlayışını eleştirmemizdeki amaç kesinlikle devletçi ve istenççi bir gelişme anlayışına geri dönmek değildir, tersine istenççilikle liberallik arasındaki kaba karşıtlıktan uzaklaşıp gelişmeyle demokrasiyi sıkıca birbirine bağlamaktır, tıpkı Avrupa’nın sosyal-demokrat politikaların ve Keynesçi düşüncenin etkisiyle başardığı gibi.  </p>
			<p class="arabaslik_sol">Bunalım ve otoritarizm  </p>
			<p class="paragbas">Demokrasi için en uygun durum toplumsal hareketlerin, bir toplumdaki başlıca kültürel kaynakları yönetmek için birbirleriyle çatışmaya girmeleridir; işte o zaman tarihsel eylem sistemi dediğim şey öne çıkar. Demokrasi tarihsel aktörlerin, toplumsal hareketlerin şu iki yöneliminin sonucudur: bunlar bir yandan birbirlerine karşıttırlar, bir yandan da aynı kültürel değerleri hedeflerler. Bu nedenle, daha önce de söylediğim gibi, en güçlü demokrasiler sanayi toplumuna özgü toplumsal çatışmaların çevresinde en belirgin biçimde yapılanmış sanayi toplumlarında oluşmuştur. Oysa Fransa’da toplumsal çatışmalar hep cumhuriyetçilerle monarşi yanlıları ya da kilise adamlarıyla kilise adamları-karşıtları arasındaki çekişmeler gibi, koz olarak devletin öne sürüldüğü en küresel çekişmelere bağımlı olmuştur; bu da toplumsal çatışmalarda, sanki her biri çok daha temel nitelikli ve geçmişle gelecek ya da usla kültür arasındaki uzlaşılması olanaksız bir çarpışmayı örtüyormuşçasına, ideolojik bir ek yük oluşmasına yol açmıştır.  </p>
			<p class="paragraf">Bunalım durumlarında toplumsal bağların, toplumsal çatışma ve hareketlerin yerine salt özel çıkarların savunusunun ve ya her şeyin kendisinden beklendiği ya da bütünüyle yadsınan devlete küresel bir bağın geldiğine tanık oluruz. Muhalifler birbirleriyle sağlam bir zemin üzerinde çarpışamadıklarında, özellikle de ortak mülkiyetlerin dağılımı konusunda tartışamadıklarında toplumsal güçler parçalanır, partiler ya da sendikalar zayıflar, azınlıklar başkaldırırken ya da kamu yaşamından çekilirken, yurttaşların bir bölümü uyuşukluğa gömülür ya da o anki çıkarlarının korunmasıyla yetinir, bir bölümü de güvenini, Freud’un klasik çözümlemesine bakacak olursak, yapısı bozulmuş kalabalığın her üyesiyle doğrudan kişisel bir bağ kuran bir öndere yöneltir.  </p>
			<p class="paragraf">Devrimci kuramlar, sınıf çatışmalarının aşırı bunalım durumlarında patlak verdiğini ve tarihin toplu aktörlerinin de, gülünç duruma düşmüş siyasal oyunların ötesinde, yine aşırı bunalım durumlarında bir halk devriminin utkusunu hazırlayarak sahneye çıktıklarını birçok kez belirtmiştir. Bu yaklaşımdaki birçok noktanın yanlışlığı içinde bulunduğumuz yüzyılda acı bir biçimde kanıtlanmıştır. Rusya 1917’de, öncü bir partinin iktidarı ele geçirip sonra da hiçbir zaman halka vermediği devrimci durumda yaşadığı bunalımdan daha büyük bir bunalım yaşamıştı; Alman halkının Hitler’in, SA’in ve nasyonal-sosyalist partinin peşine takılıp Yahudileri ulusal bunalımın günah keçisine dönüştürmeleri 1929’daki büyük bunalımdan hemen sonraya denk düşer. Eugenio Tironi, Pinochet’nin 1972-73 aşırı-enflasyon bunalımı ve ekonomik düzensizliği sonucunda siyasal partileri ve sendikaları dağıtarak gelip on altı yıldır iktidarda kalmış ve bir anayasayı kabul ettirmiş yönetim biçiminin sağlamlığını çözümlemekte haklıdır. Bunalım sınırlanmışsa ve toplum sağlamsa, böyle bir siyasal düzensizlik demokratik anlayışın taşıyıcısı olabilir. Gerçek bir ulusal siyasal toplum kurulmasını, Yargıç Falcone ve Yargıç Borsellino’nun, birkaç yıl sonra da General Dalla Chiesa’nın öldürülmelerinin ardından iyiden iyiye kokuştuğu kabul edilen mafyanın ortadan kalkmasını isteyen İtalya’da 1992-93 yıllarında olan da budur. Ancak bunalım daha ciddi boyutlardaysa, çoğunluk yaşam ve gelecek güvencesi konusunda kamuya güvenmiyorsa, demokrasi tehlikeye düşer, çoğunlukla da bir önder arayışına geçilir. Bu önder demokrat olabilir, sözgelimi 1958’de bir diktatör olup Fransız Cezayir’ini savunabilecek olan, ancak cumhuriyetçi kurumları güçlendirmeyi ve Cezayir’in bağımsızlığını hazırlamayı seçmiş General de Gaulle gibi. Ama her şeyden önce, İşgal dönemi boyunca General de Gaulle’ün Vichy hükümetine karşı demokratik kurumları savunmasıyla açıklanan bu durum başkadır. Bir bunalım aktif bir katılımdan ve siyasal tartışmaya destekten çok uyuşukluğu, uymacılığı ve bir kurtarıcıya yönelik hayranlığı getirir. Kargaşa ne üstün bir halkın ortaya çıkmasını sağlar ne de toplumun derindeki güçlerinin ortaya çıkmasını. Tam tersine toplumsal hareketler yalnızca büyük ölçüde tarihsellik içeren toplumlarda oluşur, ayrıca söz konusu tarihsellik kısa süreli ekonomik ve toplumsal değişimlere indirgenemez, toplu eylemleri, toplumsal çatışmaları ve bunların kurumsal işleyişlerini biçimlendiren güçlü bir toplumsal bağ düzenlenimini gerektirir. Bunalıma girmiş bir toplum sorunlarını ele alabilecek ve denetimli değişiklikler hazırlayabilecek durumda değildir; parçalanır ve kendi siyasal sistemiyle üstesinden gelemeyeceğini düşündüğü sorunların çözümünü dışarıdan, özellikle de benimsetilmiş bir düzenden bekler.  </p>
			<p class="paragraf">İkinci Dünya Savaşı’ndan sonra dünyanın büyük bir bölümü bitmez tükenmez bir modernleşme sürecine ve tarihsel aktörlerin buna koşut olarak aktifleşeceğine inandı. Bir kuşak sonra bu umutlar Güney ülkelerinin birçoğunda hemen, Kuzey ülkelerinde daha yavaş bir biçimde sönmüştür. Doksanlı yıllara girildiğinde söz konusu bunalım bilinci sanayileşmiş ülkelerde, özellikle de batı Avrupa’da daha çok belirginleşirken, Güneyde kimi ülkelerde de bir kalkınma göze çarpar, hatta kimi yerlerde bu kalkınma hızla artmaktadır.  </p>
			<p class="paragraf"> Zengin sanayi ülkelerindeyse, denetim dışı birtakım güçlerin arttığı gözlemlenmektedir. Yoksul göçmenler günah keçisi olarak gösteriliyor, güvenliksiz bir ortamda yaşanıyor, kentlerin en yoksul mahallelerinde ayaklanmalar baş gösteriyor; göründüğü kadarıyla, siyasal sistem dış tehditleri önleyecek ve ekonomik kalkınmayı yönetecek ya da ülkeyi ulusal bir bunalımdan çıkaracak güçte değildir. İşte bu zamanlar temsil ve demokratik katılım bunalımının arttığı, partilerin eleştirildiği ve kabul görmediği, sendikaların zayıfladığı, aydınların artık duyulmadığı, önceki yıllarda <span class="CharOverride-6">grassroots democracy</span>’e (halk demokrasisi) onca güç kazandırmış yerel öncelikli grupların kaybolduğu zamanlardır.  </p>
			<p class="paragraf">Gelişmekte olan, yani iç gelişmeden uzak olan ülkelerde bunalım genelde daha da ciddi boyutlardadır, çünkü az gelişmişlik durumunun kendisi söz konusu bunalımı güçlendirir. Başka bir deyişle, demokrasiyi bir yana bırakıp da otoriter bir pilotun önderliğinde fırtınadan kurtulmaya çabalayan halkları çok daha büyük tehlikeler bekler.  </p>
			<p class="paragraf">Bunalımla otoritarizm arasındaki bağ gelişmeyle demokrasiyi birbirine bağlayan bağa benzer. Otoriter bir yönetime yol açan bunalımın babası demokrasi değildir, ayrıca hiçbir şey çıkar gruplarının, partilerin ya da rüşvetin egemen olduğu siyasal sistemin bozulmasını demokrasi diye nitelendirmeyi gerektirmez. Bunalım tersine, siyasal sistemin zor değişiklikleri yönetmekteki ya da toplumsal taleplerin arasındaki rekabete hakemlik etmekteki yetersizliğinden doğar, ayrıca otoriter yönetim biçimleri, demokratik yönetim biçimlerine göre çok daha kolay bir biçimde bunalıma sürüklenirler.  </p>
			<p class="paragraf">İşte bu nedenle demokratlar tüm otoriter yönetimleri kınamakla yetinmezler, çünkü kimi otoriter yönetimler bunalımlara yanıt getirirken aynı zamanda da demokratik bir yönetim biçimini yıkar. Yıkılan yönetim biçimi demokrasi olduğunda bile, bu yıkılmanın nedenlerini ve askeri çöküşü ya da ekonomik yıkımı gösteren bunalımın doğasını çözümlemek gerekir.  </p>
			<p class="paragraf">Bir adım ileri gidelim: otoriter bir yönetim biçimi, söz gelimi –siyasal eylemin iki ayrı kategorisini birbirine karıştırsak da– bir devrim, engellediği demokrasinin evrimini hazırlayabilir. Peroncu Arjantin’i buna örnek olarak gösterebiliriz. Çok liberal olmasına karşın Gino Germani, otoriter kopukluğun tam olarak siyasal katılımın ani genişlemesi sırasında gerçekleştiğini görmüştür. Bu kesinlikle otoriter bir yönetim biçimini demokratik olarak nitelendirmek anlamına gelmez, tersine ne halkçı bir diktatörlüğü ne de yalnızca oligarşinin iki cephesinin ya da çıkar gruplarının temsilcilerinin birbirleriyle çarpıştığı seçimlere giriştiği için demokratik olduğunu ileri süren bir yönetim biçimini demokratik olarak nitelendirebileceğimiz anlamına gelir.  </p>
			<p class="paragraf">Bir ülke için demokratik olmamanın birçok biçimi vardır. İtalya’daki <span class="CharOverride-6">partierkil yönetim</span> ya da Amerika’da birçok kentteki, özellikle de Tammany Hall’daki, New York’taki ahlak bozukluğu demokrasi müsveddelerinden başka bir şey değildi; bununla beraber, yarattığı yönetim biçimi yaşamında bile demokrasi-karşıtı olmasına karşın, Lenin’in demokrasi eğilimini göz ardı edemeyiz. Demokrasinin eksiksiz bir tanımını yapmak için siyasal hakların kimilerini tanıyan yönetim biçimleri konusunda daha çok eleştirel, demokrasiyi oluşturan boyutların kimilerini ortaya çıkaran ya da tanıyan yönetim biçimleri konusunda daha az eleştirel olmamız gerekir. Temel haklara saygının olmadığı, çoğunluğun çıkarlarının temsil edilmediği ve yurttaşlığın olmadığı bir demokrasi olmaz diyoruz; öyleyse eyleminin, bu ilkelerden ikisini yok sayıp yalnızca birisine önem verdiği birçok yönetim biçiminden söz edilebilir. Aslında söz konusu yönetim biçimlerinden hiçbiri, göreli bir biçimde açık seçimler düzenlemekten başka bir şey yapmayan, halkın bütününe dayanan ya da doğal hakkı mülkiyet hakkına indirgeyen yönetim biçimleri gibi, demokratik olarak nitelendirilemez. Demokratik olduklarını ileri süren yönetim biçimlerinin demokrasi-karşıtı bileşenlerini görmek gerekir, ama aynı zamanda devrimci hareketlerde olsun oy hakkının satın alındığı yönetimlerde olsun ya da halkçı devletlerde olsun, tüm toplumsal aktörlerin özerk eylemlerini yasaklayan bir düzeni yıkmak isteyen demokrasi çağrılarının var olduğunu da kabul etmek gerekir. Özel tarihsel durumları çözümlerken otoriter bir eyleme karşı getirdiğimiz eleştirel yargıları demokrasinin utkusu için kaçınılmaz olan kurtuluş iradesinin kabulüyle birleştirmeliyiz.  </p>
		</div>
	</body>
</html>