<html xmlns="http://www.w3.org/1999/xhtml">
	<head>
		<title>4-4</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x4" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslikorta1" id="_idParaDest-6">DÖRDÜNCÜ BÖLÜM  </p>
			<p class="arabaslik_orta">Siyasal Aktörlerin Temsilciliği  </p>
			<p class="paragbas">Temsili olmayan demokrasi yoktur ve yöneticilerin yönetilenler tarafından serbest seçimle belirlenmesi de, eğer yönetilenler “sivil toplum”da oluşan talepleri, tepkileri ya da itirazları dile getiremiyorlarsa, hiçbir anlam taşımaz. Peki siyasal temsilciler toplumsal aktörlerin çıkarlarını ve tasarılarını hangi koşullarda temsil ederler?  </p>
			<p class="arabaslik_sol">Toplumsal aktörler ve siyasal temsilciler  </p>
			<p class="paragbas">Çıkarlar çok ve çeşitliyse, hatta uç noktalardaysa, yani her seçmen meslek etkinliklerine ya da aile yaşantısına, çocuklarının eğitimine, güvenliğine, vb.’ye göre bir dizi özel taleplerde bulunuyorsa, çoğunluğun ya da belli bir sayıda önemli ve etkin bir azınlığın çıkarlarını temsil edecek bir politika tanımı yapmak olanak dışıdır. Temsilciliğin olabilmesi için bireylerden ve toplumsal yaşamın çeşitli kesimlerinden gelen taleplerin kabul edilmesi sıkı kurallara bağlı olmalıdır. Demokrasinin çok sağlam toplumsal temellere dayanabilmesi için bu ilkeyi uç noktalara taşımak, toplumsal taleplerle siyasal arz arasında, yani kısacası toplumsal kategorilerle siyasal partiler arasında bir uyuma ulaşmak gerekir. Bu uyumdan uzaklaşılıyorsa ve siyasal partiler çıkar grupları ortaklığıysa, içlerinden bir kısmı, küçük azınlıkların partileri olsalar bile, terazinin bir yanının ağır gelmesine yol açacaklar ve dolayısıyla nesnel önemleriyle ilgisi olmayan bir etkide bulunacaklar. İşte bu nedenle en güçlü demokrasi siyasal özgürlüğü tanımış, genel kapsamlı bir toplumsal karşıtlığa dayanan demokrasidir –örneğin Batı geleneğinde sınıf çatışmalarına dayanan demokrasi. Nasıl iktidarı güç kullanarak devirme, toplum-karşıtı olarak kabul edilen yönetici azınlıkları ortadan kaldırma ve yeniden birleşmiş bir halkın utkusunu ortaya koyma isteği dosdoğru otoriter yönetim biçimlerine çıkıyorsa, toplumsal aktörler arasında genel bir çatışmanın varlığı da demokrasinin en sağlam temelini oluşturur. Demokrasi, toplumsal sınıfların ve bu sınıflar arasındaki çatışmaların en belirgin olduğu ülkede, Büyük Britanya’da en sağlam biçimlerine kavuşmuştur, Kuzey Avrupa’daki sosyal-demokraside de demokratik anlayış, İsveçliler’in dediği gibi, bir işçi partisiyle burjuva partiler arasındaki açık çatışma sayesinde yerleşmiştir. Buna karşılık, ekonomik modernleşmede, aynı zamanda da toplumsal aşamalanma düzeninin bozulmamasında yönetici sınıfın değil devletin başlıca görevli olduğu yerlerde, örneğin Avrupa’daki Latin ülkelerde ve Latin Amerika ülkelerinde, demokrasi hep güçsüz kalmış ve çoğunlukla iktidarın toplumsal üretim bağlarının dönüşümü üzerindeki etkisine öncelik veren, bütünüyle siyasal ve az ya da çok devrimci bir eylemle etkisiz kılınmıştır.  </p>
			<p class="paragraf">Toplumsal taleplerin kabul edilmesinin son derece sıkı kurallara bağlandığı bu durumda siyasal tartışma iki partinin karşıtlığı çevresinde döner. Partilerin ikisinin de, az önce sözünü ettiğimiz durumlardaki gibi bir sınıf tanımı olması gerekmez. Amerika Birleşik Devletleri’nde eskiden sık sık, ama bugün seyrek biçimde olduğu gibi, biri merkezdeki toplumsal ve kültürel grubu, öteki de göçlerle oluşmuş bir azınlıklar bütününü temsil edebilir. Bu arada birçok ülkede siyasal yaşamın yalınlaştırılmasında pek ileri gidilememiştir, ayrıca ittifaklar hem farklı toplumsal kategorilere hem de farklı siyasal anlayışlara yanıt veren siyasal güçler arasında yapılmalıdır. Devletin toplumsal yaşam üzerindeki etkisi arttıkça, siyasal temsilciliğin söz konusu karmaşıklığı da artar, çünkü toplumsal yaşam bağımlı olduğu bir devlet karşısında parçalanmış durumdadır ve zayıf bir özerk eylem yeterliğine sahiptir. René Rémond’un incelemesine bakacak olursak, Fransa’da da aynı nedenlerle, Sovyet Devrimi’nin ardından 1920’de sosyalist parti, bir yanda devrimi izleyen büyük bir çoğunluk, bir yanda da Üçüncü Enternasyonal’e uymaya karşı çıkan bir azınlık olmak üzere ikiye bölündüğünden bu yana en az iki sol ve üç sağ vardır genelde. Doğal olarak seçim sistemi de parti sayısına doğrudan bağlıdır, Büyük Britanya tek turda tek adlı çoğunlukçu sisteme, XIX. yüzyılın sonundan bu yana İngiliz toplumuna <span class="CharOverride-6">gentlemen</span> ve <span class="CharOverride-6">working class</span> arasındaki çatışmalar egemen olduğu için bağlı kalmamış mıdır?  </p>
			<p class="paragraf">Siyasal aktörlerin temsilciliğinde ikinci koşulu birincisi doğurur. Toplumsal kategorilerin toplumsal yaşam düzeyinde –yani siyasal yaşamın kaynağında– de, özerk örgütlenimleri gerçekleştirebilecek yeterlikte olması gerekir. Batı geleneğinde bu özerklik gözle görülür bir biçimde gerçekleşmiştir. Sosyal-demokrat gelenekte, sosyal-demokrasinin siyasal kolunu temsil eden işçi partilerinin ya da sosyalist partilerin oluşumunu sendikacılık yönetmiştir, bu özellikle, TUC (Ortak Yarar için Çalışmalar)’da bütünleşmiş sendikalara bağımlı İngiliz İşçi Partisi <span class="CharOverride-6">Labour</span> <span class="CharOverride-6">Party</span> tarafından açıkça doğrulanmıştır. İsveç’te LO (Sendikalar Federasyonu) ile sosyal-demokrat parti arasındaki bağlar da böyledir. Her bir sendika konfederasyonunun bir siyasal partiye bağlandığı İtalya’da ve İspanya’da –en azından yakın bir tarihe dek, UGT (Genel Çalışanlar Birliği) iktidardaki sosyalist parti PSOE’de (İspanya Sosyalist İşçi Partisi)’yle çatışmaya girene dek– durum pek farklı değildir. Fransa’da CGT (Genel Çalışma Konfederasyonu)’yle komünist parti arasındaki bağlar çok sıkıdır ve CFDT (Fransız Demokratik Çalışma Konfederasyonu)’nin sendikaları genellikle kendilerini sosyalist partiye yakın duyumsarlar. Buna karşılık sosyalist partiyle güçlü bağları olan FO (Göçmen Bürosu) sendikasının da önemli oranda sağ parti seçmeni ve aşırı sol militanı vardır. İşverenler açısından da mesleki örgütlenimler benzer bir rol oynar ve bu rol hükümeti yönetenlerle en büyük iş adamları arasında kurulan doğrudan bağla desteklenir. Ama toplumsal taleplerin bütünleşmesi yalnızca siyasal düzeyde gerçekleşiyorsa, temsili bir demokrasiden nasıl söz edilebilir? Böyle bir durumda tehlikeli bir biçimde demokrasinin tersine, siyasal bir tüketim toplumuna yaklaşılır. Toplumsal yaşamla siyasal yaşam arasındaki bağlar her zaman doğrudan değildir; siyasal seçimleri yönlendiren, buna koşut olarak siyasal partilerin arzını toplumsal yaşamın birçok alanında oluşturmaya katkıda bulunan aracılardan, derneklerden, kulüplerden, gazetelerden ve dergilerden de geçer bu bağlar.  </p>
			<p class="arabaslik_sol">Siyasal temsilcilik bunalımı  </p>
			<p class="paragbas">Birçok Batı ülkesinde uzun zamandır ve giderek artan bir ısrarla, katılımdaki azalmanın sorumlusu olarak görülen bir siyasal temsilcilik bunalımından söz edilmektedir. Bu ülkeler, işverenlerle ücretliler arasındaki karşıtlığın egemen olduğu sanayi toplumundan uzaklaştıkça siyasal yaşamın toplumsal temelleri zayıfladığı, hatta parçalandığı için sürüklenirler böyle bir bunalıma. Söz konusu sanayi toplumlarında etkin halkın büyük bir bölümünü ne işçi dünyası ne de işletmeciler dünyası oluşturur; daha çok küçük esnaf ya da tüccarlar oluşturur. Memurların dünyası işçilerin dünyasının yalnızca daha geniş bir uzama yayılmış biçimi değildir; üstelik kadrolar kategorisi de işçilerden ve karar alma aşamasında bulunanlardan uzaktadır. Dahası bu sanayi toplumları kitle tüketimi ve kitle iletişimiyle, toplumsal devingenlik ve göçlerle, törelerin değişkenliği ve çevrenin savunusuyla tanımlandığı gibi sanayileşmiş üretimle de tanımlanır, öyle ki siyasal yaşamı, artık var olan gerçekliğe ancak çok kısıtlı bir biçimde uygun düşen tartışmalara ve aktörlere dayandırmak olanaksızdır. Bu da siyasal partileri, giderek toplumsal güçlerden bağımsızlaşmaya ve <span class="CharOverride-6">Whig</span>’ler ve <span class="CharOverride-6">Torie</span>’ler arasındaki rekabet döneminde İngiliz siyasal deneyimine egemen olan siyasal parti anlayışını yeniden benimseye iter. Şu düşünce giderek yaygınlaşır: partiler yönetim takımları olmalıdır ve seçmenler bu takımlar arasından herhangi birini özgürce seçebilmelidir. Ama bugün hiçbir yerde bu düşünceye tam olarak uyulmaz. Amerika Birleşik Devletleri’nde Cumhuriyetçilerin ve Demokratların başkanlık seçimi için oluşmuş ortaklıklardan başka bir şey olmadığı doğru değildir; bu iki partinin seçmenlerinden önemli bir bölümü hep aynıdır ve toplumsal ve ekonomik tercihlerle bir tutulur. Siyasal partiler arasındaki en az ayrım belki de son yıllarda Fransa ve İtalya’da gözlemlendi. Fransa’da ekonomik kalkınmanın gereksinimleri sosyalist solu 1984’ten başlayarak geleneğe sıkı sıkıya bağlı bir liberal politikayı izlemeye ittiği için ve bu durum 1986’da da 1993’te de büyük bir değişikliğe uğramadığı için; İtalya’daysa, Hıristiyan demokrasiyle sosyalist partinin uzun zaman iktidarı <span class="CharOverride-6">consociativismo</span> içinde paylaşmaları sonucunda ikisi de çöktüğü için –bu çöküş eski komünist partinin ve aşırı sağın işine gelmiştir. Ama sözü edilen ülkelerde ya da daha çok sosyalist yönetimin liberal bir ekonomik politikayı benimsediği Avustralya’da siyasal temsilcilik bunalımından daha çok söz edilir, çünkü bu ülkelerde sağcı ya da solcu diye adlandırılan siyasal partiler açık bir biçimde birbirine karşıt olmasa bile, kamuoyunda toplumsal açıdan bir sağ ve sol karşıtlığı bilinci canlılığını sürdürmektedir. Siyasal partilerin aşırı özerkliği, partilerin toplumsal tanımları öncelikli olduğunda ve hareketlere dönüşmeyip yalnızca sözsel bir anlatımda kaldığında olumlu sonuçlar doğurabilir; ama ilkece yararlı değil, daha çok tehlikelidirler. Amerikan demokrasisi demokrat partinin son yıllarda yapılan toplumsal tanımıyla sağlamlaşmıştır, Fransa’da da sosyalist partinin ağır yenilgisi, parti kısa zamanda kendine yeni bir toplumsal tanım getirmez ve önemli olduğunu düşündüğü toplumsal sorunları, bu sorunlara getirdiği çözümleri açık bir biçimde tanımlamazsa, daha da kötü sonuçlar doğuracaktır.  </p>
			<p class="paragraf">Değişen, siyasal güçlerin toplumsal taleplere zorunlu bağımlılığı değil, toplumsal taleplerin niteliğidir. Partiler toplumsal sınıfları temsil ettiler; bugün daha çok ortak yaşam tasarılarını, hatta kimi zaman toplumsal hareketleri temsil ediyorlar. <span class="CharOverride-6">Toplumsal sınıf</span> düşüncesi bile gücünü, toplumsal bir durumla hem toplumsal hem de siyasal olan bir aktör arasında kurduğu özdeşlik bağıntısından alır. Sağda liberal düşüncelerle pazarın yasaları nasıl birbirinden ayrılamazsa, sınıf eylemi ve toplumsal üretim bağıntıları da birbirinden ayrılamaz. Toplumsal aktörlerin bu “nesnel” tanımıdır zayıflayan; ama yalnızca bu tanıma dayanılmamalı, siyasal seçimlerle toplumsal aktörlerin, erk bağıntılarındaki konumlarına göre tanımlanan çıkar ya da değerleri arasındaki zorunlu bağ da göz ardı edilmemelidir. Aslında toplumsal aktörlerin “nesnel” bir tanımı siyasal partilere toplu eylemin yönünü belirleme tekelini verirdi; partiler toplumsal sınıfların her birinin “kendi kendinin bilincine varması” için gereken somut anlatımlardı. Ama toplumsal eylem, özgürlüğün istenmesi, çevrenin savunusu, yaşamın her yönünün “pazarlanması”na karşı savaşım olarak tanımlandığında, izleyeceği yönden kendisi sorumlu olur ve hatta bir siyasal partiye bile dönüşebilir ya da en azından desteklediği bir partiye önceliklerini benimsetir.  </p>
			<p class="paragraf">Leninci komünizmden sosyal-demokrasiye sosyalizmlerin çöküşü, her şeyden önce işçi hareketinin sonradan devletin kendisi olacak devrimci bir partiye sürekli artan bağımlılığından kaynaklanmıştır. Toplumsal aktörler eylemlerine yön verme işini kendileri yapamıyor ve siyasal partilere bırakıyorlarsa temsili bir demokrasiden söz edilemez. Demokratik düşünce, en azından burada sunulduğu biçimiyle, Fransız Jakobin cumhuriyetçiliğinden ve daha belirgin bir biçimde Lenincilik’ten ayrılır; zaten bu iki anlayışı hem genel yönelimleri bakımından hem de tarihsel uygulamaları bakımından demokrasi-karşıtı güçler olarak kabul etmek gerekir. Fransız ve Latin Amerikan demokrasileri –demokrasiden doğrudan ayrılan devrimci Sovyet yönetim biçimini anmaya bile gerek yok– toplumsal aktörleri kitlelere, yani siyasal kaynaklara indirgeme, bunun sonucunda da toplumsal eylemi, utkusuyla iktidarın silahlarını eline geçiren ve karşısında sınırsız erkini kısıtlayabilecek güç bulunmayan siyasal müdahaleye bağımlı kılarak yok olma tehlikesiyle karşı karşıyadırlar.  </p>
			<p class="paragraf">Bu eleştiriler ne denli ağır olursa olsun, daha önce de söylediğimiz gibi, Fransız demokrasisini “istisnaî”, başka bir demokrasi türü gibi görme yanlışını doğurmamalıdır. Bu demokrasi türü, tehlikeli siyasal sonuçlarının yanında olumlu toplumsal sonuçlar da doğurmamış olsaydı, tarihsel bakımdan bu denli önemli olmazdı. Halka çağrıda bulunarak, demokratik eylemi toplumsal eşitsizliklere ve paranın erkine karşı doğrudan bir saldırıyla bağdaştırmıştır. Fransız cumhuriyetçilerinin eşitlikçi anlayışı, öğretimi tüm çocuklara yaymak isteyen ve halkın çocuklarının toplumsal devingenliğini kolaylaştıran devlet okulunu canlandırmıştır. Demokrasinin bu anlayışından esinlenen yönetimler eylemlerini ulusun çıkarlarına bağımlı kılmışlardır; burada ulus elbette siyasal bir kavramdır, ama aynı zamanda toplumsaldır da, ayrıca özgürlük, eşitlik, kardeşlik gibi evrenselci ilkeleri içerir. Troisième République’in ideolojisi, Latin Amerikan ulusçu-halkçı yönetim biçimlerinin ideolojisi gibi toplumsal engel ve eşitsizliklere gerçek anlamda saldırmadığı için eleştirilse bile, Fransız demokrasisinin her olumlu değerine karşı çıkılamaz. Bu demokrasi türünün, –Fransa’da olduğu gibi Latin Amerika’da da– hemen hemen eski yönetici seçkinler sınıfı denli kuşku ve düşmanlıkla baktığı halktan ya da çalışanlardan çok devlete bağımlı memur ve kategorilerin oluşturduğu bir ortadirek sınıfının hizmetinde olduğunu söylemek daha doğru olur. Yine de sınıflar arasındaki kültürel engeller Büyük Britanya’da Fransa’da olduğundan daha yüksektir. İngiliz toplumunda bir devrimle ortadan kaldırılamamış bir aristokrasi uzun zaman belirgin kalmıştır. Her demokrasi türünün güçlü ve zayıf yanları vardır ve bu türlerden hiçbiri tek başına demokrasinin genel niteliğine uymaz.  </p>
			<p class="arabaslik_sol">Siyasal bozulma  </p>
			<p class="paragbas">Siyasal aktörler toplumsal aktörlerin taleplerine uymadıklarında, yani temsilcilik niteliklerini yitirdiklerinde ne olur? Dengeleri bozulan siyasal aktörler devletin yanına geçerler ve demokrasinin var olabilmesi için gereken birinci koşula, devletin erkinin sınırlanması koşuluna karşı gelirler. Ama böyle bir şey gerçekleşmezse, siyasal toplum, hem sivil toplumla hem de devletle ilişiğini kesebilir ve kendi erkini artırmaktan başka bir amaç edinmeyebilir. İşte İtalyanların ne denli zarara yol açtığını açıkça gösterdiği ve birçok Avrupa ülkesinde, Peru’dan Brezilya ve Arjantin’e dek kimi Latin Amerika ülkesinde kamuoylarının sıkça kötülediği <span class="CharOverride-6">partierkil yönetim</span> bu durum için söylenir.  </p>
			<p class="paragraf">Söz konusu kamuoyları böyle bir durumu daha doğrudan bir yaklaşımla <span class="CharOverride-6">bozulma</span> diye adlandırır; aslında demokrasinin temsili olması gerektiği, dolayısıyla siyasal güçlerin, özellikle de partilerin, kendi kendilerinin değil, toplumsal çıkarların hizmetinde olması gerektiği kabul ediliyorsa bu terim daha doğru olur. İtalya’da epey önem kazanan, öteki Avrupa ülkelerinde çok daha sınırlı olan, buna karşın Japonya’dan Amerika Birleşik Devletleri’ne, Cezayir’den Venezuela’ya Avrupa dışındaki birçok ülkede sık karşılaşılan, kimi siyasal yöneticilerin kişisel anlamda bozulması olayını bir yana bırakırsak, demokrasi için en tehlikeli bozulma siyasal partilerin, seçimlerdeki adayları belirlemek ve yöneticilerin yönetilenler tarafından serbest seçimle belirlenmesi ilkesini alaya alarak adaylardan bir kısmının başarısını güvence altına almak için kendi üyelerinin gönüllü katkısı dışında önemli oranda büyük birikimler sağlamasına yol açan bozulmadır. Seçimler, XIX. yüzyılda İngiltere’de olduğu gibi <span class="CharOverride-6">rotten</span> <span class="CharOverride-6">boroughs</span>’un (bozulmuş ilçeler) rolüne ya da Japonya’daki gibi kırsal bölgelerde para dağılımına dayandığında, ya da İtalya’daki gibi, partiler geçmiş sözleşmelerin büyük bir bölümüne dayanarak kamu işletmeleri sayesinde haksız yere ağır vergiler kestiklerinde demokrasiden söz edilebilir mi? Mario Segni’nin ön ayak olmasıyla İtalyanlar, ülkelerini <span class="CharOverride-6">tangentopoli’</span>ye, bir rüşvet ülkesine dönüştüren bu sisteme 1993’te topluca karşı çıktılar. Bu, yoldan çıkmış bir siyasal yaşamın yeniden oluşumunda ortaya çıkacak sorunların hepsini çözmeyecek, ama seçmenlere gerçek seçenekler sunan siyasal ortaklıkların kurulmasını olanaklı kılacak bir harekettir, demokrasiyi savunma hareketidir.  </p>
			<p class="paragraf">Partisiz, siyasal aktörsüz demokrasi yoktur, buna kimse karşı değildir, ayrıca halk oylamasına dayanan bir demokrasiden de ciddi anlamda söz etmek olanak dışıdır. Bununla beraber partierkil yönetim, demokrasiyi, temsilciliğini elinden alarak ortadan kaldırır ve ya kargaşaya ya da ekonomik yöneticilerden oluşan grupların büyük olasılıkla bir diktatörün müdahalesiyle son bulacak egemenliğine yol açar. Partierkil bir yönetim tehlikesi en çok bir ülke sanayi toplumu olmaktan çıktığı sırada ve toplumsal aktörler bölünüp zayıfladığında baş gösterir. Bu güç anda demokrasinin salt kurumsal bir anlayışıyla yetinme, onu açık bir siyasal pazara indirgeme eğilimi büyüktür, bu da demokrasinin değerini yitirmesine yol açar. Bu arada partilerin yönetim biçimine karşı yapılan itirazlar önemlidir; özgür kurumlara, büyük çoğunlukla yitirdikleri temsilcilik özelliklerini geri verme zorunluluğunu anımsatır.  </p>
			<p class="arabaslik_sol">Toplumsal hareketler ve demokrasi  </p>
			<p class="paragbas">Ancak bu temsilcilik, toplumsal taleplerin kendi içlerinde <span class="CharOverride-6">temsil edilebilir</span> olmak istediklerini, yani siyasal oyunun kurallarını ve çoğunluğun kararını kabul ettiklerini varsayar. Oysa çoğu toplu eylemin niteliği başkadır. Ya siyasal sistem otoriter bir devlet tarafından sınırlandığı, devinimsiz kılındığı, hatta ezildiği için ya da hak istekleri kendi içlerinde karşılanabilir olmadıkları ve kurumsal düzenin devrilmesini amaçlayan güçleri seferber edecek bir araç olmayı arzuladıkları için siyasal sistemde karşılık bulamayan taleplerdir söz konusu olan. Sözü geçen iki durum ve bu durumları yorumlayan ideolojiler arasındaki ayrım büyüktür. Toplu seferberlikler bir yandan kurumlarca ele alınamayacak bir artık olarak belirirken, öte yandan yalnızca şiddetin devirebileceği egemen çıkarları koruyan kurumlara karşı köktenci ya da devrimci bir patlamayı açığa vururlar. Bu arada bu toplu eylemlerin ikisi de demokrasiden esinlenmez. Toplu eylem, çatışmalar kurumsal açıdan ele alındığında “artık” olarak kabul edildiği zaman da toplumun temel bir değişiminin taşıyıcısı olarak görüldüğü zaman da doğrudur bu. Yine de ortaya çıkan olumsuz sonuç toplumsal hareketlerin söz konusu toplu eylem türlerini belirgin biçimde birbirinden ayırmamıza yardımcı olmalıdır, en azından buradan yola çıkarak toplumsal hareket kavramını kesin olarak şu şekilde tanımlayabiliriz: önemli kaynakların toplumsal kullanım biçimini ele alınan toplumda kabul görmüş <span class="CharOverride-6">kültürel</span> yönelimler adına geliştirmeyi amaçlayan toplu eylemler. İlerleme ve üretim adına kapitalizme karşı gelen işçi hareketinde olduğu gibi. Bu tanıma göre toplumsal bir hareketin siyasal bir programı olması gerekir, çünkü söz konusu toplumsal hareket özel çıkarlara başvurduğu gibi, genel ilkelere de başvurur. İşçi hareketinin yanı sıra ulusal kurtuluş hareketlerinde, kadın hareketlerinde, çevreci hareketlerde, eski yönetim biçimlerine karşı olan hareketlerde ve dinsel esinli toplumsal hareketlerde olduğu gibi. Her toplumsal baskıda ret hakkı olduğuna göre kimi hak istekleri karşılanamayacaktır, ancak bu tür isteklerin karşılanamaz artığına toplumsal hareket denemez, çünkü o zaman toplu eylem, yönelimleriyle değil, yalnızca belli bir durumda oluşan çatışmalar kurumsal açıdan ele alındığında getirilen sınırlarla tanımlanır. Buna koşut olarak, kurulu düzenden ayrılmasıyla tanımlanan bir toplu eylem bir siyasal aktörü tanımlayamaz; bir durumu askeri tarzda tanımlar, iç savaştan, ülke bunalımından ya da keyfi iktidardan söz eder, bu da sonuçta, toplumsal amacı düşmanların ve hainlerin barınamadağı türdeş bir toplum yaratmak olan bir iktidarı ele geçirme taktiğinden başka bir yere çıkmaz. Bir durumu ve bir eylemi devrimci olarak tanımlamak otoriter bir iktidarın oluşmasına yol açar.  </p>
			<p class="paragraf">Oysa toplumsal hareketle demokrasi, birbirine karşıt olmak şöyle dursun, birbirinden ayrılamaz. Bir yanda, bir siyasal sistem toplumsal hareketleri yalnızca doyurulması olanaksız taleplerin şiddetli anlatımı olarak görürse, temsilcilik niteliğini ve seçmenlerin güvenini yitirir; yalnızca Avrupa’da değil, uluslararası konumun gerekleri denilen şeye ve zorunlu olarak alınan sıkı önlemlere dayanarak hak isteklerinin birçoğunu, istihdamı ya da ulusal güvenliği tehdit ediyor diye gerçekdışı görüp reddeden birçok ülkede olan budur. Konumundan yararlanarak eylemini birtakım zorlamalarla yasallaştırmaya çalışan bir yönetim, hoşgörülü ve liberal kalsa bile demokratik yapısını yitirir. Öte yanda, bir toplumsal hareketin olabilmesi için, toplu eylemin kendine toplumsalcı amaçlar saptaması, yani toplumun genel değer ya da çıkarlarını kabul etmesi, bunun sonucunda da siyasal yaşamı tarafların ya da sınıfların çatışmasına indirgemesi ve bizzat kendisinin çatışmalar düzenleyip geliştirmesi gerekir. Toplumsal hareketler yalnızca demokratik toplumlarda oluşur, çünkü serbest siyasal seçim her toplumsal aktörü bir yandan özel çıkarları savunmaya zorlarken öte yandan ortak bir çıkar bulmaya zorlar. İşte bu nedenle en büyük toplumsal hareketler hep şu evrenselci konuları kullanmışlardır: özgürlük, eşitlik, insan hakları, adalet ve daha söylenişinde toplumsal aktörle siyasal program arasında bir bağ kurulmasını gerektiren tema dayanışma.  </p>
			<p class="paragraf">Toplumsal hareket kavramı, sınıf çatışması kavramıyla karşıtlaştırıldığında demokrasiye ve temel insan hakları savunusuna daha çok bağlanır. Sınıf çatışması daha çok tarihsel bir zorunluluğa ve halkın hem adaletsiz hem de usdışı olan bir egemenliğe karşı ayaklanmasıyla uygulama boyutuna geçmesi gereken usun utkusuna dayanmıştır. Bu, demokratik kurumlardan çok, doğrudan devrimci eylemin kapılarını açar. Toplumsal hareket kavramı sınıf çatışması kavramının yerini alarak bir tarih kuramının yerini bir aktör toplumbilimine, hatta bir tarihsel özne toplumbilimine bırakacağını, ayrıca bir özgürlük toplumbiliminin bir zorunluluk toplumbiliminin yerine geçeceğini önceden bildirir. Çünkü toplumsal bir hareket, bir bakıma doğal bir sonuç olan ideal bir toplumun yaratılmasına ya da insanlık tarihinin veya tarihöncesinin sonuna geçişe değil, toplumsal bir aktörün özgürleştirilmesine dayanır her zaman. İşçi eylemi, çalışanın özerkliğini işyönetimi bakımından ussallaşmaya karşı savunduğunda doruk noktasına ulaşmış oldu ve toplumsal bir hareket oluşturdu –1966’da <span class="CharOverride-6">La Conscience ouvrière’</span>den (İşçi Bilinci) bu yana gösterdim bunu. Sınıf çatışması yanlıları kapitalizmle emekçileştirme arasındaki çelişkilerden söz ederler ve yok edeni yok etmek, yadsımayı da yadsımak isterler; bunun için de devlet erkini ele geçirme yoluna başvururlar. Oysa toplumsal hareket yurttaşlar arası bir şeydir ve bir eleştiri, bir yadsıma olmaktan çok, öncelikle bir olumlamadır. İşte bu nedenle yeniden adalet, özgürlük ve insana saygı ilkelerini temel alan bir toplum kurmak için eni konu düşünülmüş, tartışılmış ve kararlaştırılmış bir ilkeden yararlanabilir; bu arada az önce sözünü ettiğimiz ilkeler tamamen demokrasinin bağlandığı ilkelerdir.  </p>
			<p class="paragraf">Toplumsal hareket düşüncesi <span class="CharOverride-6">şiddet</span> düşüncesinden belirgin bir biçimde ayrı tutulmalıdır. Şiddet düşüncesi demokrasiyle karşıt olduğu gibi toplumsal hareketle de karşıttır, ancak bütünüyle toplumsal bağların içinde yer alır, çünkü siyasal erk, toplumsal egemenlik gibi, hiçbir zaman kurumsal kurallara tam olarak boyun eğmez; siyasal erkin de toplumsal egemenliğin de bütünüyle ortadan kaldırılamayacak bir keyfi karar verme yetkisi vardır. Hikmet-i hükümet, keyfi karar, affetme hakkı, kayırmacılık, kişisel sorumluluk ya da yalnız başına alınan karar; hepsi de özneldir, devletin ya da işletmenin başındaki kişiye bağlıdır ve duruma göre olumlu ya da olumsuz olur. Kim olursa olsun iktidarı elinde tutan, bir toplumsal ya da siyasal tartışma sistemine ancak kısmen katılır; üstelik bir pazar ya da başka devletler üzerinde de etkisi vardır. Devlet siyasal sisteme, bir işletmenin yönetimi de toplu tartışmalara indirgenemeyeceğinden, yönetilen ya da iktidardan uzakta olan kategorilerin taleplerinde olağan bir şiddet boyutu vardır. Oysa demokrasinin ayırıcı niteliği mutlak erki sınırlamak olduğu ölçüde şiddeti azaltmaktır da. Siyasal şiddet önlenemiyorsa, bu, kendi iç tartışmalarına kapanmış bir toplumun, dış baskılar olmadığı için bulamayacağı bir uzlaşmanın arayışı içinde kısa zamanda devinimsiz kalacağını gösterir. Buna karşın yöneticilerin şiddetiyle yönetilenlerin şiddetinin dolaysız bir biçimde karşı karşıya gelmeleri, uzlaşma ve ateşkeslerle son bulsa da, demokrasiyi yıkacaktır, yalnızca demokrasiyle kalmayıp toplumsal hareketleri de, her birinin ortak bir çıkara başvurulmasına karşı çıkmasını sağlayarak kendi içlerinde ortadan kaldıracaktır.  </p>
			<p class="arabaslik_sol">Fazlasıyla ussal demokrasiler  </p>
			<p class="paragbas">Demokrasi bir kez daha devletle siyasal aktörler arasında bir aracılıklar sistemi olarak belirir, toplumun ussal bir yönetim biçimi olarak değil. Liberal düşünceyse, içinde bulunduğumuz totalitarizm sonrası dönemde, hâlâ otoriter yönetim biçimlerinden geçilmezken gerçekten de çekici görünen bu ikinci tanımla yetinir. Ama demokrasinin böylesine dar bir tanımı demokrasinin kendisi için tehlikelidir. En zengin toplumlar, en belirgin toplumsal sorunlarını çözümleyemeyecek ve gideremeyecek duruma düşmüş gibi görünürler, çünkü karşıt çıkar ve düşünceler arasındaki yapısal çatışmalardan söz etmek istemezler. Toplumsal yaşamın ağır bastığı bir görünüm, dev bir <span class="CharOverride-6">mainstream</span> (genel eğilim) görünümü, bir yandan işsizliğin ya da aranan niteliklere göre yetersizliklerinin, bir yandan kimi azınlıkların çoğunluğunca reddedilmenin, bir yandan da kişisel bunalımların kurbanı olan kişilerin dışarıda kaldığı, epey çoğunlukta olan bir orta sınıf görünümüdür. Toplum bir maraton koşusu gibi görünür: merkezde giderek daha hızlı koşan bir küme; önde halkın ilgisini çeken yıldızlar; arkada da iyi beslenmemiş, gerekli donanımı olmayan, tökezlemelere ya da kalp krizlerine yenik düşüp yarış dışı kalacaklar bulunur. Latin Amerika’da ve komünizmden çıkan Avrupa ülkelerinde olduğu ölçüde zengin Batıda da galip gelen egemen toplum örneği şiddeti ve çatışmayı “dışarı atar” ve toplumsal bir olay olarak görmez. Oysa kafamızda canlandırdığımız toplumsal imgede, güvenliğe ve rahatlığa susamış bir çoğunluğun reddettiği suça yönelik şiddet ya da saldırgan cinsellik büyük yer tutar. Böylelikle kendini, “işçi sınıflar”ın isteklerini kabul etmediği için “tehlikeli sınıflar”ın tehdidi altında duyumsayan burjuva toplumun XIX. yüzyılın başında yarattığı toplum imgesine geri döneriz. Demokrasi, ele alması gereken sorunların önemini aşırı ölçüde indirgediğinde zayıflar; Bosna’daki gibi demokrasi, kendi temellerini yıkan bir politikaya son vermek için doğrudan müdahale etmesi gerekirken birtakım insancıl duygularla yetiniyorsa, kendi kendinden vazgeçiyor demektir.  </p>
			<p class="paragraf">Azınlıklardan, toplum dışılıktan ya da dışlamadan söz etmeye öyle alışmışız ki, bu terimlerin topluma salt bir temel çatışmalar imgesi kazandırdığını unutuyoruz; söz konusu toplum imgesinde demokrasi, bölük pörçük ve güçsüz toplumsal taleplerle, ancak rekabet gücünü yitirme pahasına karşı konulabilecek teknik ve ekonomik gereklikler arasındaki ilişkileri yönetmeye zorlanır.  </p>
			<p class="paragraf">Demokratik özgürlüklerimiz, hassas toplumsal sorunları ele almadığı için değerini yitirir. Bu özeleştirel düşünce, demokrasi değirmeninde öğütülecek bir buğday tanesi kazandırdığı ölçüde, toplumumuzun en önemli çatışmalarını ve siyasal partilerin eninde sonunda yanıt vereceği yeni toplumsal hareketlerin niteliğini görmemize katkıda bulunduğu ölçüde yararlı olacaktır. Demokratik düşünceyi benimsiyorsak, günümüzün belki de en önemli hak isteklerini kamu alanı dışında bırakan zengin, açık ve değişken bir topluma çağrıyla yetinebilir miyiz? Aynı biçimde, XIX. yüzyılda tutucularla liberaller, laiklerle katolikler ya da monarşi yanlılarıyla cumhuriyetçiler arasındaki siyasal tartışmalar işçilerin hak isteklerini ve ilk kadın hakları bildirilerini önemsememişler, bu nedenle de demokrasiyi zayıflatmışlardır.  </p>
			<p class="paragraf">Aydınlar ve daha çok politika adamları, demokratik bir politikanın toplumsal ve kültürel kozlarını hiç zaman yitirmeden bu anlamsız geçiş döneminde ortaya çıkarmalıdırlar. Toplumsal hareketlerle demokrasinin bağdaşması yeni bir konudur, daha dün emekçi sınıfının diktatörlüğünü temsil edenlerce, otoriter ulusçularca, devrimci savaş yanlılarınca ve toplumsal bütünleşmenin artışında siyasal tartışmalar ve toplumsal hukuk isteğinden çok ekonomik ilerlemeye bel bağlayanlarca küçümsenerek reddediliyordu.  </p>
			<p class="paragraf">En öncelikli sorun, toplumumuzu yönelimleri ve çatışmaları bakımından daha bilinçli kılacak hak isteklerini, anlaşmazlıkları ve ütopyaları siyasal sisteme doğru yöneltmektir. Hemen hemen her yerde, içerden gelen hak isteklerini dışardan gelen tehditler gibi gördüğü için, adaletle ve eşitlikle uğraşamamasının nedenini zamanını güvenlikle ve başka modelleri kendine uyarlamayla geçirmeye bağladığı için kendini dingin gören bir siyasal sistem çevresinde bir şiddet kemeri oluşmasına yol açan bir çatışma eksikliğinden yakınırız. Unutulmamalıdır ki, demokrasi ancak adaletsizliği ve şiddeti azaltabiliyorsa kendi kendini savunabilir.  </p>
			<p class="arabaslik_sol">Demokrasi ve halk  </p>
			<p class="paragbas">Demokratik bir yönetimin çoğunluğun çıkarlarını temsil etmesi gerekiyorsa, bu her şeyden önce “en kalabalık sınıflar”ın anlatımı olsun diye, tanımını halk kategorilerinin çıkarlarıyla olan bağına dayandırsın diye böyledir; söz konusu halk kategorileri yalnızca en kalabalık kategoriler değil, aynı zamanda seçkin sınıflarca alınmış kararlara en bağımlı kategorilerdir. Demokrasiyle halk arasındaki sözü edilen bağ, demokrasiyi temsilciliğe dayandırmadan, yalnızca yöneticilerin serbest seçimle belirlenmesi olarak tanımlama eğilimlerine bir son vermek için zorunlu olmadıkça, demokrasi yönetici seçkinler sınıfında yer alabilecek, <span class="CharOverride-6">sanior pars</span> diye adlandırabileceğimiz yönetici takımların arasındaki bir rekabete indirgenme tehlikesiyle karşı karşıyadır. Aslında demokratik düşünce hiçbir zaman toplumsal bakımdan yansız olmaz. Birey başına oyun sınıf oyu karşısında galip gelmesine yol açan en büyük demokratik tartışmalardan biri 1789’da Fransa’da Etats-Généraux’da olmamış mıdır? Aşamalanmış, karmaşık bir bütün oluşturan toplumlardan bireyci toplumlara geçiş, demokratik biçimde gerçekleştiğinde, maddi mülkiyetlere, simgesel mülkiyetlere ve iktidara erişemeyenlerin yararına olur. Amerikan anayasasına ilişkin yorumlarda ve Fransız Devrimi’nin liberal yorumlarında büyük etkisi olmuş <span class="CharOverride-6">sanior pars</span> düşüncesi ya da bunu tamamlayan çoğunluğun zorbaca yönetimi düşüncesi daha ilkelerinde demokratik anlayışa ters düşer ve tüm yurttaşlara oy hakkı tanınmasının getirdiği sonuçlarla bir yana bırakılana dek, ancak belli bir vergi ödeyenlere oy hakkı tanınan bir yönetim biçimiyle özdeşleştirilir. Bugün hiç kimse oy hakkını sınırlandıran bir yönetim biçimine demokratik diyemez ve artık geriye dönüp de kadınları dışarda bırakan, seçmenleri sınırlandıran, bunun sonucu olarak da toplumlarımızın siyasal işleyişine, kamu yaşamıyla özel yaşam arasında güçlü bir karşıtlık yaratarak baştan aşağıya demokrasi-dışı damgasını vuran bir tanımı kabul edemeyiz; böyle bir tanıma göre kamu yaşamı kısıtlıdır ve erkeklere ayrılmıştır; kadınlarsa, demokratik anlayışın hiç uğramadığı anlaşılan bir dünyaya, kültürün ve kişilik oluşumunun dünyasına kapatılmıştır. Bugün böyle bir yaklaşımdan yola çıkarak, on sekiz yaşının altındaki gençlerin oy hakkına yönelik koşut bir soru sorabiliriz. Onlar sinema, müzik, televizyon ya da giyim gibi birçok tüketim alanında pazarın önemli bir bölümünü oluştururken, siyasal yaşamdan dışarda tutulmaları zorunlu olarak kamu yaşamımıza demokrasi-dışı bir nitelik –siyasal yaşamdan dışarda tutulanlar siyasal aktörlere dönüşmedikçe (bu dönüşüm kadınlar açısından kısmen gerçekleşmiştir, ancak gençler açısından henüz gerçekleşmemiştir) böyle bir nitelendirme yapmak güç olsa da– getirir. Gençlerin işsizlik oranının genel işsizlik oranından çok daha yüksek olduğu Avrupa’daki Akdeniz ülkelerine bakacak olursak, gençlerin –örneğin, on beşle on sekiz yaş arasındaki gençlerin– oylarının benimsenen ekonomik politika üzerinde etkisi olmayacağı düşünülebilir mi?  </p>
			<p class="paragraf">Demokratik düşünceye “halk demokrasisi” havasını veren şey, toplumsal eşitsizliklere bir eşitlik ilkesiyle karşı koymasıdır. Toplumsal aşamaların –kendilerini genelde doğal kabul etmelerine karşın– hak eşitliği adına bu biçimde altüst oluşu sonuçta toplumsal düzenden ayrı bir siyasal düzenin oluşumuna etki etmekle kalmaz; bu düzeni dönüştürür, çünkü hak eşitliği, eylemde bir eşitliğe doğru, Jean-Jacques Rousseau’nun dediği gibi, “belli bir koşul eşitliği”ne doğru baskılar biçiminde açığa çıkmazsa, belirsiz bir düşünce olarak kalır.  </p>
			<p class="paragraf">Bu anımsatmalar demokrasinin salt prosedürcü bir anlayışına karşı zorunludur, ayrıca Asya, Avrupa ve Afrika’da siyasal tarihin büyük bir bölümüne ve temelinde eşitlik düşüncesi olan, derebeylikle monarşi mirasından yoksun Amerika Birleşik Devletleri’nin siyasal tarihinin küçük bir bölümüne ışık tutar.  </p>
			<p class="paragraf">Yine de bu tür çözümlemelerle yetinemeyiz. Daha dolaysız bir siyasal çerçevede, halka bırakılan siyasal düşünce ve güçlerin her zaman demokratik olup olmadığını sormalıyız. Bu sorunun yanıtı, bildiğimiz gibi, olumsuzdur. Sol, halk, işçi sınıfı, hatta demokrasinin kendisi adına zarar görmüştür demokrasi. Avrupa ve Latin Amerika’da sol, demokrasi üzerine tartışmalarla, açık şiddete varacak denli bölünmüştür. Demokrasi sözcüğü uzun zaman birçok ülkede kınanmıştır. Burjuva demokrasiden ya da yüzeysel demokrasiden söz edilmiştir, Latin Amerika’da ya da Afrika’da gerillalar kitlesel eyleme karşı çıkarken ve eylemlerini halk seferberliğine ya da Leninci esinli öncü bir parti yaratılmasına değil, doğrudan emperyalist egemenlik zincirinin en zayıf halkası olarak kabul edilen devlete karşı saldırıya odaklarken, komünist partiler emekçi sınıfın diktatörlüğü için savaşmıştır. Avrupa’daki İtalyan ya da Alman kent gerillaları aynı yaklaşım biçimini kabul etmişler ve yöneticileri ürkütüp yıldırarak zayıflatmaya, böylece kitlelerin varsayımsal devrimci iradesinin bağımsızlaşmasını sağlamaya çalışmışlardır. Sol, ancak içerden gelişmeye inanırsa, modernleşmeyi Marxçı, sosyal-demokrat ve hatta liberal bir anlatıma başvurarak toplumsal ve siyasal sınıf bağlarıyla birleştirirse demokratik olur. Lenin’in kendisinin de anımsattığı gibi, devrimci şiddete, değişimin kurumsal yolları tıkandığında başvurulmalıdır. Aynı biçimde “ulusal burjuvalık” zayıfladığında sanayileşme Bismarckçı türde otoriter bir devletin egemenliğine geçer. İki durumda da şiddete başvurunun tarihsel bir dönemeç olup olmadığını ve demokrasiye ulaşmak gerektiğine ilişkin bir bilincin var olup olmadığını ya da araç olan şeyin amaca dönüşüp dönüşmediğini ve ekonomik modernleşmenin mutlak bir erkin kurulması için kaynak oluşturmaya indirgenip indirgenmediğini bilmek gerekir. Burada sözünü ettiğimiz iki örneğe dönecek olursak, Bismarck sonrası Almanya’da içerden gelişme ve demokrasiye geçiş en azından bir dönem için gerçekleşmiştir; ancak Sovyet yönetim biçiminde hiçbir zaman gerçekleşmemiştir, en azından Gorbaçov’la gelen açılışa dek.  </p>
			<p class="paragraf">Halka çağrı demokratik olmaktan çıkmış, hatta tarihsel değişimlerin istenççi temsilcisi devleti, toplumsal aktörlerin ve bunların çatışmacı olsun anlaşmacı olsun işbirlikçi olsun, tüm bağlarının üzerinde tuttuğu her an demokrasiye karşı gelmiştir. Sol için yapılan çözümleme sağ için de geçerlidir. Sağ, bir diktatörlüğü desteklemek için devrimci tehdidi öne sürmüştür çoğunlukla; aynı zamanda gerek Salazar, Franco ve Pétain’in yaptığı gibi toplumsal aşamalanmaları ve tehdit altındaki kültürel bütünleşme güçlerini korumak ve yeniden kurmak amacıyla, gerekse Porfirio Díaz döneminde Meksika’daki <span class="CharOverride-6">Cientificos</span>’lar ve Güney Kore’deki ya da <span class="CharOverride-6">Estado Novo</span> ve askeri diktatörlük döneminde Brezilya’daki modernleşmelerde olduğu gibi otoriter bir modernleşmeye girişmek amacıyla demokrasiye karşı gelmiştir. Tüm otoriter yönetimler, toplumlarının olgunlaşmadığını ya da dışardan ve içerden tehditlerle karşı karşıya olduğunu ileri sürmüştür. Hepsi devletle kargaşa ya da istila arasında bir şey olmadığını ortaya koymuştur; bu da demokrasinin, toplumsal çıkarların yapılanmasından, dolayısıyla da temsilinden ne ölçüde ayrılamayacağını vurgular. Otoriter yönetimler eylemlerini aklamak için hep toplumsal aktörlerin örgütlenmediğini, sendikaların zayıf olduğunu, partilerin bozulduğunu ya da bölündüğünü, aynı zamanda da ekonomik bunalımların ya da yabancıların istila tehditlerinin ciddi boyutlarda olduğunu ileri sürmüşlerdir. Bu yönetimlerin varlıkları ve eylemleri dolaylı yoldan, oluşturulmuş toplumsal aktörlerle demokrasi arasında güçlü bir bağ bulunduğunu gösterir. Toplumsal kopyalama (reproduction sociale) üzerine yapılan tartışmaların üretimin toplumsal bağları çevresindeki çatışmalardan daha öncelikli olduğu her yerde, Avrupa’da bile, demokrasi zayıflamış ya da yok olmuştur. Marx’ın, Devrim’den bu yana, özellikle 1848’de ve Paris Komünü sırasında Fransız siyasal yaşamının baş hastalığı olarak gördüğü ve bugün bizim hâlâ ‘Jakobincilik’ dediğimiz, siyasal olana, yani devlete olan bağa öncelik verilmesi, sık sık halkoylamacı yönetim biçimlerince devrilmiş Fransız demokrasisini –ve yakın bir tarihte, eğer General de Gaulle alabildiğine koyu bir demokrat olmasaydı az kalsın yine devrilecekti– güçsüzleştirmiştir. Dinin ya da okulun, monarşinin ya da Cumhuriyetin, yani toplumun ve kültürün küresel yönelimlerinin çevresinde kavga ediliyorsa, türdeşleştirici bir model, başka bir deyişle toplumun bir temizliği –ki bu Miloseviç’in dehşet verici bir biçimde söylediği gibi ateş, kan ve ırza geçme yoluyla uygulanır– düşleniyor demektir. Siyasal sistem sivil toplumla devlet arasında bağ kurmanın bir yoludur; devlete doğru yönelirse, kendini ister bürokratik ister baskıcı isterse askeri biçimde göstersin, otoriter olur; sivil topluma doğru yönelirse, demokratik olur, hem de kimi zaman devletle bağ kuramamak ve devleti demokrasi-karşıtı, oligarşik, teknokrat ya da militarist bir tepki vermeye kışkırtmak pahasına. Demokrasi hem siyasal seçimlerin özgürce yapılmasını hem de çoğunluğun çıkarlarının yöneticiler tarafından temsil edilmesini gerektirir. Bu öğelerden herhangi birine öncelik vermek boşuna ve tehlikeli olur. Dün kendini bir halkın ya da bir ulusun açılımı olarak gören bir halk erkinin savunucularına her şeyden önce siyasal çoğulculuk ve serbest seçimler olmadan demokrasinin de olmayacağını anımsatmak gerekirken; bugün birçok ülkede toplumsal aktörlerle siyasal temsilciler arasındaki bağların zayıflığından kaygı duymak gerekir. Bu zayıflığın iki temel nedeni vardır: ya bir toplum türünden bir başkasına hızlı bir geçiş yaşayan birçok ülkede görüldüğü gibi toplumsal talepler karışıktır ve pek bütünleşmez, ya da hükümet, hatta kamuoyu bile, toplumsal değil uluslararası bir soruna göre yönetilir. Otoriter yönetim biçimlerinin birçoğu erklerini, Güneyde de Doğuda da, “emperyalist cephe”ye karşı savaşmak adına benimsetmiştir. Ama Batıdaki demokratik ülkeler benzer bir sapmayı kısmen yaşamıştır. Ulusçuluk, sömürgeci fetih ya da imparatorluğun devamı ve üstünlük arayışı, bu ülkeler –özellikle Büyük Britanya, Amerika Birleşik Devletleri, Fransa– üzerinde, Çinhindi’ndeki ve Cezayir’deki Fransız savaşları ya da Vietnam’daki Amerikan savaşları sırasında bile kuşkusuz sınırlı kalmış demokrasi-karşıtı bir eğilimin yayılmasına yol açmıştır; bununla beraber, böyle bir eğilimin varlığı siyasal erkle toplumsal talepler arasındaki bağın önemini vurgular.  </p>
			<p class="paragraf">Demokrasi, toplumsal aktörler ve siyasal aktörler birbirine bağlandığında, dolayısıyla da yöneticilerin toplumsal temsilciliği sağlandığında, ayrıca bu temsilcilik erklerin sınırlanması anlayışı ve yurttaşlık bilinciyle birleştirildiğinde tam olarak gelişebilir. Demokrasi hiçbir zaman toplumsal ya da siyasal bir cephenin başarısına, daha da önemlisi bir sınıfın utkusuna indirgenemez.  </p>
		</div>
	</body>
</html>