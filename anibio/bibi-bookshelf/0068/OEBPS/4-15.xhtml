<html xmlns="http://www.w3.org/1999/xhtml">
	<head>
		<title>4-15</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x4" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslikorta1" id="_idParaDest-17">ÜÇÜNCÜ BÖLÜM  </p>
			<p class="arabaslik_orta">Ya Doğuda ve Güneyde Demokratikleşme?  </p>
			<p class="arabaslik_sol ParaOverride-7">Komünizm sonrası  </p>
			<p class="paragbas">Devlet-partinin demokratik umudu yıkıp topluma zorla benimsettiği otoriter seferberlik Mussolinici faşizmden Maocu kültürel devrime dek XX. yüzyıla egemen olmuştur. Yüzyılın sonundaysa ters yönde bir hareket; istenççi yönetim biçimlerinin, seferberlikçi devletlerin yıkılmasına ya da parçalanmasına yönelik bir hareket etkili olmuştur. Bir sivil toplumun oluşumuna hazırlanmak istemeyenler bürokratik alışkanlıklar, topluluklar arası çatışmalar, yeniliklerin yadsınması ve verimsizlik içinde ekonomik dünyanın ussallığından ve toplumsal gruplar arasındaki gerilimleri yönetebilecek bir siyasal sistemden yoksun bir biçimde yaşamaya mahkûm olmuşlardır. Perestroyka liberalliğe yönelimden çok, Çarlık Rusyası’nın zamanında Kerenski’nin engel olmadığı Gorbaçov’un da bir türlü engelleyemediği parçalanma dönemi olarak belirmiştir. Sovyet yönetimi, Çernobil kazasından Afganistan Savaşı’na dek kendi öz tasarılarını yönetmekteki yetersizliğini göstermiştir; ilerleme azalmış, hatta ortadan kalkmış, Amerikan yıldız savaşları tasarısı da, gerçek-dışı görünse de, Sovyet elektronik sanayisinin Amerika Birleşik Devletleri’ne katkıda bulunamayacak ölçüde yetersiz olduğunu ortaya çıkarmıştır. Buna koşut olarak Bandung Konferansı’nın olduğu yıllarda epey yaygın olan ulusçuluklar da, yalnızca ulusçuluğun askeri bir yıkım sonucu ortaya çıktığı Mısır’da değil, ulusal bir kurtuluş savaşının mirasına ve petrolün ekonomik getirisine karşın Cezayir’de de, Juscelino Kubitschek’in parlak başkanlık döneminden sonra ekonomik ve siyasal karışıklığın etkisini artırdığı, hatta ülkeyi askeri bir hükümet darbesine sürüklediği Brezilya’da da ne denli zayıf olduklarını göstermişlerdir. Devlet-partilere karşı gelme konusunda genelde pek etkili olunamamıştır çünkü devlet-partiler toplumu ya yıkmışlardır ya da sıkı bir denetim altına sokmuşlardır. Komünist dünyada Polonya gibi yalnızca batı toplumuna aitliğin arttığı yerlerde devlet-partilere etkili biçimde karşı gelinebilmiştir; Polonya’da Ursus ve Radom grevlerinden sonra 1975’te, Katolikçiliğin de büyük oranda yer aldığı ve Walesa’nın başını çektiği ulusal halk hareketine KOR’un (Toplumsal Özsavunu Komitesi) demokrat aydınlarının da katılması sayesinde ulusal bilinç, demokratik bilinç ve işçi hak istekleri sıkı sıkıya birleşmiştir. Sözü geçen toplumsal hareket (ya da ulusal hareket) toplumsal, kültürel ve tarihsel bakımdan çok etkili olmuştur, hatta 13 aralık 1981’de savaş durumunun bildirilmesine yol açarak demokrasi-karşıtı yönetimi devirecek denli etkiliydi, ama bunun da ötesinde demokratik anlayışla doluydu. Sovyetler Birliği İmparatorluğu’ndan, yönetim biçiminden ve hatta varlığından vazgeçtiğinde, toplumsal yaşamı yeniden kurulmaya iten birtakım halk hareketleri ya da yeni yeni düşünceler değil, ekonomik yönetimdir. Her şeyden önce tüm toplumun devlet-parti tarafından denetlenmesine engel olunmalıydı, bunun için de ekonominin bütünüyle serbest bırakılması gerekiyordu. Siyasal ve ideolojik güdümcülüğe karşı tek yanıt pazar ekonomisidir, çünkü pazar ekonomisi her şeyden önce ekonominin devlet tarafından denetlenmesini ortadan kaldırmak anlamına gelir. Sovyet yönetimi totaliter olduğundan bu serbest ekonomi anlayışı birçokları için demokrasiye, hatta refaha geçiş olarak kabul edilmiştir. Oysa bu, büyük çoğunlukla, özellikle de Sovyetler Birliği söz konusu olduğunda büyük bir yanılgıdır, bununla beraber komünist yönetim biçiminin geri dönüşünü de engeller. Kısacası bundan böyle komünist partiler tarihe gömülür.  </p>
			<p class="paragraf">Devrimler için durum aynı değildir. Bu alanda söz konusu olan, temel bir iradeyi bir kargaşa durumuna karşıtlaştırmak değil, saçma bir siyasal denetimi ortadan kaldırmak ve baskı altında tutulan bir halkı özgürleştirmektir. Böylece tarihsel dönüşümün değişik bir biçimi çıkar ortaya. Zamanında Solidarnoşç’un önemli adlarından biri olmuş Polonyalı bir arkadaş 1989’dan sonra Varşova’daki bir buluşmamızda şöyle demişti: “On yıl önce neden toplumsal bir hareket yarattığımızı görmeye gelmiştiniz; bugünse neden böyle bir toplumsal hareketin olmadığını anlamak için geliyorsunuz.” Bu sözün altında büyük bir gerçek yatıyordu, çünkü komünizm-sonrası ülkelerde aslında ne aktörlerden ne toplumsal hareketlerden ne de fikir tartışmalarından söz edilir. Bilinç, politika ve toplumsal çatışmalar süregelen gürültülü patırtılı değişim dalgaları yanında çok küçük bir yer tutmaktadır. Asıl öncelik ekonomik değişikliklere verilmektedir. Toplumun eski mutlak efendisi devlet-partinin yerine pazar geçmektedir.  </p>
			<p class="paragraf">Görünüşte demokrasiye yer yoktur bu ülkelerde, Rusya’da ya da Ukrayna’da siyasal yaşamın çok zayıf olması bu bölgedeki ülkelerde demokrasiden söz edilmesini olanaksız kılar, ayrıca bu bölgede yaşayanlar, sonsuza dek eski bir sistemden kurtulduklarını bilseler de, çok büyük güçlüklerle karşı karşıyadırlar. Demokrasi sözcüğü sıklıkla pazar ekonomisinin ya da batı uygarlığının eşanlamlısı olarak kullanılmıştır, ancak bu çok yanlıştır. Buradan adı geçen ülkeler üzerine inceleme yapanlara ya da ilgililere hareket noktamızı bir kez daha anımsatmak istiyoruz: ekonomi üzerindeki siyasal ve ideolojik denetimin ortadan kalkması demokratikleşmenin ilk koşullarından biridir; ama tek başına demokrasiyi getirmeye yetmez. Hem gelişmiş hem de demokratik bir toplumun oluşabilmesi için, dolayısıyla bir iç gelişmenin başlayabilmesi için az önce sözünü ettiğimiz olumsuz koşula en azından şu üç olumlu koşul eklenmelidir: karar alma yetkisine sahip bir devlet, girişimci ve yatırımcı ekonomik yöneticiler, gelirlerin dağılımıyla ve eşitsizliklerin azaltılmasıyla görevli siyasal temsilciler. Bu üç koşul dünyanın her yerinde eşit ölçüde önemlidir, ama tarihsel bir durumu bunların hangi düzende yaratılacakları belirler.  </p>
			<p class="paragraf">Komünist ülkeler en azından halkın kentlerde yaşayan kesiminde, gösterişçi tüketimin kör edici boyutlara ulaştığı gelişmekte olan güney ülkelerine göre belli bir eşitlikçilik oluşturmuşlardır. Buna karşın nomenklatura’nın uzun süren egemenliği hukuki ve yönetimsel düzenlemeleri yıkmıştır. Öyleyse bir devlet kurmak en öncelikli adımdır, özellikle de her şeyin bir öndere ya da çok küçük bir yönetici öbeğine bağlı olduğu eski Sovyetler Birliği’nde. Girişimciler ancak devlet kurulduğunda belirecektir; yoksa devletin bulunmadığı bir ortamda devlete tanınacak ayrıcalıkları ele geçirerek ya da yabancı güçlerle birlikte vurgunculuk yaparak zenginleşmek, kargaşa içindeki bir pazara girerek zenginleşmekten daha kolaydır. Ama bu ani modernleşme çok geçmeden ekonomik önceliklerle toplumsal gerçekliğin arasında dev bir uçurum yaratır. En acil çıkarlarının peşine düşen halk aşırı bir halkçılık ve ulusçuluğa sığınma, beklenmedik bir kurtarıcı bekleme, bir günah keçisinden kendi acılarının öcünü alma ya da saldırgan bir entegrizme gömülme tehlikesiyle karşı karşıya kalır.  </p>
			<p class="paragraf">Yalnızca demokratik bir siyasal sistemin kurulması bu tehlikelerin üstesinden gelmeyi olanaklı kılar. Komünizm-sonrası Orta Avrupa ülkeleri tehlikeli bir toplumsal ve siyasal kopukluğa engel olan bir siyasal sisteme kolaylıkla geçebildiler çünkü örneğin Polonya’da ya da Macaristan’da, devlet yıkılmamıştı ve –özellikle 1968’de başlayan ekonomik reformun olumlu sonuçlarından sonra– bir işletmeciler sınıfının oluşması alabildiğine çabuk gerçekleşmişti. Bu ülkelerdeki başarının temeli demokrasidir. Yurttaşlarının üçte biri sınır dışında, ya Romanya’da ya Slovakya’da ya da Voyvodina’da yaşayan Macaristan her zaman önemli olmuş birtakım ulusal sorunlar yaşamıştır, buna karşın bugüne dek ulusçu bir darbeye tanık olmamış, hatta 1992-93 yıllarında özellikle Çingenelerin savunusuna yönelik etkili bir ırkçılık-karşıtı hareketin –aşırı sağın önderi Czupka’nın tehlikeli yükselişine bir son veren hareketin– oluşumunu deneyimlemiştir. Ekonomik açıdan aşırı bir liberalleşme programına ilk giren ülke olan Polonya, kısa zamanda halkının bu programı destekleyen “sol” partilerden uzaklaşıp ulusal, Katolik, savunmacı bir halkçılığa sığındığına, bunun da Polonya Kilisesi’nde Solidarnoşç-karşıtı düşmanca eğilimleri kışkırttığına, hatta ülkeyi bölünmenin eşiğine getirdiğine tanık olmuştur. Cumhurbaşkanı Walesa’nın sağduyulu tutumuyla güçlenen siyasal sistem gerilimleri içine aldı ve Suchocka hükümetiyle kalkınma başladı, bu arada halkın hoşnutsuzluğu 1993 seçimlerinde eski komünistlerin utkusuna yol açtı, ama kimse artık eski yönetime dönüleceğini düşünmüyor. Ekonomik sistemin değişiminden kaynaklanan bu bunalımlardan daha da önemlisi, bu bunalımlar süresince oluşan tehlikeli gerilimleri herhangi bir patlama yaratmadan yönetebilmiş olan siyasal sistemin kalıcılığıdır. Bu ülkelerle Sovyetler Birliği arasındaki karşıtlık belirgindir.  </p>
			<p class="paragraf">Siyasal bir sistem olmayışı ve yeni Rusya’da seçilmiş Başkan Yeltsin’le eski Sovyetler Birliği’nden kalma üstün bir Sovyet önder arasındaki açık çatışma bu ülkede yalnızca siyasal yaşamı felce uğratmakla kalmamış, aynı zamanda ekonomik kalkınmayı da geciktirmiştir. Rusya siyasal bir sistem düzenlemeyi, farklı çıkar ve tasarıları temsil edebilecek partiler arasında gerçek bir tartışma oluşturmayı başaramazsa; egemenliği ahlak bozukluğu, rüşvet, vurgunculuk, şiddet ele geçirecek ve bu kargaşa da ülkeyi, yıkılmış komünist yönetim biçiminin anısını bir yana bırakarak otoriter bir yönetim biçimini benimsemeye itecek. Toplumu yeniden kuracak olan, kendine özgü erdemleriyle pazar ekonomisi değildir; toplumsal, siyasal ya da kültürel bir hareketin yaratıcı gücü hiç değildir. Ne halk yeni bir toplum yaratacaktır ne de ekonomik kalkınma toplumu düzene sokacaktır. Bozulmuş bir ekonomiyle yıkılmış toplumsal ve kültürel güçler arasında, siyasal kurumların içinde yatar komünizm-sonrası Rusya’nın oluşumundaki kesin başarı ya da başarısızlığın etkeni.  </p>
			<p class="paragraf">Tutucu kanadın, komünist partiyi ortadan kaldıran ve Egon Gaydar’ın yürüttüğü pazarı açma politikasını getiren darbe girişiminden iki yıl sonra, Yeltsin’le muhalifleri arasında çıkan yeni bir şiddetli çarpışma siyasal yapılanmanın ne denli başarısız olduğunu göstermiştir. Aralık 1993 genel seçimleri ve oyla yeni bir anayasanın kabulü, büyük bir güçle halkçı ulusçuluğa doğru itilen Rusya’yı, kargaşadan çıkarıp demokrasiye ve gelişmeye doğru götürecek midir, kesin belirgin değildir. Bu yapılanmanın başarısızlık tehlikesi büyüktür, ayrıca birçokları bir zamanlar dünyaya egemen iki üstün güçten biri Sovyetler Birliği olan bir Rusya’nın otoriter bir yönetime doğru sürüklendiğinden kuşkulanmaktadır.  </p>
			<p class="paragraf">Öteki ülkelerde hiçbir şey, eski Yugoslavya’da olduğu gibi Kafkasya’da da bütün bir ulusçuluğun yükselişine engel olamamıştır. Rusya denli etkili olmasa da, Romanya da hâlâ demokratik bir siyasal sistem kurmayı başaramamıştır, Çavuşesku’nun yarattığı ve Başkan İliesku’nun ekonomik ve siyasal açıdan sınırlı bir açılma katarak sürdürdüğü komünist ulusçuluğun etkisi altında kalmıştır. Çekoslovakya’ya gelince, bölünmesinin nedeni iki ulusçuluğun birbiriyle çarpışması değil, ekonominin liberal açılışının toplumsal sonuçlarının yönetilememesidir. Slovakya bu sonuçları çok daha yakından izlendiğinden, kendisini bunların etkisinden korumak için Meciar’ın ulusçu halkçılığına başvurmuştur, oysa Klaus’un kendisini Slovakya’dan kurtarmış Bohemya’sı Alman yatırımları sayesinde Batıyla daha çabuk bütünleşeceğini umarak sakınımlı bir biçimde liberal bir yol izlemiştir.  </p>
			<p class="paragraf">Kısacası Polonya ulusal bilinci sayesinde ekonomik açılmayla halkçı tepki arasındaki kopukluğa engel olabilmiştir, Çekoslovakya bunu başaramamıştır. Bu evrime bakacak olursak, şu sonuçları çıkarırız: demokrasi gelişmenin temel bir koşuludur ve pazar ekonomisi tek başına ne ekonomik gelişmeyi ne de siyasal demokrasiyi, her ikisinin de zorunlu koşulu olmasına karşın, sağlar. Çünkü ekonomik kararların siyasal iktidarla ve yöneticilerin ya da bir devlet-partinin elindeki ideolojik otoriteyle birleştirilmesi hem gelişme yolunda hem de demokrasi yolunda aşılmaz bir engel doğurur. Bu açıklık çok sık düşülen bir hataya, ekonomik liberallikle siyasal liberalliğin birbirine karıştırılmasına bir son verecektir artık. Komünizmden çıkmış ülkeler her iki liberal anlayışa da gereksinim duyarlar, ancak unutulmamalıdır ki bu anlayışlar toplumun modernleşmesinde ve yeniden yapılanmasında birbirinden farklı iki öğedir. Polonyalılar pek de yabancı olmadığımız cesaretleriyle ekonomik liberalliği ve toplumu modernleştirmeyi seçerek, başka bir deyişle ekonomik sistemlerini baştan aşağı değiştirerek ülkeleri için kesin bir tarihsel seçim yapmışlardır; ancak bunun ardından hızla birtakım partiler kurmayı, halkın sıkıntılarını ve isteklerini aktaracak siyasal bir anlatım getirmeyi başaramasaydılar, çok geçmeden kargaşaya ve felakete gömüleceklerdi.  </p>
			<p class="paragraf">Birçok gözlemci komünizmden çıkmış Orta Avrupa ülkelerindeki siyasal yaşamın vasatlığından yakınmıştır. Eğer bu ülkelerdeki siyasal yaşam gerçekten vasatsa, öyleyse halkın çoğunluğu tarafından bir kurtuluş olarak değil, bir felaket olarak nitelendirilen ekonomik ve siyasal bir değişimin söz konusu ülkelerde çok iyi yönetildiği görüşü, başka bir deyişle demokrasinin başarısı daha da belirginleşir. Polonya’da da Macaristan’da da demokratikleşme, özellikle Katolik kilisenin uyguladığı baskıya karşın, hem komünist yönetimin etkisiyle hem de bu yönetimin çöküşünün etkisiyle iyiden iyiye yıkılan bir toplumun yeniden kurulmasında kaçınılmaz bir öğe olmuştur. Demokrasi elbette ekonomik gelişmenin zorunlu bir koşuludur ve ekonomiyi serbestleştirmek için verilen siyasal savaşımlara indirgenemez.  </p>
			<p class="arabaslik_sol">Latin Amerika ya da vasiyet olarak bırakılan demokrasi  </p>
			<p class="paragbas">Avrupalılar uç noktalardaki siyasal durumlara alışmışlardır; demokrasinin tam olması gerektiğini, otoriter yönetim biçimlerinin de hep acımasızca doruğa çıkmaya yöneldiğini düşünürler: onlara göre bir kapı ya açık olur ya da kapalı. Bu yaklaşım devrimler döneminden kalma bir yaklaşımdır: iktidar ya kralın ya da ulusun elindedir. Siyasal yaşam hep abartılır. Bu arada Fransız siyasal yaşamının ayrıcalıklı olduğundan söz edilir; söz konusu siyasal yaşam ne denli ayrıcalıklı olursa olsun, onu oluşturan gerçekte İngiliz-Amerikan-Fransız siyasal yaşam anlayışlarıdır; peki dünyanın büyük bir bölümü üzerinde en kalıcı etkiyi yaratmış olan bir siyasal modelin ayrıcalıklı olduğu söylenebilir mi? Komünizmden çıkan Avrupa ülkeleri de hiçbir siyasal model önermemişlerdir, çünkü bu ülkeler devlet-partiyi yadsımalarıyla tanımlanırlar ve gözlerini Batıya, Batının siyasal kurumlarına, ekonomik sistemine ve düşünce özgürlüğüne çevirirler.  </p>
			<p class="paragraf">Buna karşın, dünyanın başka bölgelerinde değişken geçişler olarak kabul edilemeyecek başka siyasal durumlar da vardır. Belli bir aşamalanma düzenindeki parçalanmış Hindistan toplumu bu durumlara örnek olarak gösterilebilir; ancak ben Latin Amerika üzerinde duracağım. Nasıl Fransa, Büyük Britanya ve Amerika Birleşik Devletleri’ni siyasal bakımdan bir yana koyabiliyorsak, aynı biçimde Şili, Meksika ve Kolombiya ’yı da bir yana koyabiliriz; hatta Gino Germani bu ülkelerdeki ulusal politikaların anlaşılmasını kolaylaştıracak ulusçu-halkçı yönetim biçimi diye nitelendirdiği bir yönetim biçiminden söz eder.  </p>
			<p class="paragraf">Modernleşme içerden olmadığında, yani Latin Amerika’daki gibi dışardan geldiğinde, demokrasi devletin, siyasal toplumun ve toplumsal aktörlerin kısmen birleşmesiyle sınırlanır; otoriter bir diktatörlüğe de dönüşebilecek olan bu birleşme daha çok toplumu modernleştirici otoriter devlete karşı korumuştur. Buna benzer Bismarckçı ulusçu devletler Meksika’da ve özellikle Brezilya’da var olmuştur –bunlar sanayileştirici ve otoriter devletlerdir–, ancak anakarada egemen olan devlet türü başkadır: yabancı kökenli kaynakları dağıtan, büyük ölçüde bağımsız bir kentli ortadirek sınıfına dayanan, bir yandan işletmelerle bankaları bir yandan da sendikalarla dernekleri yöneten ya da doğrudan denetleyen bir devlet. Böyle bir devletin bulunduğu yönetim biçimlerinin zayıflığı tartışılmaz: aktörlerin birbirine karışması, kayırmacılığı ve ahlaki açıdan bozulmayı genelleştirerek hem devletin hem de toplumsal aktörlerin zayıflamasına yol açar.  </p>
			<p class="paragraf">Bu arada ulusçu-halkçı yönetim biçimi tarihsel bakımdan altmışlı yıllarla etkisini yitirmeye başlamıştır, bu da usdışı bir ekonomik korumacılığa, siyasal ölçütlere göre yönetilen bir devlet sektörünün aşırı gelişmesine ve halk güçlerinin de devletin “yeni-korporatist” çarkına girmesine yol açmıştır. Ama bu yönetim biçimlerinin çok uzun bir ekonomik ilerleme, kentleşme ve eğitim açısından gelişme dönemine eşlik ettiğini; ayrıca özellikle, sağlam temeller üzerine oturtulamayan devletleri yöneten caudillolar çağı kapandıktan sonra, başka bir deyişle bağımsızlıktan sonra, kimi zaman sınırlı kimi zaman geniş, ama her zaman Orta Amerika ve Karayipler dışında tüm anakarayı gerçek diktatörlükler ve totalitarizmlerden korumuş –yalnızca Trujillo döneminde Dominique Cumhuriyeti ve Stroessner döneminde Paraguay adı geçen yönetim biçimlerinden payını almıştır– bir özgürlük alanını temsil ettiklerini çok sık unuturuz. Anakaranın güneyindeki son dönem askeri diktatörlükler her şeyden önce halkçılık-karşıtı tepkilerdir, ama kimi zaman da, örneğin Pinochet döneminde Şili’de olduğu gibi dışsatımcı finansçı grupların erkini sürekli canlandırmaya, sonra da kendi pazarını dünya pazarına sokarak ekonomik ilerlemeyi artırmaya kalkışmıştır.  </p>
			<p class="paragraf">Ulusçu-halkçı yönetim biçimi, 1973 öncesi Şili’de olduğu gibi kimi zaman Avrupa’daki demokrasi anlayışına yakın olmuştur; kimi zaman da tersine, diktatörlüğe yaklaşmıştır; ama her zaman, oligarşik egemenlik –Kolombiya’da olduğu gibi ulusçu-halkçı yönetimi doğrultusundaki tepkilerin dışında çoğulcu olsa bile– hukuk alanıyla, ekonomik çıkarlar alanı ve genelde dışarıda tutulan toplumsal istekler alanı arasında büyük bir ayrım yaratırken, Venezüela’da, Peru’da, Bolivya’da, Ekvator’da olduğu gibi siyasal bir sistem oluşturmaya başlamıştır.  </p>
			<p class="paragraf">Bu nedenle, Arjantin’deki Peronculuk gibi, ulusçu-halkçı yönetim biçimini faşizme yaklaşıyor diyerek suçlamak pek yerinde olmaz. Hatta Meksika devriminde, çok daha sınırlı bir düzeyde kalsa da İrigoyen yönetimiyle Arjantin’de ya da Arturo Alessandri yönetimiyle Şili’de ve çok daha önce Batlle y Ordonez öncü hükümetiyle Uruguay’da yaşananlara bakacak olursak, siyasal ve toplumsal katılımı artıran ulusçu-halkçılığın içinde demokratik bir yönetim biçiminin tohumlarını görmek daha doğru olur. Ya korumacılığın, kayırmacılığın ve ahlak açısından bozulmanın felce uğrattığı ya da askeri diktatörlüklerce yıkılan devrimci eğilimli bir halkçılığın bozduğu bu yönetim biçimlerinin çöküşü, bize bu yönetimlerin demokrasiyle gelişme arasında sıkı bağ olduğu düşüncesini –burada savunduğumuz düşünce– doğruladığını unutturmamalıdır. Anakarada politikanın büyük oranda açılması ve modernleşmenin düzenlenmesi ulusçu-halkçı yönetim biçimlerinin sonucudur, ancak toplumsal ikiliğe bu yönetim de çare bulamamıştır.  </p>
			<p class="paragraf">Doksanlı yıllarda, ulusçu-halkçı devletlerini devirmiş otoriter yönetim biçimlerinin çöküşünü demokratikleşme olarak adlandırabilir miyiz? Hayır. Askeri tekelin ortadan kalkması ve serbest seçimlerin gelmesi, demokrasiden söz edilmesi için yeterli değildir. Anakaranın büyük bir bölümünde toplumsal eşitsizlikler artar, insan hakları sık sık ihlal edilir, yurttaşlık bilinci genelde yoktur. Yalnız Şili, Uruguay ve daha az belirgin de olsa, Costa Rica burada verdiğimiz demokrasi tanımına uyar. Latin Amerika dünya pazarlarına yeniden girmiş ve net sermaye akışı 1990 yılının ikinci yarısından başlayarak olumlu bir hale gelmiştir elbette, ama Anibal Pinto’nun deyişine göre, anakaradaki yapısal benzeşmezlik birçok ülkenin ulusal birliğini zayıflatacak, hatta yok edecek denli büyük kalmıştır. Sao Paulo’yla Fortaleza arasında dev gibi bir uçurum var; Bolivya hükümetinin topraklarından bir bölümü üzerindeki siyasal denetimi ya da gümrük denetimi çok zayıf, hatta yok; Peru bir halk savaşıyla parçalanmış durumda; Meksika’nın kuzeyiyle güneyi arasındaki uçurum büyüdükçe büyüyor ve Kolombiya’nın ulusal birliği gerillalar ve uyuşturucu kaçakçılığı yüzünden hiç olmadığı denli büyük bir tehdit altında.  </p>
			<p class="paragraf">Burada amacımız Latin Amerika’daki siyasal çalkalanmaları çözümlemek değil, demokrasinin gelişmekte olan ülkelerdeki koşullarını belirlemek olduğundan Latin Amerika’yı Avrupa’nın komünizmden çıkan ülkeleriyle aynı kategorilerde ele almak gerekir: her iki durumda da pazar ekonomisi ne kendi geleceğini ne demokrasiyi ne de gelişmeyi güvence altına alır. İki bölge arasındaki temel fark şudur: Orta ve Doğu Avrupa’da her şeyden önce bir devlet kurmak ve işletmeciler bulmak gerekirken, bunların bu denli acil olmadığı Latin Amerika’da en önemli ve en zor iş demokrasiyle gelişmeyi olanaksız kılan eşitsizliklere karşı gelebilecek toplumsal ve siyasal aktörler yaratmaktır. Şili, Bolivya, Meksika ve Kolombiya başta olmak üzere Latin Amerika ülkelerinden birçoğu açık bir pazar ekonomisine geçmiştir zaten. Aynı politikayı Arjantin çok kötü koşullar altında ve kendi tarihinde yarım yüzyıl öncesiyle büyük bir kopukluk yaşayarak uygulamıştır. Peru tersine, önce halkçı deneyimi sürdürmeye kalkışmıştır, ama iç savaş ekonomiyi devletin askeri mantığına bağımlı kılmıştır. Venezüela petrol kazancıyla bozulmuş bir devletin egemenliği altından bir türlü çıkamaz. Son olarak Bismarckçı modelin iyi sonuçlar verdiği Brezilya, ulusçuluğundan kurtulmakta kararsızdır ve iyi geçen yıllardaki kazançları dağıtacağına kötü geçen yılların ahlaki bozukluğunu getiren bir devletin tutucu halkçılığından ötürü eli ayağı bağlanmış durumdadır. Ekonomi politikasını değiştirmek toplumsal bakımdan pahalıya mal olur, ama aşırı enflasyonun yıktığı toplumların parçalanmasını engelleyerek Bolivya’da ve Arjantin’de olduğu gibi, genelde gerçek bir kalkınmaya yol açar; ancak böyle bir değişikliğin iç gelişmeyi getirmesi için öncelikle devletin yeterli oranda karar alma yetkisine sahip olması gerekmektedir. Meksika’da Başkan De la Madrid ve Başkan Salinas de Gortari’nin yaptıkları önemli işlerden biri devleti PRI devlet-partisinden kurtarmak ve ahlaki açıdan bozulmaya karşı etkin bir savaşım başlatarak hızla yönetimin yetkilerini artırmak olmuştur. Aynı biçimde Kolombiya, devletini epey modernleştirmiştir, ama <span class="CharOverride-6">narcotrafico</span> (uyuşturucu kaçakçılığı) baskısı bu modernleşme çalışmasını Penelope’un gündüz dokuyup gece söktüğü beze benzetir. Kimi ülkelerde devletin bu reformu, öncelikle devlet desteği beklemeyen ve sınai bir anlayışa sahip bir işletmeciler dünyasının oluşumuyla –Arjantin gibi bir ülke için zor bir iş– tamamlanır. Oysa Brezilya’da ve Venezüela gibi girişim ruhunun zaten olduğu ülkelerde belirgin bir biçimde öncelik halk ayaklanmalarını kışkırtan ve askeri darbe tehlikelerini –Venezüela’da– artırıp ülkeyi yoksulluğa, kargaşaya ve şiddete sürükleyen toplumsal eşitsizliklerin –örneğin Brezilya toplumunun geneli, özellikle de kuzeydoğuda Rio büyükkent bölgesi– azaltılmasına verilir.  </p>
			<p class="paragraf">Latin Amerika’da, enflasyonun günden güne artırdığı toplumsal eşitsizliklere karşı etkin bir savaşım olmadan ne demokrasiden ne de gelişmeden söz edilebilir. Ama bugüne dek, Aylwin hükümeti zamanında nüfusunun yoksulluk çizgisi altında kalan kesimi %40’tan %32’ye inen Şili dışında hiçbir Latin Amerika ülkesinde ulusal bütünleşmeyi sağlamak için toplumsal eşitsizliklere karşı herhangi bir savaşıma girişilmemiştir. Durumu giderek iyileşen ortadirek her yerde hem zenginlerin hem de yoksulların şiddetinden korkar. Demokrasinin ilkelerinden bu denli uzaklaşmış bir siyasal yönetime nasıl demokratikleşme adını verebiliriz? Bu olumsuz sonuç, daha önce yine bu kitapta kuzeyin, ulusal toplumun bütünleşmesine karşı gelen güçlerin önem kazandığı, işsizliğin kimi zaman ciddi boyutlara ulaştığı, şiddetin arttığı, siyasal sistemin çoğunlukla bunalıma girdiği sanayileşmiş ülkeleri, yani özellikle Batı Avrupa ülkeleri konusunda vardığımız olumsuz (ve kuşkusuz çok daha az kötümser) sonuçla birleşir.  </p>
			<p class="paragraf">Gelişmekte olan ülkelerde salt liberal bir politika demokrasiye karşı sonuçlar doğurur kuşkusuz. Nüfusun bir bölümünde zengin ülkelerdeki, ekonomik bakımdan kuşkusuz daha çekici olan yaşam biçiminin yayılmasına yol açar, ama aynı olanaklardan toplumsal yaşamın tüketicileri ve yurttaşları olarak yararlanmak isteyen büyük bir çoğunluğu dışarlar. Demokrasiye başvuru bizi, temel mantığı ekonominin ve devletin olanaklarının ötesinde bir halk katılımı talebini ezmek olmuş otoriter yönetim biçimlerini kınamaya itiyorsa, demokrasi teriminin kullanımını kabul edebiliriz. Ama söz konusu otoriter yönetim biçimleri çoktan kaybolmuştur ve Latin Amerika ülkeleri öteki ülkelerden çok daha tehlikeli koşullar altında, tüketen kitleyle dışarlanan kitleler arasında bölünmüş bir toplumda bir ikileşmeye doğru sürüklenmektedir. Öyleyse demokratikleşme siyasal bir müdahale, ekonomik ve toplumsal değişimler üzerinde bir yönetim, özellikle de ulusal toplumu yıkan eşitsizliklere karşı savaşıma öncelik veren sağlam bir irade gerektirir. Büyük olasılıkla Brezilya’da, toplumsal aktörlerin en çok oluştuğu yerde, ülke siyasal bunalımdan ve devletin eski rolünün kısmen de olsa sürmesine bağlı olarak ortaya çıkan para bunalımından çıktığında, bu demokratikleşme hareketi en etkili biçimde belirecektir. Bu arada Uruguay’ın da Şili’nin de bu yolda ilerlemek için ellerinde olanakları vardır. Sonuçta ne olursa olsun, demokrasiyi askeri diktatörlüklerin ortadan kalkmasına indirgeyemeyiz. Peru’daki Alberto Fujimori yönetimi gibi serbest seçimlerle gelmiş yönetimlerin zayıflığı, Venezüela’da Carlos Andres Pérez’in ve Brezilya’da Fernando Collor’un düşüşü, birçok ülkedeki ahlaki bozukluk ve seçim hilelerini göz önünde bulundurmasak bile, yalnızca olumsuz bir demokrasi tanımının ne denli yetersiz kaldığını gösterir bize.  </p>
			<p class="paragraf">Demokrasinin iç gelişmeye bağlı olduğunu belirtmek gerekir, ama yoksulluğun, bağımlılığın, iç siyasal bunalımların demokratik kurumları zayıflattığı ya da geçici olarak yürürlükten kaldırdığı yerlerde bile demokratik eylemin varlığını görebilmek de gerekir. Dışarıya bağımlı olarak gelişen ülkelerde, hatta az gelişmişlik sürecine girmiş ülkelerde bile demokratikleşme yollarını aramak gerekir. Hiçbir durum demokrasinin gelişini bütünüyle olanaksız kılamaz, dahası otoriter yönetimler bunalımlara demokrasilere göre çok daha az dayanır. Latin Amerika’da ekonomik gerilemenin ve dış borçların ciddi boyutlara ulaştığı “yitik on yıl”ın ortasında askeri diktatörlüklerin düşüşü beklenmedik bir olaydı, sonra doksanlı yıllarda, dünya konjonktürünün anakarada desteklendiği sırada Latin Amerika ülkelerinin kimileri, kimi zaman aşırıya kaçan bir sakınımlılıkla da olsa, demokratik gelişme yolunda başarı olasılığı yüksek adımlar atmaya başlamışlardır.  </p>
			<p class="paragraf">Latin Amerika ülkeleri komünizmden çıkmış Avrupa ülkelerine çok benzer. İki durumda da bir bölgenin iki ülke kategorisine bölündüğü görülür. Kategorilerden biri siyasal sistemlerinin sağlamlığı sayesinde gerilimleri ve tükenmiş bir devetçi modelin gelişine ilişkin itirazları yönetmeyi başarırken; ötekisi bu gerilimlere teslim olur, parçalanır ve er geç otoriter bir yönetim biçimini kurmaya girişir. Latin Amerika ikiye bölünmüştür; bir yanda şiddetin, ahlaki bozukluğun, yasadışı ekonominin egemenliği altındaki ülkeler büyük ölçüde dışarının lehine olan çıkarlar arasındaki ilişkileri siyasal temsilcilik sistemleriyle yönetmekte yetersiz kalmaktadırlar; öte yanda kimi ülkeler de siyasal sistemlerini yeniden kurmuşlar ve siyasal sistemlerinin gücünü göstermişlerdir. Latin Amerika’da da komünizmden çıkmış Avrupa ülkelerinde de otoritarizmden kurtulmuş bir yeniden yapılanmanın başarısını belirleyen ne halk hareketleridir ne de ekonomi mantığıdır; siyasal sistemin işleyişidir.  </p>
			<p class="arabaslik_sol">Ekonomik liberalliğin sınırları  </p>
			<p class="paragbas">Otoriter yönetim biçimleri çöktükten –çöküşleri öncelikle zayıflıklarıyla açıklansa da– sonra, demokratik bilinç gelişmenin bir koşulu haline geldi. Günümüzdeyse, bu bilinç zayıflamıştır, siyasal sistem de düzensizleşmiş ya da aşırıya kaçmıştır; bu nedenle de birçok ülkede halkın “modern” yaşamın dışında bölündüğü gözlemlenir: bu bölünme zengin ülkelerde azınlıktaki gruplar biçiminde, yoksul ülkelerde de çoğunluktaki gruplar biçiminde gerçekleşir. Devlet müdahaleciliğinin aşırılıkları ve totaliter yönetimlerin işledikleri suçlar politikanın yadsınmasına, toplu aktörleri ortadan kaldıran ve her kesime ilişkin kaynağı kendi elinde toplama, sonra da üretici olsun tüketici olsun, üretim ve değiş tokuş sistemi içindeki herkese kendi çıkarlarını benimsetme amacındaki üretim ve yönetim sistemlerinin mantığına bomboş bir alan bırakan bir bireyciliğe yol açar. Gelişmekte olan ülkeler açık bir siyasal sisteme öteki ülkelere göre çok daha fazla gereksinim duyarlar.  </p>
			<p class="paragraf">Hiçbir siyasal bütünleşme sistemi kurulmazsa, özellikle de pazar ekonomisinden genellikle büyüttüğü sorunları çözmesi beklenirse, dünyanın büyük bir bölümü iç savaşlara, etnik savaşımlara ve uyrukluklar arası çatışmalara gömülme tehlikesiyle karşı karşıya kalacaktır. Gelişmekte olan ülkelerde demokrasi çoğu zaman dayanıklı olmaz, bununla beraber, aynı zamanda en az içerden modernleşen ülkeler için olduğu denli kaçınılmazdır. Ayrıca Çin dahil olmak üzere komünizmden çıkan ülkelerde ve askeri diktatörlüklerin çöküşünden sonra halkçılığı bir yana bırakan ülkelerde demokratik bir siyasal sistem oluşturmak, pazar sayesinde ekonomik yönetimin kaçınılmaz özerkliğini sağlamaktan çok daha önemlidir.  </p>
			<p class="paragraf">Salt ekonomiye ağırlık veren bir politika gelişmekte olan ülkeler için kalıcı bir program oluşturamaz; yoksulluğa, eşitsizliğe ve ulusal birliğin bozulmasına karşı konulmak isteniyorsa, hiçbir şey siyasal otoritenin demokratik müdahalesinin yerini alamaz.  </p>
			<p class="paragraf">Demokrasi siyasal kurumların işleyişine indirgenirse, onun en “gelişmiş” ülkelere, başka bir deyişle ekonominin ve bireysel devingenliğin başarısıyla kısmen karşılanmış toplumsal taleplere kurumsal arzlar getirmek konusunda en başarılı ülkelere özgü bir nitelik olduğunu düşünmek mantıklıdır. Ancak bu konum şu iki olgunun sırasını karıştırır: siyasal sisteme taşınan sorunların güçlüğü ve siyasal sistemin bu sorunlara olası en çok sayıda kişinin çıkarı doğrultusunda yanıt getirme yeterliği. Yabancı çıkar ya da yaşam tarzlarının istila ettiği, bir oligarşinin ya da bir diktatörün yönettiği yoksul bir toplumdan, yaşadığı değişimleri akıllıların kurduğu prosedürlere uygun olarak yönetmesi beklenemez. Bununla beraber, bu tür durumlarda bile demokratik eylem vardır, hatta seçim yasasıyla düzenlenmiş bir iktidar paylaşımında –oligarşinin iki fraksiyonu arasında– söz konusu demokratik eylem göz ardı edilse de, keyfilik yerine yasayı, birkaç kişinin çıkarı yerine olası en çok sayıda kişinin çıkarını getirmeye çabalar.  </p>
			<p class="paragraf">Önemli sorunlarla karşı karşıya olmayan toplumlara gelince, bunlar toplumsal eşitsizliklerini azaltamayacak durumda görünürler, dışlamanın yaygınlaşmasına tanık olurlar ve erki kısıtlı ya da ulusaşırı bir ekonomik çıkar ağının gerekliklerine bağımlı seçkin bir iktidar sınıfı tarafından yönetilirler. Ayrıca kendi topraklarında korudukları özgürlükleri sınırları dışında yıkarlar çoğunlukla. Düzenli aralıklarla yinelenen serbest seçimlerin olmadığı yerlerde demokrasiden söz etmek ne denli olanaksızsa, bir siyasal sistemi, eyleme geçme nedenlerine ve o eylemin toplumsal sonuçlarına bakmadan demokratik ya da demokrasi-dışı olarak nitelendirmek de o denli olanaksızdır.  </p>
			<p class="paragraf">O halde komünist yönetim biçimlerinin, askeri diktatörlüklerin ya da az ya da çok otoriter olan kimi ulusçu yönetim biçimlerinin çöküşünde demokrasinin utkusunu görenlerin coşkusuna hemen kapılmamak gerekir. Demokrasi otoriter yönetim biçiminin bulunmama hali değildir. Özellikle komünizmden çıkan kimi ülkeler, özellikle Sovyetler Birliği’nden ayrılmış birçok cumhuriyet yok olmamak için direnen komünist bir sistemi yıkmakla uğraşmaktadırlar hâlâ; başka bir deyişle Sovyetler Birliği’nden ayrılan ülkelerin hepsinde farklı ve yeni bir oluşum söz konusudur. Polonya ve Macaristan için doğru olan, Sırbistan, Hırvatistan ve hatta Romanya için doğru değildir.  </p>
		</div>
	</body>
</html>