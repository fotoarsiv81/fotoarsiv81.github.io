<html xmlns="http://www.w3.org/1999/xhtml">
	<head>
		<title>4-2</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x4" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslikorta1" id="_idParaDest-4">İKİNCİ BÖLÜM  </p>
			<p class="arabaslik_orta">İnsan Hakları, Temsilcilik, Yurttaşlık  </p>
			<p class="arabaslik_sol ParaOverride-7">Demokratik çözüm yolu  </p>
			<p class="paragbas">Siyasal modernliğin iki görünümünü birbirinden ayırmak gerekir. Bir yandan devletin keyfiliğini sınırlayan ama daha önemlisi devlete kendini kurmasında ve hukuk sisteminin birliğiyle tutarlılığını açıklayarak toplumsal yaşamın çerçevelerini belirlemesinde yardımcı olan hukuk devleti –bu arada söz konusu hukuk devletinin demokrasiye bağlılığı zorunlu değildir, demokrasiyi destekleyebileceği gibi, ona karşı savaşabilir de pekâlâ. Öte yandan demokrasinin gelişini daha doğrudan hazırlayan halk egemenliği düşüncesi –çünkü genel iradeden çoğunluğun iradesine geçiş neredeyse önlenemez ve oybirliği kısa sürede yerini tartışmaya, anlaşmazlığa ve bir yanda bir azınlığın, öte yanda bir çoğunluğun örgütlenmesine bırakır. Öyleyse, bir yandan hukuk devleti siyasal düzenle ya da hukuk düzeniyle toplumsal yaşam arasında olabilecek her tür ayrılık biçimine doğru yönlenirken, halk egemenliği düşüncesi de siyasal yaşamı toplumsal aktörler arasındaki ilişkilere bağlanmaya hazırlar. Peki ama halk egemenliği düşüncesi hangi koşulda demokrasiye varır? Baskın çıkmaması, kurulmuş iktidar ne olursa olsun, ona karşı bir karşıtlık ilkesi olarak kalması koşuluyla. Halk egemenliği düşüncesi demokrasiyi, bir halk erkine sınırsız bir yasallık kazandırmak yerine siyasal yaşama, toplumsal yaşamda çıkarlarını korumak ve umutlarını beslemek için iktidarı kullanmayanların başvurdukları ahlak ilkesini katarak hazırlar. Bu toplumsal ve ahlaki baskının olmaması halinde demokrasi siyasal iktidarla tüm öbür toplumsal erklerin birleşmesi sonucu çabucak oligarşiye dönüşür. Demokrasi hukuk devletinden değil, erksiz çoğunluk adına ve egemen çıkarlara karşı ahlaki ilkelere –özgürlük, adalet– başvurudan doğar. Egemen bir grup, Marx’ın dediği gibi, çıkardan ve maldan söz ederek, salt ekonomik kategorileri ayırarak, ussal seçimlere başvurarak toplumsal bağları araçsal kategoriler ardına gizlemeye çalışırken, egemenlik altındaki gruplar tersine, kendi durumlarının bağımlı olmalarını gerektiren ekonomi tanımını ahlaki bir tanımla değiştirirler: adalet, özgürlük, eşitlik ya da dayanışma adına konuşurlar. Siyasal yaşam, egemen grupları destekleyen siyasal kararlarla ya da hukuk kurallarıyla, egemenlik altındakilerin ya da azınlıkların çıkarlarını savunan ve toplumsal bütünleşmeye katkıda bulunduğu için göz ardı edilmeyen toplumsal bir ahlağa başvuru arasındaki bu karşıtlıktan oluşur. O halde demokrasi hiçbir zaman prosedürlere ya da kurumlara indirgenemez; hukuk devletini egemenlik altındakilerin çıkarlarına uygun düşen bir yönde değiştirmeye çabalayan toplumsal ve siyasal bir güçtür demokrasi, oysa hukuki ve siyasal biçimcilik, siyasal iktidardan egemen grupların erkini tehlikeye sokan toplumsal taleplere giden yola engeller koyarak karşıt yönde, oligarşik bir yönde kullanır demokrasiyi. Bugün otoriter düşünceyle demokratik düşünceyi birbirinden ayıran şudur: otoriter düşünce hukuk kurallarının formalitesi üzerinde dururken demokratik düşünce hukukun formalitesinin ve iktidarın kullandığı dilin ardında gizlenmiş seçimleri ve toplumsal anlaşmazlıkları bulgulama çabasındadır.  </p>
			<p class="paragraf">Daha da derine inecek olursak, demokrasinin var olma koşulu siyasal eşitlik, tüm yurttaşlara aynı hakların verilmesi değildir yalnızca; demokrasi toplumsal eşitsizlikleri ahlaki haklar adına dengelemek üzere bir araçtır aynı zamanda. Öyle ki, demokratik devlet, en savunmasız yurttaşlarına yasanın belirleyeceği sınırlar çerçevesinde, devletin kendisinin de içinde bulunduğu, eşitsizlik içeren bir düzene karşı gelme hakkını tanımalıdır. Böylece devlet kendi erkini kendisi kısıtlamış olur, ama daha önemlisi, bunu siyasal düzenin toplumsal eşitsizlikleri dengelemek gibi bir işlevi olduğunu kabul ettiği için yapar. İşte çağdaş liberal okulun en iyi temsilcilerinden biri olan Ronald Dworkin’in açıkça söyledikleri: siyasal eşitlik “siyasal bir topluluğun en zayıf üyelerinin, hükümetlerinden en güçlü üyelerin kendileri için sağladıkları ilgi ve saygıya eşit bir ilgi ve saygı görme hakkına sahip olduklarını varsayar, öyle ki, eğer kimi bireyler, ortak çıkar üzerindeki etkileri ne olursa olsun birtakım kararlar alma özgürlüğüne sahipse, tüm bireyler aynı özgürlüğe sahip olmalıdır”. (<span class="CharOverride-6">Taking Rights Seriously</span>, s. 199)  </p>
			<p class="paragraf">Dworkin yararcılığın ve yasal olguculuğun savlarına karşı gelerek temel hakları ve yasayla belirlenmiş hakları karşıt kutuplara koyar, çünkü anayasalarca belirlenen temel haklar ahlaki hak ve ilkeleri karşılar, bu da bu hakların, devletin kendisi tarafından tanınmış olmalarına karşın, devlete karşı kullanılabilmelerine olanak sağlar. Locke’dan Rousseau’ya ve Tocqueville’e dek demokrasi kuramcıları demokrasinin, tanınan hakların soyut bir eşitliğini ileri sürmekle yetinmeyeceğini, gerçekte var olan ve özellikle kamu kararlarına erişimde ortaya çıkan eşitsizliklere karşı koymak amacıyla da bu eşitliğe başvuracağının bilincine varmışlardı. Demokratik ilkeler söz konusu eşitsizliklere karşı bir çözüm yolu olarak çalışmıyorlarsa, aldatıcı ve etkisizdirler. Ayrıca yasa rolünü Dworkin’in tanımladığı biçimde oynayacaksa, söz konusu çözüm yolunun “en zayıf üyeler” tarafından etkili bir biçimde kullanılması gerekir. Aynı biçimde çoğunluğun, azınlığın haklarını tanıması ve özellikle bir azınlığa, çıkarlarını koruması ve kendi bakış açısını açıklaması için yalnızca kendisine [çoğunluk] ya da en güçlü gruplara uygun düşen yöntemleri kullanmak yolunda baskı yapmaması gerekir. Demokrasi düşüncesi haklar düşüncesinden ayrılamaz ve buna göre yalnızca çoğunluğun hükümeti çerçevesinde tutulamaz. Dworkin’in şiddetle üzerinde durduğu ve yine baskıya direniş temasını getiren bu görüş, adalet ilkesini, Rawls’ın <span class="CharOverride-6">Une théorie de la</span> <span class="CharOverride-6">justice</span>’de yaptığı gibi bir “ortak iyi” düşüncesine başvurarak en az ayrıcalıklı olanların başına gelen elverişsizliklerin azaltılması olarak ya da yararcı terimlerle söyleyecek olursak, topluluğun bütünü için olası en çok elverişlilik olarak tanımlamaya çalışan görüşlerden ayrılır. Oysa temel ya da ahlaki haklar düşüncesi, tüm toplumun çıkarına değil, ortak yaşamın düzenlenmesinin dışında bir ilkeye dayanır. O halde demokrasi kamu kurumlarına, erklerin bir tanımına ya da yöneticilerin düzenli aralıklarla yapılacak serbest seçimlerle belirlenmesi ilkesine indirgenemez; demokrasi bir hukuk kuramından ve bu kuramın uygulamasından ayrı tutulamaz.  </p>
			<p class="arabaslik_sol">Eskiler ve Yeniler  </p>
			<p class="paragbas">Hukuk devletiyle demokratik çözüm yolu arasındaki ya da yurttaşların cumhuriyetiyle kişisel hakların korunması arasındaki uçurum aynı zamanda, Benjamin Constant’ın ünlü olduğu ölçüde kısa da olan bir metninde açıkladığı biçimiyle Eskilerin özgürlüğüyle Yenilerin özgürlüğünü birbirinden ayıran uçurumdur. Çünkü Jean-Jacques Rousseau’dan XX. yüzyıl devrimlerine dek duyulan çağrılar; genel iradeye, yurttaşlık düşüncesine ya da cumhuriyetçi düşünceye ve halk erkine yönelik çağrılar, artık çok uzaklarda kalmış Eskilerin özgürlüğüne yönelik çağrılardan başka bir şey değildir. Bununla beraber gerçekte birbirine karşıt iki görüşü karşı karşıya koymadan önce ikisinde de ortak olan yanları bilmek gerekir: yurttaşlık düşüncesinde de temel hakların savunusu düşüncesinde de dağıtıcı adalete göre yapılan “iyi siyasal yönetim biçimi” tanımına karşı gelinir. Herkesin çalışmasına, yeteneğine, yararlılığına ya da gereksinimlerine göre hakkına düşen payı istemesi halinde ekonomik bir imge, bir katkıyla emeğin karşılığında verilen bir ödül arasında bir denge oluşur. Bu denge aktörlerin doyumlarına ya da hak istemelerine açıklık getirir pekâlâ, ama siyasal bir yönetim biçimini, özellikle de demokrasiyi tanımlayamaz, çünkü demokrasi kendi içinde, dağıtıcı adaletle hiçbir ilgisi olmayan bir adalet –doğruluk demek daha uygun olur– görüşüne göre tanımlanmalıdır. Politikanın bu şekilde çıkar ve taleplerin doyumuna indirgenmesine var gücüyle karşı çıkan Aristoteles’tir; doğal hak savunucuları da onun kadar uzak durmuşlardır politikaya ekonomik bir gözle bakmaktan. Artık hiçbir şey erk ve ortak yaşamın düzenlenmesi üzerine düşünmekten alıkoyamaz bizi.  </p>
			<p class="paragraf">Eskiler ve Yeniler, Aristotelesçiler ve liberaller politikacının doğası konusundaki bu uyum dışında bütünüyle çatışırlar birbirleriyle. Aristoteles’in düşüncesi bir yönetim biçimini egemen olanın doğasıyla tanımlamak değildir: egemen olan ister bir kişi olsun ister birkaç kişi olsun isterse çoğunluk olsun, bu, yönetim biçimini belirleyecek bir etken değildir, monarşiyi aristokrasiden ve bugün ilk ağızda demokrasi dediğimiz, Aristoteles’in çağdaşlarınınsa eş-yönetim dediği yönetim biçiminden ayıran da bu yaklaşımdır; onun düşüncesi zorba, oligarşi ya da demos (halk) gibi iktidarı kullananların çıkarlarını savunmayı amaçlayan üç yönetim biçimini, aynı koşullarda iktidarın çıkarı söz konusu olduğunda bu kez ortak çıkarı düşünen, başka bir deyişle bütünüyle siyasal olan üç başka yönetim biçimiyle karşı karşıya getirmektir. Siyasal yönetim biçimlerinin sınıflandırılmasının yapıldığı <span class="CharOverride-6">Politika’</span>nın III. kitabının 7. bölümünden çıkan anlam budur. Çünkü Aristoteles yönetenlerle yönetilenleri ayrı kutuplara koymaz: yurttaşları, kendi aralarında kurdukları ve hepsinin bir yargı erkine, belli bir oy verme erkine sahip olduğu siyasal ilişkilerle tanımlar. “Sözcüğün tam anlamıyla yurttaşı, yargıç ve savcı erklerinin kullanımına katılım niteliğinden daha iyi tanımlayacak hiçbir nitelik yoktur” (III, 1, 6). İşte bu nedenle başkalarının kaygısı ve arkadaşlık, yurttaşlar için Aristoteles’in <span class="CharOverride-6">politeia’</span>dan başka bir ad vermediği “iyi yönetim biçimi”nde, özellikle yoksullar kitlesinin çıkarlarını savunmak için değil, siyasal bir toplum kurmak için kullanıldığında halkın egemenliğine uygun düşen siyasal yönetim biçiminde temel olur.  </p>
			<p class="paragraf">İşte böyle, yine Aristoteles’in kullandığı bir imgeyi alacak olursak, Eskilerin özgürlüğü yıldızların özgürlüğüne benzer; Aristoteles bu benzetmeyi, Eskilerin özgürlüğü bir bütünlüğün içinde eriyip gitmekten başka bir şey olmadığı için yapmıştır. Sitenin amacı herkese mutluluk vermektir. Bu site bireylerin yaşamaları gereken değil, Aristoteles’in insanın tanımını “siyasal varlık” olarak yaptıktan sonra <span class="CharOverride-6">Politika</span>’nın I. kitabından başlayarak söylediği gibi siyasal varlıkların iyi yaşamaları gereken toplumsal bir bütündür. Peki yurttaşların bütünleşmesi sonucunda yurttaşlar, ortak bir varlıkta eriyecekleri yerde aralarında alabildiğine büyük bir iletişim kurarlarsa mutluluk ne olacak? Aristoteles, ortak karar bireylerin en iyilerince verilen kararın bile üstündeyse, bunun politikanın bilgiden çok bir kamuoyu ve deneyim işi olmasından kaynaklandığını ve buna göre, göreli bütünleşmeyi, bireysel algılama ve inanışların uyuşmasını sağlamak için alabildiğine çok deneyim ve uygulamalı bilgelik, <span class="CharOverride-6">doğru görüş</span> (temel nitelikteki önemini Pierre Aubenque’ın çözümlediği Aristoteles’teki <span class="CharOverride-6">phronèsis</span>) gerektiğini söyler. Aristoteles, anayasal yönetim biçimine monarşinin zorbalığa karşıt olduğu gibi karşıt olan ve demokrasi adını verdiği yönetim biçimini, siteyi yıkacak diye ve daha çok çoğunlukların bencil çıkarlarının egemenliğini getireceğini düşündüğü için kınamasına karşın, söz konusu yönetim biçimi Eskilerin özgürlüğünün başlıca esin kaynağı olarak kabul edilebilir. Yurttaş yalın insandan farklıdır. “İyi insan olmak için gereken erdeme sahip olmadan da iyi yurttaş olunabileceği açıktır” (III, 4, 4). Kamu yaşamının yararına olan kamu yaşamıyla özel yaşam arasındaki bu ayrım, özgürlüğe ve cumhuriyetçi ya da devrimci ideolojilere yurttaşlık açısından bakışta en belirgin gösterge olacak, hatta söz konusu ideolojiler modern dünyada bu ayrımı temel alacaklardı.  </p>
			<p class="paragraf">Peki Yenilerin özgürlüğü hangi noktalarda karşı çıkar bu yurttaşçı, cumhuriyetçi demokrasi anlayışına? Politikanın, modern dünyada kendini bir topluluğun, bir sitenin gereksinimlerinin anlatımı olarak değil, toplum üzerinde bir eylem olarak tanımladığı noktalarda. Devletle toplum arasındaki karşıtlık –ikisi de birbirini etkiler–, Ortaçağ’ın sonundan başlayarak mutlak monarşilerin ortaya çıkmasıyla aldığı biçime bakacak olursak, site temasından büsbütün ayrılır, hatta XIV. ve XV. yüzyıllarda Fransa ya da İngiltere gibi modern devletler arasında sayılacak Venedik gibi site-devletlerde bile görülmez bu karşıtlık.  </p>
			<p class="paragraf">Toplumsal-siyasal aktörler, devletin ortaya çıkmasıyla onu toplumsal muhaliflerine karşı kullanabilirler ya da bütün toplumsal aktörlerin olabildiğince özerk olmalarını sağlamak amacıyla ona karşı savaşabilirler, ama ister cumhuriyetçi yol izlensin, ister liberal yol, politika siyasal bir topluluk yaratmakla uğraşmaz artık, iktidarın toplum üzerindeki eylemidir onun konusu.  </p>
			<p class="paragraf">Bunun sonucunda, toplumsal özgürlüklerin savunusu bencil çıkarlara hizmet ettiğinde bile demokrasiyi koruyup güçlendirirken, modern dünyaya Eskilerin özgürlüğünü, demokrasinin yurttaşlık anlayışını taşıyanlar aynı zamanda özgürlüğün yıkılışını da hazırlamışlardır. Liberalliği, Yenilerin özgürlüğüyle, toplumsal aktörlerin devlete karşı savunulmasıyla eş anlamda tanımlarsak, liberal olmayanlar doğrudan ya da dolaylı olarak demokratik yönetim biçimlerinin yıkılmasından sorumlu olurlar ve ister bir ulusun, bir halkın çıkarlarının kurtuluşu adına olsun isterse karizmatik bir önderin izlenmesi adına olsun, öz değişmez: devletlerin dünyasında demokrasiden söz edildiğinde, toplumsal aktörlerin siyasal erk üzerindeki denetimi dışında bir şey düşünmek olanaksızdır.  </p>
			<p class="paragraf">Modern dünyada devletin oluşumunu dolaylı yoldan sağlayan şey toplumsal kategorinin ortaya çıkışıdır. Toplum artık tek bir sınıf, başlı başına bir düzen, bir organizma değildir; toplumsal bağlardan ve kültürel yönelimlerine, değerlerine aynı zamanda da başka toplumsal aktörlerle kurdukları çatışma, ortaklık ya da uzlaşma ilişkilerine göre tanımlanan aktörlerden oluşmaktadır. Demokrasi bundan böyle sitenin siyasal yaratımı olarak değil, karar mekanizmasında olası en çok sayıda toplumsal, bireysel ve toplu aktörün yer alması –öyle ki, bunun sonucunda “iktidarın yeri boş bir yere dönüşür” der Claude Lefort (<span class="CharOverride-6">Essais sur le politique</span>, s. 27)– olarak tanımlanır. Bu da başka bir yerde “toplumsal alanın oluşumu, toplumun biçimidir; bir zamanlar site dediğimiz şeyin özüdür” diyen aynı yazarın politikaya bağlılığını anlamayı güçleştirir. Bu güçlük halk egemenliği düşüncesine dek gider. Halka kralın yerine geçmiş bir hükümdar olarak bakmak demokrasi yolunda fazla ileri götürmez bizi; ancak hiçbir hükümdar (egemen) olmadığında, kimse iktidara sahip çıkmadığında, iktidar düzenli yapılan seçimlerin sonuçlarına göre el değiştirdiğinde modern demokrasinin içinde oluruz. Modern dünyada ideal toplum yoktur; var olabilecek en iyi toplum tarihselliği içinde değişen açık bir toplumdur, zaten yine Claude Lefort’a dönecek olursak, ona göre, demokrasi karşıtı, özellikle totaliter bir toplumu belirleyen, o toplumun devinimsizliğidir, tarihsel-karşıtı yapısıdır. Gereksinimlerin yönettiği ekonomik ve toplumsal dünyayla özgürlüğün dünyası olan siyasal dünyayı birbirinden ayıran Hannah Arendt’in aşırıya kaçarak yaptığı gibi siyasalı toplumsalın üzerine yerleştirmek artık olanaksızdır. Daha somut olarak bakacak olursak, modern dünyadaki insan hakları düşüncesinde toplumsal haklar düşüncesinin payı büyüktür. Her evrenselci politikayı ve özerklik yanlısı toplumsal aktörleri karşı kutuplara koyma girişimi ya sıradan çalışanların uğraşılarından kurtulmuş seçkin bir sınıfın yönetmek için hak ve ayrıcalıkları eline geçirmek istemesiyle ya da siyasal sahnenin özel çıkarların çarpıştırıldığı bir alana indirgenmesiyle son bulacaktır.  </p>
			<p class="arabaslik_sol">Üç boyut  </p>
			<p class="paragbas">Demokrasiyi <span class="CharOverride-6">yöneticilerin düzenli aralıklarla yönetilenler tarafından serbest seçimle belirlenmesi </span>olarak tanımlamak, aynı zamanda demokrasinin varlığı için zorunlu olan kurumsal mekanizmayı da açıkça tanımlar. Yine de aşırıya kaçmamak koşuluyla bu tanımı çözümlemek gerek. Serbest seçimle gelmemiş ve yine serbest seçimle değiştirilemeyecek bir halk erkine demokratik diyemeyiz; aynı biçimde yönetilenlerin önemli bir bölümünün oy hakkı olmadığında da demokrasiden söz edilemez, bununla beraber yakın bir tarihe dek kadınların tamamının ve yasal çoğunluğun yaşına gelmemiş kişilerin oy hakkı yoktu; bu da özellikle yaş konusunda, seçmenler arasında henüz iş hayatına atılmamış kişilerin sayısının yaşlıların ve emeklilerin sayısına göre çok daha düşük olduğunu gösterir. Partiler siyasal kaynakları harekete geçirip seçmenleri, iktidara talip ancak karşıtlıklarının seçmence en önemli şey olarak kabul edilen seçimlere yansıyıp yansımayacağı pek bilinmeyen iki ya da birkaç takım arasında bir seçim yapmaya zorlayarak seçmenlerin serbest seçim haklarını kısıtladığında da demokrasi bozulur ya da yıkılır. Yasal iktidarın kendini gösteremediği, toplumun büyük bir bölümünde şiddetin ve kargaşanın egemen olduğu yerlerde demokrasiden kim söz edebilir? Yine de az önce yaptığımız gibi demokrasi-karşıtı durumları belirlemek demokrasinin yeterli bir çözümlemesini oluşturmaya yetmez. Demokrasi, devletin eşsiz gücüyle yurttaşlarının haklarını koruduğu siyasal bir alan oluştuğunda var olur. Halkla iktidar arasında doğrudan bir uyum düşüncesine karşıdır bu anlayış, çünkü halk yönetmez, yalnızca onun adına konuşanlar yönetir ve buna koşut olarak, devlet yalnızca halkın duygularının anlatımı olamaz, çünkü aynı zamanda siyasal bütünün birliğini sağlamalı, onu temsil etmeli ve dış dünyaya karşı savunmalıdır. Devleti özel yaşamdan ayıran uçurum siyasal kurumlar ve yasa tarafından tanınıp güvence altına alındığında demokrasi var olur. Demokrasi prosedürlere indirgenmez, çünkü devletin birliğiyle toplumsal aktörlerin çokluğu arasında bir aracılıklar bütününü temsil eder. Bireylerin temel haklarının güvence altına alınması gerekir; aynı zamanda bireylerin kendilerini birer yurttaş olarak duyumsamaları ve toplu yaşamın oluşumuna katılmaları gerekir. Yani birbirinden ayrı kalması gereken iki dünyanın –devlet ve sivil toplum–, siyasal yöneticilerin temsilciliği sayesinde aynı zamanda birbirine bağlı olması gerekir. Demokrasinin şu üç boyutu birbirini tamamlar: temel haklara saygı, yurttaşlık ve yöneticilerin temsilciliği; bunlar arasındaki <span class="CharOverride-6">karşılıklı bağımlılık</span> ilişkisi oluşturur demokrasiyi.  </p>
			<p class="paragraf">Demokrasi <span class="CharOverride-6">ilkin</span> yöneticilerin <span class="CharOverride-6">temsilciliği</span>ni, başka bir deyişle siyasilerin aracılığını ve temsilciliğini yapacağı toplumsal aktörlerin varlığını gerektirir. Sivil toplum da pek çok toplumsal aktörden oluştuğuna göre, demokrasi ancak çoğulcu olduğu ölçüde temsilciliğe olanak sağlar. Kimileri çıkar çatışmalarının çokluğuna inanır; kimileriyse toplumsal egemenlik ve bağımlılık bağlarının merkezi bir eksenin çevresinde toplandığına; ama tüm demokratlar oybirliği içindeki türdeş bir toplum imgesine karşı gelirler ve ulusu toplumsal bir aktörden çok siyasal bir figür olarak kabul ederler, öyle ki uluslar devletten yoksun olmalarına ve bundan rahatsızlık duymalarına karşın devletsiz bir ulus düşünülemez –burada ulus halktan ayrılır. Siyasal aktörlerin çokluğu toplumsal bağların özerkliğinden ve belirleyici görevinden ayrı tutulamaz. Bu bağların ve toplumsal aktörlerin çokluğunu tanımayan bir siyasal toplum demokratik olamaz, hatta yineleyelim, hükümet ya da iktidardaki parti kendisine destek veren çoğunluğun, yani genel çıkarın kendisini ilgilendiren bölümü üzerinde duruyorsa yine demokrasiden söz edilemez.  </p>
			<p class="paragraf">Tanımında belirtildiği biçimiyle demokratik bir toplumun <span class="CharOverride-6">ikinci</span> özelliği seçmenlerin yurttaş olmaları ve kendilerini yurttaş olarak kabul etmeleridir. Yönetilenler yönetimle ilgilenmiyor, siyasal bir topluma değil de yalnızca bir aileye, bir köye, bir iş alanı kategorisine, etnik bir topluluğa, dinsel bir mezhebe ait olduklarını duyumsuyorlarsa, yöneticilerin serbest seçimle belirlenmesi ne işe yarar? Söz konusu aitlik bilinci her yerde yoktur ve herkes yurttaşlık hakkını istemez. Yönetilen bireyler ya toplumun işleyişini düzenleyen karar ve yasaların değişimiyle ilgilenmeksizin toplumda belli yerleri doldurmakla yetinirler, ya da büyük özveriler gerektirebilecek sorumluluklar almaktan kaçınmaya çalışırlar. Yönetim sıklıkla sıradan insanların dünyasından ayrı bir dünyaya aitmiş gibi algılanır: <span class="CharOverride-6">onlar</span> <span class="CharOverride-6">bizim</span> yaşadığımız dünyada yaşamıyor denir. Demokrasi <span class="CharOverride-6">ulusal devletler</span>in oluşumuyla bağdaştırılmıştır; bugünkü dünyada herkes demokrasinin ulusal düzeyi hem aşağıya, bucağa ya da bölgeye doğru hem de yukarıya, doğmaya çalışan Avrupa gibi, federal bir devlete doğru ya da Birleşmiş Milletler Örgütü’ne doğru çekmesi gerektiğini kolayca kabul etse bile, demokrasinin ulusal devletler olmadan varlığını sürdürebileceğine kuşkuyla bakılmaktadır. Yurttaşlık düşüncesi demokratik düşünceye indirgenemez; hatta yurttaşlar seçmenden çok ulusçu olduklarında, özellikle askere çağrıldıklarında ve özgürlüklerinin kısıtlandığını kabul ettiklerinde yurttaşlık düşüncesi demokratik düşüncenin karşısında yer alır. Ancak bir siyasal topluluk (<span class="CharOverride-6">polity</span>) ve dolayısıyla bir ülke tanımına dayandırılmamış bir demokrasi de düşünülemez.  </p>
			<p class="paragraf">Son olarak, yöneticilerin erki <span class="CharOverride-6">sınırlı</span> değilse, serbest seçimden söz edilebilir mi? Yöneticilerin erki, öncelikle seçimin varlığından ötürü ve daha somut olarak baktığımızda, iktidarın hangi sınırlar içinde çalışacağını belirleyen yasalardan ötürü sınırlanmalıdır. Devletin ve aynı zamanda kiliselerin (din kurumlarının), ailelerin ya da şirketlerin erkini sınırlayan temel hakların tanınması demokrasinin varlığı için kaçınılmazdır. Öyle ki, bir siyasal toplumda çıkarların temsili ve iktidarın sınırlanmasıdır demokrasinin baştaki tanıma göre daha geniş ve daha açımlanmış bir tanımı.  </p>
			<p class="paragraf">Demokrasinin bu üç bileşeni daha genel bir ilkenin üç görünümü müdür yoksa? Demokrasiyi özgürlükle ya da daha kesin olarak özgürlüklerle özdeşleştirmek neredeyse doğal gibi görünüyor. Ama açıklamada bir ilerleme gibi görünen şey aslında yeniden fazla sınırlı bir tanıma dönüşten başka bir şey değil. Özgürlük düşüncesi temsilcilik ve yurttaşlık düşüncelerini içermez; yalnızca baskıların ortadan kalkması gerektiğini kesin olarak ortaya koyar. Özgürlük demek pek doğru değil, çünkü özgürlük aslında bulanık bir söz; burada sözü edilen, yöneticilerin, yani siyasal iktidarı ve hatta yasal şiddeti uygulama hakkını elinde bulunduranların seçilme özgürlüğüdür.  </p>
			<p class="paragraf">Demokrasinin bileşenlerinin özerkliği gerçekte öylesine büyüktür ki, bunları demokrasiyi oluşturan öğelerden çok demokrasinin boyutları ya da koşulları diye adlandırmayı uygun görüyoruz. Çünkü bu boyutların her biri ötekilerden ayrılma eğilimindedir, ama aynı zamanda her biri birbirini tamamlayabilir.  </p>
			<p class="paragraf">Yurttaşlık toplumsal bütünleşmeyi getirir, ayrıca yalnızca bir siteye değil, ulusal ya da federal bir devlete, aynı zamanda da öte yanında düşmanların, rakiplerin ya da müttefiklerin beklediği sınırların içinde bir kültür ve bir tarihle birbirine kaynaşmış bir topluluğa ait olma bilincini getirir, ancak bu bilinç insan haklarının evrenselciliğine ters düşebilir. Temsilcilik, kişisel çıkarların hizmetinde bir araç olarak görülen araçsal bir siyasal erk anlayışına bağlı başka çıkarların devreye girmesini sağlar. Son olarak, temel hakların tanınması demokrasiden ayrı tutulabilir. Zaten doğal hak düşüncesi, bu düşünceyi kendi içinde demokratik olmayan bir düşünceye, yalnızca insanlara değil, yaratılmış tüm varlıklara, Tanrı’nın yarattığı ve kurulmasını istediği sistemde bir işlevi olan canlı ya da cansız tüm varlıklara saygı düşüncesine dayandıran Hıristiyan kaynaklara bağlanmaz mı?  </p>
			<p class="paragraf">Temsilcilik, yurttaşlık ve iktidarın temel haklarla sınırlanışının bir arada bulunması her zaman demokrasinin oluşması için yeterli değildir. Ve eğer bu üç öğeden daha genel bir ilke yoksa, sonuç olarak bunları birbirine bağlayan ve birbirlerini tamamlamalarını sağlayan bağın olumsuz olduğunu söylemekten öteye gidemeyiz: bunun nedeni tam olarak temel bir iktidar ve meşrulaştırma ilkesinin olmayışında yatar. İktidarın her tür <span class="CharOverride-6">özselliği</span>nin yadsınması demokrasi için kaçınılmazdır. <span class="CharOverride-6">Çoğunluğun</span> yasasının somut olarak dile getirdiği de budur. Çoğunluğun seçmenlerinin yarısı artı bir seçmenden başka bir şey olmadığı, dolayısıyla durmaksızın değiştiği ve hatta çözülmesi gereken sorunlara göre değişken “düşünce çoğunlukları”nın bile var olabileceği kabul edilirse ancak çoğunluk demokrasinin aracı olur. Çoğunluğun yasası, halk erkinin ve demokrasileri kuracağı yerde yıkıp otoriter yönetim biçimlerini kuran halk iradesine yönelimin tersidir.  </p>
			<p class="arabaslik_sol">Üç demokrasi örneği  </p>
			<p class="paragbas">Bu koruyucu kuralın içinde, demokrasinin üç boyutu arasında hiçbir ideal denge yoktur. Kimi demokratik deneyimlerin istisnaî durumlarını saymazsak hiçbir yerde ideal demokrasi yoktur. Buna karşılık sözü geçen üç boyuttan herhangi birinin öbürlerinden daha önemli bir yer tutmasına göre temelde üç demokrasi örneği vardır. <span class="CharOverride-6">İlk</span> örnekte esas önemli olan devletin erkinin yasa ve temel hakların tanınması yoluyla sınırlanmasıdır. Şunu söylemeden edemeyeceğim, bu örnek, ötekilerden daha üstün olmamasına karşın tarihsel bakımdan en önemli demokrasi örneğidir. Bu liberal demokrasi anlayışı, XIX. yüzyılda liberal yönetim biçimlerinin utkusu sırasında gördüğümüz gibi yöneticilerin sınırlı ölçüde temsilciliğiyle yetinir, ama Büyük Britanya’nın yüz yıllık deneyiminin gösterdiği gibi, toplumsal ve ekonomik hakları mutlak bir iktidarın saldırılarına karşı en iyi koruyan da odur.  </p>
			<p class="paragraf"><span class="CharOverride-6">İkinci</span> örnekte esas önemli olan yurttaşlık, anayasa ya da toplumun bütünleşmesini sağlayan ve yasalara daha sağlam bir temel kazandıran ahlaki ya da dinsel düşünceleri içerir. Bu örnekte demokrasi özgürlük isteğinden çok eşitlik isteğiyle gelişir. Bu örneğe en çok uygun düşen Amerika Birleşik Devletleri’nin deneyimi ve bu deneyimi yorumlayanların düşüncesidir: bu demokraside, Amerika Birleşik Devletleri’nde eşitliğin utkusunu, yani Louis Dumont’a göre karmaşık bir bütünlük oluşturan (holiste) toplumlara özgü <span class="CharOverride-6">homo hierarchius</span>’un yok olduğunu gören Tocqueville’in söylediği gibi, içerik siyasal olmaktan çok toplumsaldır.  </p>
			<p class="paragraf">Son olarak <span class="CharOverride-6">üçüncü</span> örnek daha çok yöneticilerin toplumsal temsilciliği üzerinde durur ve halk kategorilerinin çıkarlarını savunan demokrasiyi, ayrıcalık mülkiyetiyle tanımlanmış bir monarşiden ya da sermaye mülkiyetine bağlanmış oligarşiden ayırır. XX. yüzyıl Fransa siyasal tarihinde –Devrim sırasında değil– bireyin özgürlükleri ve toplumsal çatışmalar, Amerika Birleşik Devletleri ve Büyük Britanya’da olduğundan çok daha güçlü bir biçimde birbirine bağlıydı.  </p>
			<p class="paragraf">Bununla beraber bir demokrasi örneğini bir ya da birkaç ulusal deneyimle özdeşleştirmek olanaksızdır. Fransız Devrimi’nde üstün gelen düşünce yurttaşlık olmuştur, bundan ötürü Marx Fransızları siyasal kategorileri hep toplumsal kategorilerin üstünde tutmakla suçlamıştır. Bu yargı, XVIII. yüzyılın sonunda Fransa’da cereyan eden olayları halk sınıfının bir utkusu, hem de doruk noktasına Sovyet Devrimi’nde ulaşacak olan bir utkusu gibi gören Albert Mathiez’in tersine, bir tarihçi olarak Devrim’in gerçekte ancak siyasal bakımdan açıklanabileceğini yakın bir tarihte kanıtlayan François Furet tarafından onaylanmıştır. Büyük Britanya’ya baktığımızda, esas önemli olan, hep çıkarların temsili, yararcı kuram ve aracı kitlelerin rolü olmuştur.  </p>
			<p class="paragraf">Bu arada, XX. yüzyılın ikinci yarısında siyasal tartışma, önemli liberal düşünürlerin sunduğu ve komünist bir ideolojinin Büyük Britanya üzerindeki hafif etkisiyle desteklenmiş bir İngiliz demokrasi örneğiyle, halk cephesinden bu yana, komünist partinin sol ve özellikle sendikacılık üzerindeki uzun ve güçlü etkisinin sonucunda ortaya çıkan sınıf çatışması düşüncesinin ya da sağda komünist bir diktatörlük tehdidine karşı direnişin yönlendirdiği Fransız siyasal yaşamını birbirinden iyiden iyiye ayırmıştır. Öte yandan, Amerika Birleşik Devletleri, yasaların anayasaya uygunluğunun denetlenmesine, dolayısıyla özgürlüklerin korunmasına sürekli olarak ayrıcalıklı bir önem verirken, aynı zamanda uzun zamandan bu yana büyük ölçüde göçlerle artan nüfusunda, kimi değerleri ve bir yaşam tarzını savunmak ve yaymakla yükümlü, ahlak ve hukuk kurallarıyla yönetilen bir topluma ait olma bilincini yaygınlaştırmıştır. Öyleyse İngiliz, Amerikan ve Fransız örneklerinin varlığından, tarihsel örnekler olarak değil, İkinci Dünya Savaşı’ndan sonraki siyasal tartışmanın öğeleri olarak söz edilebilir.  </p>
			<p class="paragraf">Bu üç örnek (İngiliz, Amerikan ve Fransız) eşit ölçüde önem taşır. Fransız örneğinin Avrupa’da olduğu ölçüde Latin Amerika’da da büyük bir etkisi olmasına karşın, hatta Amerika Birleşik Devletleri’nin siyasal etkisi ne ölçüde büyük olursa olsun ve Amerikan Anayasası’na uygun biçimler Latin Amerika ya da Asya’da ne ölçüde yaygınlaşmış olursa olsun, Amerikan demokrasi örneğine pek öykünülmezken bile, bu alanda Fransız ayrıcalığından söz etmemek gerekir.  </p>
			<p class="paragraf">Türlü tarihsel konumlarda bu üç örneğin güçlü ve zayıf yönlerini sorgulayabiliriz, ama demokrasi modelinin temel bir biçimi olmadığını ve aynı öğelerden oluşup da bu öğelere aynı önemi vermeyen sözü edilen üç örneğin birbirini tamamladığı biçimden daha ileri gidilemeyeceğini kabul etmek daha önemlidir; ayrıca söz konusu örneklerin birbirinden ayrıldığı noktalar, yalnızca <span class="CharOverride-6">liberal</span> demokrasi, <span class="CharOverride-6">anayasacı</span> demokrasi ve <span class="CharOverride-6">çatışmacı</span> demokrasi arasındaki büyük farklılıkları doğurmakla kalmaz, aynı zamanda içinde tüm tarihsel demokrasi örneklerinin oluşacağı alanı tanımlar. Bu alan insan hakları, toplumsal çıkarların temsili ve yurttaşlık arasındaki ilişkilerin –yani evrensel bir ilkeyle–, başka çıkarlar ve siyasal bir bütün arasındaki ilişkilerin alanıdır. Ahlak boyutu, toplumsal boyut ve yurttaşlık boyutu ya da siyasal boyut birbirine sıkı sıkıya bağlıdır: Demokrasi salt politikanın, siyasal sistemin iç işleyişinin özerkliğinin tersidir.  </p>
			<p class="arabaslik_sol">Erklerin ayrılması  </p>
			<p class="paragbas">Burada sunulan demokrasi kavramı, siyasal ve kurumsal sistemin bütünüyle içinde yer alan ve en alışılagelmiş anlatımla Robert Dahl’ın “seçmeli çokerklik” olarak tanımladığı demokrasiden uzaklaşır. Dahl’ın tanımındaki ikinci sözcük, erklerin ayrılması gerekliliğini kabul eden çoğu yönetim biçimi, yargı erkini kullananları seçimle belirlemediği ve parlamenter yönetim biçimlerinde olduğu gibi yürütme erkinin yasama erki tarafından belirlenmesine karşı çıkmadığı halde tartışmaya yol açmaz. Burada bana aşırı görünen, <span class="CharOverride-6">erklerin ayrılması</span>nı demokrasinin temel bir öğesi olarak görmektir, çünkü böyle bir yaklaşımda erklerin örgütlenme biçimiyle, aslında bağımsız savcıların uygulayıp savunduğu anayasaya uygun yasalarca savunulması gereken temel hakların iktidarı sınırlaması birbirine karıştırılır. Yasama ve yürütme erklerinin ayrılması sınırlı ölçüde etkili oldukça ve parlamentoculuk yanlılarının karşı gelebileceği birtakım bulanık sonuçlar doğurdukça, yürütme erkinin yargı erkinden ayrılmasının önemi artacaktır. Zaten Amerikan demokrasisine ayrıcalıklı değerini kazandıran bu iki erkin ayrılmasıdır, hatta siyasal ve ideolojik tarihinde yasaların anayasada belirlenmiş genel ilkelere uyup uymadığını anayasal bir meclisin denetlemesi gerektiğini kabul etmeye hazırlanmamış Fransa’da bile bu ayrılmanın önemi görülmektedir. Yasaların anayasada belirlenmiş genel ilkelere uyup uymadığını bir meclisin denetlemesi gerekliliği, söz konusu ilkelerin temel insan haklarının savunusuna bağlı olarak saptanmasından kaynaklanır, ancak burada siyasal toplumdaki farklı karar merkezleri arasındaki ilişkiler değil de devletle temel hakların karşı karşıya getirilmesi, dolayısıyla erklerin ayrılmasından çok daha fazla bir sınırlama söz konusu olduğundan erklerin ayrılmasından söz etmek yeterli değil, hatta geçersizdir. Erklerin ayrılması, demokrasi tarihinin başında daha çok demokrasiyi ve çoğunluğun erkini sınırlamaya, Montesquieu’nün düşüncesinde olduğu gibi soylular sınıfının ya da Amerikan cumhuriyetinin başlarında olduğu gibi aydın, seçkin bir sınıfın çıkarlarını korumaya yaradı. Buna karşılık, ekonomiyle ciddi boyutlardaki toplumsal ve bölgesel eşitsizliklerin belirgin olduğu, gelişmekte olan bağımlı ülkelerde Latin Amerika örneği için söylediğim birbirinden kesin çizgilerle ayrılmış iki dünya vardır: biri sözün dünyası, öteki kanın dünyası. Ulusçu-halkçı yönetim biçimleri bu iki dünya arasındaki mesafeyi, yaptıklarının aynı zamanda bu mesafeyi olduğu gibi tutmaya da yaradığını kolaylıkla gösteren muhalifleri olsa bile, daraltmaya çabalamıştır. Parlamentolar, halkçı hareketler siyasal sistemi kent nüfusunun büyük bir bölümüne ve kırsal alanlardaki nüfusun daha dar bir bölümüne yayana dek oligarşik çıkarları savunmuştur. Ayrıca devrimci siyasal hareketler demokrasi rüzgârlarını taşımıştır, ancak devrim sonrası yönetim biçimleri bu rüzgârları önce kullanıp sonra engellemiştir. Devrimci hareketler sonradan kendilerini yok edecek erkler yaratmıştır. Halkın kurtuluşuna yönelik toplumsal bir hareket olan, ama sonradan, Sovyet Rusya’da Ekim Devrimi’nden doğan yönetim biçiminin tek partinin diktatörlüğüne dönüşmesi gibi hızla dinsel bir diktatörlüğe dönüşen 1979 İran Devrimi örneğinde Ferhad Khosrowkhavar’ın gösterdiği gibi. Devrimler demokrasi hareketlerini demokrasi-karşıtı yönetim biçimlerine dönüştürdü. Hemen hemen bütünüyle devrimden sonra oluşan totaliter yönetim biçimlerinin yönettiği bir dünyada, bu yönetim biçimlerinin düşüşü bizi öylesine yatıştırdı ki, devrimci hareketlerin yalnızca nüfusun çoğunluğunun çıkarlarını değil aynı zamanda mutlak bir monarşiyi yıkma isteğini ve keyfi kararlara boyun eğmiş kişileri kurtarıp onları birer yurttaşa dönüştürme umudunu da taşıdığını unuttuk. Buna karşılık, erklerin ayrılması ve salt kurumsal bir demokrasi anlayışının utkusu, oligarşik bir iktidarın itirazlarını parçalamak ve zayıflatmak için siyasal kurumları ve hukuk kurallarını birer araç olarak kullanıp pazarın egemenliğini ve eşitsizliklerin artışını örtebilir.  </p>
			<p class="paragraf">Erkler bütünüyle birbirinden ayrıysa, demokrasi ortadan kalkacak ve kendi içine kapanan siyasal sistem hem sivil toplum üzerindeki hem de devlet üzerindeki etkisini yitirecek demektir. Demokrasi öncelikle halk egemenliğinin anlatımı olarak tanımlanmıştır. Peki her erk birbirinden bağımsız olsaydı demokrasi nasıl olurdu acaba? Yasa, sürekli değişmeseydi –hukuk da kamuoyunun evriminde geniş bir yer tutmasaydı– en güçlü çıkarların bir savunma aracı olurdu. Aynı biçimde yasama erkinin yürütme erki üzerinde bir etkisi olması gerekir, partilerin varlığı da özellikle bunu sağlar. Liberal düşünceyse, tersine erklerin ayrılmasını destekleme eğilimindedir. Michael Walzer, her birine etkili bir çıkarın denk düştüğü ve dolayısıyla her biri birer “adalet alanı” oluşturan toplum yaşamındaki alanların özerkliğini temel olarak görür. Bireylerin özgürlüğü bu ayrılmaya, yani alt-sistemlerin birbirinden ayrılmasına bağlıdır. Ancak uygulamada erklerin bu uç noktadaki ayrılmasından uzaklaşılır, özellikle devlet toplumu, gelişme adına, devrim adına ya da ulusal bütünleşme adına değişmesi için harekete geçirdiğinde. Demokrasi erklerin ayrılmasıyla değil, sivil toplum, siyasal toplum ve devlet arasındaki bağların doğasıyla tanımlanır. Güç yukarıdan aşağıya doğru kullanılıyorsa, demokrasi yok demektir, çünkü biz, toplumsal aktörlerin devleti sırayla denetleyecek kendi siyasal temsilcilerini seçtikleri toplumlara demokratik toplum diyoruz. Halk egemenliği ilkesinde nasıl olur da erklerin ayrılması konusuna öncelik verilmez? Siyasal kurumlar düzeyi toplumsal aktörler düzeyinden ayrı tutulmamalıdır. Bu genel düşüncenin karşısında, siyasal sistem düzeyinde de devlet düzeyinde de siyasal olmayan ve halkın iradesine göre özerk olan bir öğenin varlığı gerekir. Bu, devlet düzeyinde memurların bağımsızlığı ve mesleklerinde ilerlemeleri; siyasal sistem düzeyinde de yasanın kendisi ve alınan kararların anayasaya uygunluğunun ve yasallığının denetlenme mekanizmasıdır. Bir birlik ilkesinin –toplumsal çoğunluğun talebi– özerklik ilkeleriyle bu yolla birleşmesi, yönetimin ve siyasal erkle <span class="CharOverride-6">partierkil</span> <span class="CharOverride-6">yönetim</span>e yeni-korporatist yollarla katılan aktörlerin siyasallaşmasına yeğ tutulur.  </p>
			<p class="paragraf">Burada sunulan iki yaklaşımı bir arada ele almak gerekir: evet, demokrasinin temeli devletin erkinin sınırlanmasıdır ve olumsuz özgürlüğün savunucuları da olumlu özgürlükler için demokrasinin kurumsal temellerini yıkma savaşımını bırakanlar konusunda haklıdırlar; ama bu liberal konum, devletin erkinin oligarşiyle ya da yerel geleneklerin erkiyle sınırlandığı yönetim biçimlerine demokratik demeye götürmez bizi. Temel hakların tanınması, herkese güvenlik sağlanmasına ve yasal güvencelerin ve en zayıfları koruyan devletin müdahalelerinin sürekli yayılmasına yol açmadıkça içerik bakımından bomboş olacaktır. Örneğin en yoksul ve en bağımlı ülkelerde temel hakların tanınması öncelikle yaşama hakkının herkese sağlanması olarak anlaşılmalıdır; bu hak dünyanın büyük bir bölümünde, özellikle Afrika’da hâlâ sağlanabilmiş değildir. Bugün demokratik eylem, halkı iktidarın ezici keyfiliğinden koruyan bu olumsuz demokrasinin olumlu bir demokrasi anlayışıyla, yani olası en çok bireyin kendi öz varlığı üzerindeki denetiminin artışını savunan bir anlayışla giderek daha sıkı biçimde birleşmesine dayanır.  </p>
			<p class="paragraf">Devletin eşitsizlikleri azaltmak ve eğitim, tıp ve ekonomi alanlarında herkese belli bir yardım sağlamak için toplumsal ve ekonomik yaşama müdahalesine uzun zamandan bu yana demokrasi dedik. Artık bu tanımı yeterli göremeyiz, çünkü devletin müdahalesi şu başlıca amaca hizmet eden bir araçtan başka bir şey olamaz: herkesin kendi yaşamına müdahale etme gücünü artırmak. Böyle bir artış toplu zenginleşmenin kendiliğinden sonucu değildir, kaba güç ya da pazarlık yoluyla, devrim ya da reformlar yoluyla yönlendirilir. Devrimden sonra kurulan devleti kınamamıza yol açacak şeylerden hiçbiri bize, esas olanın, herkesin özgürlüğünü artırmak ve politikayı toplumsal talepleri daha çok temsil edecek bir hale getirmek olduğunu unutturmamalı.  </p>
			<p class="paragraf">Demokratik düşünce öncelikle cumhuriyetçi devlet anlayışı ve usla yönetilen ulusal bir devlet kurma anlayışıyla bağdaştırılmıştır. Bu düşünce mutlak monarşiye karşı gelmiş ve İngiltere’de, Hollanda’da, sonra da Amerika Birleşik Devletleri’nde ve Fransa’da mutlak monarşiyi yenmiştir. Söz konusu cumhuriyetçi erkle aydın yurttaşlardan oluşmuş seçkin bir liberal sınıf özdeşleştirilmişti ve bu sınıf, bilgisiz ve kararsız diye nitelendirdiği halk kitlelerini kendinden uzaklaştırmıştı. Ama halk onu Amerika Birleşik Devletleri’nde, Fransa’ya ve özellikle İngiltere’ye göre daha önce, 1832 ve 1867 yıllarındaki seçimlerle ilgili reformlar sırasında altın çağını yaşarken iktidardan aldı.  </p>
			<p class="paragraf">Böylece partiler ve sınıf hareketleri, özel çıkarların savunusu iş dünyasından çıkıp da üretim ve tüketimin artmasıyla değişen toplumsal yaşamın tüm görünümlerine girmeden önce, bu seçkin sınıf politikasının yerine geçmeye başladı. Devletle artık birer tüketiciye dönüşmüş ve kamu görevlerinde çalışmayan yurttaşlar arasındaki uçurum hep büyüdü, öyle ki, demokrasi giderek ne devletle ne de tüketicilerin talepleriyle özdeşleştirilebilecek bir siyasal yaşamın özerk örgütlenimine dönüştü. Hatta bu özerklik çoğunlukla öylesine büyük boyutlara ulaştı ki, siyasal yaşam hem devletin sorunlarına hem de sivil toplumun taleplerine yabancı kaldı. Buna koşut olarak, kimi ülkelerde de cumhuriyetçi düşünce, siyasal usçuluğa daha dilek ve isteklere yönelik bir çizgi vererek, hatta sanayi demokrasisiyle yetinmeyen solcu sosyalizmi ve özellikle Rus ve Alman sosyal-demokrasisinin bolşevik ve devrimci kanadını daha devrimci kılarak yeni biçimler alıyordu. Ancak bu devrimci cumhuriyetçilik demokrasiden öylesine şiddetli biçimde uzaklaştı ki, artık komünist devrimlerden ya da bu devrimlerin Üçüncü Dünya’daki eşdeğerlilerinden ortaya çıkan yönetim biçimlerine demokratik demek olanaksız hale gelmiştir, ayrıca bugün artık demokrasiyi yukarıda tanımladığımız üç öğenin birleşmesinden başka türlü tanımlamak da olanaksızdır.  </p>
			<p class="arabaslik_sol">John Rawls üzerine (I)  </p>
			<p class="paragbas">Demokrasiyi –ve adaleti– tanımlayacak temel bir ilkenin olmayışı, politikayla dinin birbirinden ayrılmasının –siyasal alanda modernleşmenin tanımı bu ayrılmaya dayanır– mantıksal sonucudur. Laikleşme, felsefi ve ahlaki bir kavramla uyum içinde olsa bile, bu kavrama bağımlı olmayan toplumsal düzen ilkelerini aramayı gerektirir. John Rawls hukuk üzerine her tür düşüncenin zorunlu başlangıç noktasının böyle olduğunu anımsatır. Buradan, adaleti eşit hak dağıtımı (hakkaniyet) olarak tanımlayarak, bir hukuk kuramının felsefi olmayan siyasal temelleri olması gerektiği sonucunu çıkarır. Eşit hak dağılımı deyince, kaçınılmaz olarak yalnızca birbirinden bağımsız değil, aynı zamanda birbirine karşıt yönde olan iki ilkenin birleşmesi gelir akla; bu ilkeler özgürlük ve eşitliktir. Rawls özgürlük ilkesinin tüm öteki ilkelere göre önceliği olması gerektiğini söyler, ama bir eşitlik ilkesiyle birleştirilmesi gerektiğini ekler ve eşitlik ilkesine de ona göre iki açıdan bakılmalıdır: fırsat eşitliği ve eşitsizlikleri azaltmaya yönelik özgürlük gerekliliği.  </p>
			<p class="paragraf">Gerçekte bir demokrasi anlayışının özgürlük ve eşitliği birleştirmesi gerekir, benim burada demokrasinin üç boyutunu ayırarak yaptığım da budur: özgürlükten ayrı tutamayacağımız temel haklara saygı; yurttaşlık ve temsilcilik. Ama bu düşünceler Rawls’taki toplumsal yaşam anlayışına bağlanmaz. Ona göre, özgürlük ve eşitliğin birleşmesi, aktörlere bireyci açıdan bakışla topluma bütünüyle siyasal açıdan bakışın birleşmesidir. Ussal elverişlilikleri, kendileri için iyi olanı arayan bireyler işbirliği yaparak toplumu oluştururlar. Bu toplumsal yaşam anlayışı Rawls’ın <span class="CharOverride-6">Une Théorie de la justice</span> adlı kitabında, baştan bu yana başvurduğu toplumsal sözleşme düşüncesinin akışında yer alır. O zaman kişi hem ekonomik bir birey hem de ahlaki kişiliği “bir adalet düşüncesine ve bir iyilik anlayışına”, dolayısıyla ortak yaşamın gereksinimleri bilincine dayanan siyasal bir kişi olarak tanımlanır. Ancak bu yaklaşım, burada sunduğumuz siyasal değil de daha çok toplumsal nitelikli düşünceyle uyuşmaz, çünkü özgür ve ötekilere eşit bir birey anlayışı yerine yalnızca eşitsizlik ve buyurma ilişkileri olarak görülen toplumsal ilişkilerin yükümlülüğündeki bir birey ya da grup anlayışını getirir. Toplu eylem herkese alacağını vermeyi değil, ya yöneticilerin konumunu desteklemeyi ya da yönetilenler adına, eşitlik düşüncesine eşitsizliğe karşı savaşım aracı olarak başvuruyu amaçlar. Her toplumsal düzenlenim biçiminde aşamalanmalar söz konusu olduğundan adalet, kurulu aşamalanma düzeni karşısında işini “doğal” diyebileceğimiz ahlaki bir eşitlik ilkesine bırakır. Adalet düşüncesinde, demokrasi düşüncesinde olduğu gibi çözüm yolu diye adlandırdığım bir şey vardır, yani bir çatışmaya başvuru vardır, öyle ki adalet bir uyuşmaya değil, hukuki değişikliklerde toplumsal ya da siyasal aktörlerin tartışma konusu yaptıkları bir uzlaşmaya dayanır. Rawls’ın görüşünde bir ahlak boyutu vardır, Amerikan toplumunda ekonomik bakımdan serbest girişimcilik dediğimiz bir bireycilik anlayışıyla bağdaşan bu boyutun yine Amerikan toplumu için çok büyük bir önemi olduğu Tocqueville’den bu yana bilinir. Çıkar ve adalet birbirini tamamlar, tıpkı ekonomi ve din gibi. Hep seferberliklerin ve reformların tarihi olmuş demokrasi tarihi, belli belirsiz bir biçimde bireycilikle toplumsal bütünleşmeyi birleştiren fırsat eşitliği temasının yerine temsilcilik, yani çıkarların çokluğu temasını getirmeye uğraşır. Yine Rawls’ın anımsattığı, modern toplumda değerlerin çokluğu ilkesi toplumsal sonuçlarına dek götürülmelidir, bu da denge ve uyuşma için son çare olarak adalete başvuruyu ortadan kaldırır. İşte bu nedenle Rawls’ın tanımladığı “ilk konum”dan, yani çıkarları, değerleri, yalnızca ya da öncelikle yurttaş değil, birer toplumsal aktör olan bireylerin amaçlarını göz önüne almadan yola çıkmak olanaksız gibi geliyor bana. Her toplumun tarihinde var olan ayaklanma ve şiddetin, eşitsizliklerden ve toplumsal çatışmalar ya da kültürel hareketlerden –büyük olasılıkla– bağımsız biçimde tanımlanan bir düzenle ilişkisi olmadığı düşünülemez. François Terré’nin, Fransa’da Rawls’a ayrılmış “Birey ve Toplumsal Adalet” adlı kolokyumda anımsattığı gibi siyasal düzeni toplumsal ilişkilerden ayırmamak gerekir.  </p>
			<p class="paragraf">Bir demokrasi kuramı da, bir adalet kuramı da, Rawls’ın istediği gibi siyasal olmalıdır, ama bir politika kuramı, toplumsal ilişkilerin ve toplumsal çatışmalar içinde kültürel değerlere göre yön bulan toplu eylemin analizinden ayrı tutulmamalıdır. Demokrasi, bir yanda hem özgürlük hem de eşitlik isteğini doğuran doğal hakka çağrının bulunduğu, öte yanda bir iktidarın bulunduğu bir ortamda her zaman hak istekleriyle dolu aracılıklar kurar, ancak bu hak isteklerinin dağılımında hep eşitsizlik söz konusudur.  </p>
		</div>
	</body>
</html>