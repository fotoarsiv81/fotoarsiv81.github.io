<html xmlns="http://www.w3.org/1999/xhtml">
	<head>
		<title>4-10</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x4" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslikorta1" id="_idParaDest-12">BİRİNCİ BÖLÜM  </p>
			<p class="arabaslik_orta">Özne Politikası  </p>
			<p class="arabaslik_sol ParaOverride-7">Kültür için kurumlar  </p>
			<p class="paragbas">Demokrasi iki farklı biçimde tanımlanmıştır. Kimilerine göre, halk egemenliğine biçim vermektir; kimilerine göreyse, siyasal tartışmanın özgür, serbest bir biçimde gerçekleşmesini sağlamaktır. Demokrasi ilkinde özüyle, ikincisinde prosedürleriyle tanımlanmıştır. İkinci tanımı açıklamak daha kolaydır: katılım ve düşünce özgürlüğünden yola çıkarak güvence altına alınmış serbest seçimler, halk iradesinin aşılmasını, görüşmelerin ve kararların sayılmamasını, seçilmişlerin ve yöneticilerin bozulmasını önleyen kurumların işleyiş kurallarıyla tamamlanmalıdır. Daha çok Parlamentoyu bilgi toplama ve karar alma konusunda daha büyük bir yeterliği olan yürütme erki karşısında savunmaktır burada söz konusu olan. Bu anlayışın zayıflığı, oyunun kurallarına duyulan saygı ne denli büyük olursa olsun, oyuncuların, içlerinden birkaçı üstün kaynaklara sahip olduğunda ya da oyun oligarşiler tarafından yönetildiğinde, hepsinin eşit şansı olmamasından ileri gelir.  </p>
			<p class="paragraf">Bundan ötürü, demokratların pek azı, demokrasiyi salt prosedürlere dayandıran bir anlayışla yetinir. Lincoln’ün yaklaşımı kolay anlaşılır olmamasına karşın, büyük bir ilgi görse de, herkes demokraside ya çoğunluğun ya da bütün toplumun çıkarlarına uygun kararlar alınmasını bekler. Peki ama kim değerlendirir bu çıkarları? Toplumbilimciler bu zor soruya çok karamsar yanıtlar getirirler. Oyu büyük ölçüde seçmenlerin konumu, dolayısıyla da çıkarları belirler ve genellikle oylarda büyük bir durgunluk vardır. Bağlılık, gelenek ya da çıkar gereği bir partiye oy verilir ve art arda birçok seçimde aynı partiye oy verilir, üstelik siyasal seçim değişiklikleri belirgin bir genel çıkar görüşüne dayanmaz. Siyasal yaşamı gözlemleyenlerin birçoğu, seçimlerin siyasal bir seçimden çok siyasal bir reddi dile getirmeye araç olduğunu söyler: seçim bir tercihin (yeğlemenin) anlatımından çok bir cezadır. Bu yaklaşım fazlasıyla karamsardır, çünkü siyasal yönelimleri belirleyenler yöneticiler –ya da daha doğrusu egemen çıkarların ağırlığı– olduğuna göre, kamu oylamasının çözümleri uzaklaştırmaktan başka bir işe yaramadığını düşünmeye sürükler bizi. Böyle bir durumda demokrasinin olmadığını ve bir hükümetin uzmanların yapacağı birtakım kamuoyu yoklamaları ve incelemeleriyle daha iyi, en azından hoşnutsuzluk ya da itaatsizlik gösterileriyle karşı karşıya kalmadan yönetileceğini kabul etmek daha doğru olurdu. Demokratik düşünceyi utkuya vardıran yaklaşımlar, özellikle de kamu oylaması, en çok siyasal özgürlüğün oturmasına bağlıydı: çoğunluğa haklarına saygı duyulmasını sağlasın, dolayısıyla da hakların eşitliğinin, yurttaşlığın kaynak eşitsizliğine göre önceliğini ortaya koysun diye. Demokrasinin başlıca amacı, temel ilkesi eşitlik olması gereken siyasal bir toplum yaratmaktır. Bu konuda Tocqueville’in klasik diye nitelendirebileceğimiz çözümlemesini, özellikle de 1789 Haziranının ortalarında États-Généraux’nun Ulusal Meclis’e, sonra da halk egemenliğini kesinleştirerek Kurucu Meclis’e dönüşmesini sağlayan kararlı eylemleri örnek olarak gösterebiliriz. Sivil topluma, yani aslında ekonomik sisteme eşitsizlik ve çıkar çatışmaları egemenken, eşitliğe de siyasal toplum yer vermelidir; öyleyse demokrasinin temel amacı yalnızca haklar konusunda değil, fırsatlar konusunda da eşitliği sağlamak ve kaynak eşitsizliğini olabildiğince sınırlamaktır.  </p>
			<p class="paragraf">Bu demokrasi anlayışı, Horkheimer’in nesnel us diye adlandırdığı şeyin görünümündeki modern dünyada uzun süre kabul ettirmiştir kendini. Çünkü her şeyden önce toplumsal bir düzenin katlanarak artmasını hedefleyen ve belli bir aşama düzenine oturtulmuş topluma karşı geliyordu; siyasal toplum, bilimsel us gibi bir kurtarıcı olarak belirmişti. Ancak modernleşme başarıyla gerçekleştikten sonra tüketim mallarını çoğalttığında, devingenliği artırıp geleneksel aşama düzenlerini zayıflattığında, siyasal toplum ve onun ödev ahlakı zorlayıcı olmaya başlamıştır, böylelikle sivil toplumda devlettekinden daha büyük bir özgürlük olduğundan Yeniler de sivil topluma yönelmişlerdir. Ve liberal devlet toplumsal güçler tarafından ele geçirilmiştir. Georges Burdeau yönetilen demokrasinin yerini yöneten demokrasiye bıraktığını söyler ve özellikle de toplumsal anlamda yeri belli insanın utkusu üzerinde durur: “Gündelik yaşamında kendisini biçimlendiren belirlenimciliklerden kopması istenmeyen bütün bir insan değildir o yalnızca, tam anlamıyla gerçek ve tüm dileklerinin bağlı bulunduğu ortamdaki koşullarını yansıttığı insandır aynı zamanda. Yeri belli bir insandır.” (<span class="CharOverride-6">Traité de science politique</span>, cilt VII, s. 18-19). Siyasal olanla toplumsal olan arasındaki bağları tümüyle değiştirir bu yaklaşım. “Kendine siyasal sahnede yer edinen insanın gelişi siyasal olanla toplumsal olan arasındaki ilişkilerde baştan aşağı bir yeniliğe yol açar. Öyle bir yeniliktir ki bu, ikisinin birbirinden ayrılması, ikisinin de birbiriyle özdeşleşmesini doğurur.” (s. 119)  </p>
			<p class="paragraf">Burdeau’ya göre siyasal demokrasiyi toplumsal demokrasi ve gerçek halkın utkusu izler. Batı ülkelerinde, Roosevelt’in <span class="CharOverride-6">New Deal’</span>inde olduğu gibi, siyasal demokrasiyle toplumsal bir demokrasinin değişken bir biçimde bağdaştığına birçok kez tanık olsak da, genelde toplumsal demokrasiye geçiş bir devrimi de beraberinde getirir. Burdeau’nun daha çok savaş sonrası dönüşüm ve siyasal çekişme deneyimlerine –özellikle Fransa’da– yönelik olan düşüncesi siyasal tarihin savaş sonrası dönemi üzerine önemli bir belgedir; <span class="CharOverride-6">Traité de science politique</span>’inin VI. cildi liberal devlete, VII. cildi yöneten demokrasiye, yani toplumsal demokrasiye, VIII. cildi de söz konusu erk biçiminin oluşmakta olan sanayileşme-sonrası toplumun darbeleri altındaki bunalımına ayrılmıştır. Bu evrelerin birbirini izlediğini kabul etmeliyiz ama siyasal özgürlüğe ilişkin bir düşünceye göre yorumlayarak. Çünkü Georges Burdeau, toplumsal düşünceye uzun zaman egemen olmuş bu siyasal çöküşün en büyük tanıklarındandır. Bir sınıfın kurtuluşuyla ve gerçek bir halk demokrasisinin doğuşuyla, bireysel özgürlüğü ve yasanın bu özgürlüğe kazandırdığı güvenceleri bir yana bırakmak gerekmemiş miydi? Siyasal düşünce, her zaman demokrasiyle özdeşleştirmeye çalışılan bir liberal düşüncenin devamı olamaz. Nasıl toplumsal demokrasiye çağrı her zaman özgürlüklere saygılı olamadıysa, liberallik de her zaman demokrat olamamıştır. Nasıl toplumsal hakların yöreci niteliğine karşı gelmek için insan haklarının evrenselciliğine başvurduğumuzda insan hakları düşüncesine büyük ölçüde zarar veriyorsak; halk egemenliğini de halk sınıflarından ve onların temsilcilerinden oluşan bir hükümetle, demokrasinin temellerinden birine, devletin erkinin sınırlanması ilkesine ve bireylerin temel haklarına zarar vermeden özdeşleştiremeyiz. Liberal düşünce mutlak monarşiye karşı savaşarak zenginleşmiştir; toplumsal demokrasi düşüncesini de aynı biçimde burjuvalığın erkine karşı girişilen savaşım getirmiştir. Ama her ikisi de, demokrasinin varolabilmesi için kaçınılmaz olan üç bileşene uymamaya başladıklarında demokrasinin karşısında olmuşlardır. “Halk” demokrasilerinin tartışmasız utkusundan sonra, en azından otuz yıldır, Macar Devrimi’nden, Polonya’da 1956 Ekiminden, Prag’da 1968 Baharından, 1980-1981 Solidarnoşç Ayaklanmasına, Gorbaçov’un Perestroykasına, Maocu kültürel devrimin bir yana bırakılmasına, son olarak da Berlin Duvarı’nın yıkılmasına ve Sovyet İmparatorluğu’nun boyunduruğundaki ülkelerin birçoğunun kurtulmasına dek, bugün artık herkesin kabul ettiği, demokrasinin zorunlu bir liberal içeriğinin olması gerektiği bilinci birçok kez ortaya çıkmıştır. Ama aynı zamanda, Burdeau’nun onay demokrasisi dediği şeyi, büyük ticari, teknik ve idari düzenlenimlerin yönettiği bir tüketim toplumunda yurttaşların pasifliğini bir yana bırakıp toplumsal haklar düşüncesiyle siyasal özgürlük düşüncesini uzlaştırmanın yolları aranmalıdır. Böyle bir uzlaştırma, üretimin merkezinde kültürel hizmetlerin maddi mallardan daha büyük bir önem kazandığı sanayileşme-sonrası bir toplumda <span class="CharOverride-6">öznenin kimi çarkların ve pazarların mantığına karşı kendi kişiliğinde ve kendi kültüründe savunulması</span> anlayışının sınıf çatışmaları düşüncesinin yerini alması gerektiği anlaşıldığı koşulda olanaklıdır bence. Çünkü sınıf çatışması düşüncesi, toplumsal doğalcılık anlayışından ve çalışanların utkusunun aynı zamanda tarihsel ussallığın da sermayeci kazancın usdışılığına karşı utkusu olduğu inancından kurtulamamıştır bir türlü, bu da siyasal özgürlüğün temellerini ortadan kaldırır.  </p>
			<p class="paragraf">Komünist ülkelerdeki koşul eşitliğine kim hayranlık duyar; yüksek yakalı bir ceket, bir pantalon ve bir kasketle adeta klonlara dönüştürülen Çinli kitlelerin tekbiçimliliklerine kim imrenir bugün? Tersine bir tutsaklık göstergesi olarak gördüğümüz bu tekbiçimlilik ürkütür bizi daha çok.  </p>
			<p class="paragraf">O halde Eskilerin özgürlüğünden Yenilerin özgürlüğüne geçiş yeni yeni gerçekleşmektedir tam anlamıyla. Eskilerin özgürlüğünün çökmesinin sonucu olarak cumhuriyetçi anlayış da yeni yeni zayıflamaktadır; artık demokrasiyi yeni temellere dayandırmanın gerekliliği iyiden iyiye belirginleşmektedir.  </p>
			<p class="paragraf">Bu gereklilik, siyasal düzen dünyanın düzeninden ayrıldığında; bir toplu düzenlenim, bir Üst Yasayla uyumuna göre tanımlanan bir toplumsal düzen değil, kendisinin herkesin özgürlüğünü ortaya koyacağı ve güvence altına alacağı biçimde belirlediği bir yasalar bütünü olarak tanımlanan bir toplumsal düzen yaratmak istediğinde ortaya çıkmıştır. Ancak siyasal düzen ekonomik etkinliğin, askeri gücün, bürokratik anlayışın istilasına uğramış, ayrıca Yasanın, Usun, Tarihin ve hatta –neden olmasın?– Tanrı’nın geri dönüşüyle çoğu kez zarar görmüştür. Yenilerin özgürlüğü Eskilerin özgürlüğünün yeniden düzenlenmiş biçimidir: Eskilerin özgürlüğündeki ilk düşünceyi, halk egemenliği düşüncesini alır, ama halk, ulus, toplum gibi yeni mutlak erk biçimleri doğurabilecek düşünceleri çıkartır, çünkü Yenilerin özgürlüğünde, ancak bireysel insanın öznesi toplu özgürlüğü ve demokrasiyi oluşturabilir. Bu ilke bir yandan evrensel niteliklidir, ama öte yandan tarihte uygulaması sınırlıdır ve hiçbir sürekli toplumsal kural getirmez.  </p>
			<p class="paragraf">Evet, bu ilke evrensel niteliklidir. Öyle olmasaydı, insan davranışları bütünüyle toplumlara göre belirlenseydi, kimse yasa düzenleyemeyecekti ve etnologların açlığını giderebilecek, ama egemenlik ve fetih, sömürü ve kan dökülmesi karşısında yetersiz kalacak bir toplumsal görecilikle yetinilmesi gerekecekti. İyi düşünmeli; sorumsuz bir ahlaki görecilikle de yetinilemez. Bu evrenselcilik değerlerin salt öznelciliğini de kabul etmez: bir şeye inanmak, bir şeyin doğruluğunu kabul etmek, ruhbilimin bize daha önce gösterdiği Benin yanılgılarından pek de farksız olmayan doğrulama ilkeleridir ve herhangi bir yolda bu ilkelere kolaylıkla bağlanmak tüm bağnazlıklara kapı açar.  </p>
			<p class="paragraf">Ama özne bilincinin ve insan haklarının bir tarihi vardır, bu da modernliğin tarihidir. İnsani özne durup dururken çıkmamıştır, ondan önce ilkin tanrısal bir özne, sonra da toplumsal bir özne vardı ve ancak onlardan sonra insani özne kendi yüzünü, özgürlüğünün yüzünü bulgulamak zorunda duyumsamıştır kendini. Özne yasa düzenleyen bir peygamber değildir; ne toplumsal yararlılığa dayandırılabilir ne de dünyanın ve geleneğin düzenine; yalnızca kendisi içindir, özgürlüğünün, yani deneyimine ruhsal olsun siyasal olsun, tüm bağımlılık biçimlerinden bağımsız olarak verdiği kişisel anlamın sağlanıp savunulması için gereken kişisel, kişilerarası ve toplumsal koşullar içindir.  </p>
			<p class="paragraf">Dinler, Papa II. Johannes Paulus’un <span class="CharOverride-6">Veritatis Splendor</span> adındaki papalık genelgesinde gösterdiği gibi, özne düşüncesinden yararlanarak tartışmalı birtakım bağlantılar kurmayı sürdürürler. Katolik Kilisesi öncelikle, Tanrı’nın insana iyiliği ve kötülüğü bilme ağacından yemeyi yasakladığını (Tekvin, II, 17) ve insana bir şeyi iyi ya da kötü diye yargılayabilme özgürlüğünü verse de, ikisi arasında bir seçim yapma özgürlüğünü vermediğini öğretir. Böylelikle özgürlük Kilisenin elinde tuttuğu doğruya bağımlı kılınır. Kiliseler de devrimci partiler gibi kendilerini doğrunun temsilcileri olarak görürler ve tıpkı dilbilgisel anlam kaymaları yaptıklarında ve denklemleri yanlış çözdüklerinde öğrencilerini cezalandıran bir ilkokul öğretmeni gibi, ellerindeki doğruya uyulmasını sağlamakla yükümlü olduklarını düşünürler. Böylece Kiliseler ve devrimci partiler ilkece demokratik özgürlüğün karşısına geçerler. Ama aynı papalık genelgesi, Hıristiyanlığın aynı zamanda bambaşka bir yola kapı açtığından söz eder uzun uzun. Tanrı insanı, ona us ve özgürlük vererek kendi benzerinde yarattığına göre, II. Johannes Paulus’un şu söylediklerine katılabiliriz: “<span class="CharOverride-6">İnsanın kendi kendisiyle yaptığı bu iç konuşma</span>nın ne denli önemli olduğunu hiçbir zaman gerektiği gibi anlayamayacağız.” Şöyle devam eder II. Johannes Paulus: “Ama aslında bu konuşma insanla Tanrı arasındaki konuşmadır.” İyi ama laikleşmiş toplumlarımızda birçok kişinin, epeydir Tanrı’yı insanın gökyüzündeki yansıması olarak gösterdiğini nasıl unutabiliriz? İnsanın doğal olsun toplumsal olsun, her tür düzenin dışında tutulduğu bir ilkesi olmayan demokrasi yoktur. Bir yandan dinsel inanç bu dışlama ilkesine belli bir biçim getirirken, öte yandan dinsel kurumlar insan yaşamını hem tanrısal hem de doğal düzene bağımlı kılmışlardır. Aynı biçimde, laikleşmiş bir toplumda hümanizm de bir yandan insanın özgürlüğünü ileri sürerken, öte yandan toplumsal, ruhsal, biyolojik bakımdan belirlenmiş gereksinimlerde bu özgürlüğü kaldırır. Bağımlı bir toplumdan özgür bir topluma hiçbir zaman geçemeyeceğiz, ama belirlenimcilik anlayışıyla özgürlük anlayışı her toplumda her zaman karşı karşıya gelecek ve kimi zaman da uyuşacaktır. Öyleyse demokrasi, yurttaşların özel yaşamlarının kamu çıkarına bağımlı kılınması biçiminde tanımlanamıyorsa, kamu yaşamının bireysel özgürlüğü korumak adına sınırlanması olarak da tanımlanamıyorsa, yasa ve teknik bütünlüğünün kültürel çeşitlilikle ve kişisel özgürlükle uyuşması olarak tanımlanmalıdır.  </p>
			<p class="arabaslik_sol">Değer çatışmaları ve demokrasi  </p>
			<p class="paragbas">Siyasal bir sistem, demokratik olmak için, aşılmaz değer çatışmalarının varlığını kabul etmeli, dolayısıyla da toplumların düzenlenimine ilişkin hiçbir temel ilkeyi, hiçbir ussallığı ve hiçbir kültürel özgüllüğü kabul etmemelidir. Uzun zamandır aşılmaz toplumsal çatışmaların varlığının demokrasiyi zorunlu kıldığını vurgulayıp duruyoruz. Çıkarların çoğulluğu sorunu çözülebilseydi ve iş bölümü ile çıkar dağılımı ussal bir biçimde yönetilebilseydi, demokrasi zorunlu olmayacaktı. Ama zorunlu, çünkü ekonomik gelişme hem yatırımların bir merkezde toplanmasını hem de ilerlemenin yeni ürünlerinin dağılımını gerektirir ve birbirini tamamlayan, ama aynı zamanda da birbirine karşıt olan bu iki gerekliliğin bir arada düzenlenmesini sağlayacak teknik bir kural yoktur; yalnızca siyasal bir karar ekonomik gelişmenin bu iki bileşeninden her birinin göreli ağırlığını belirleyebilir, demokrasi de bu siyasal sürecin, açılmasının ve halka tanıtılmasının tanınmasıdır.  </p>
			<p class="paragraf">Bugünün dünyası, ekonominin ve kültürün dünya çapında bir nitelik kazanması sonucunda oluşan kültürel çoğulculuğu tanımalıdır. Kültürel bakımdan türdeş olan ulusal bir toplum daha tanımında demokrasi-karşıtıdır. Artık dünyasal (dünya çapında) bir toplum oluşmaktadır ve bu toplum Güneyden gelenlerin Kuzeyde yaşamalarını ve tersini gerektirir. Devlet politikaları her yerde kültürel özgüllükleri savunmayı hedeflerken, toplumsal ve kültürel ikicileşme tüm dünyaya egemen olmaktadır. Eskilerin özgürlüğü nasıl yurttaşların eşitliğine dayanıyorsa, Yenilerin özgürlüğü de ulusal ya da yerel toplumun üyelerinin toplumsal ya da kültürel çeşitliliğine dayanır. Bu çeşitliliği korumanın, birlik olarak işlemesi gereken bir toplumda birbirlerinden giderek ayrılan birey ve grupların beraberce yaşamalarını sağlamanın siyasal yolu demokrasidir bugün. Bir siyasal toplum ulusal bir dil ve kültürel çeşitliliği giderek artsa bile, herkese uygulanabilen bir hukuk sistemiyle ayakta durabilir ancak. Avrupa federal bir devlet olarak kurulabilir ancak, bir bütünlüğü olmalıdır, ama aynı zamanda da bünyesindeki ulusal devletler Amerika Birleşik Devletleri’ndeki devletlerden daha fazla hak ve sorumluluğa sahip olmalıdır. Demokrasi zorunludur çünkü birleşme etkenleriyle çeşitlileşme etkenlerinin uzlaşması güçtür; bir yerde çıkar ya da değer çatışmaları varsa, orada bir tartışma ve siyasal görüşme alanı düzenlenmelidir.  </p>
			<p class="arabaslik_sol">John Rawls üzerine (II)  </p>
			<p class="paragbas">Siyasal liberallik, toplumun küresel, dinsel ya da felsefesel bir öğretiye göre düzenlenmesini kabul edemez. Kimi zaman usçuluğu ve kişinin Kantçı özerkliğini, temel olarak alması gereken ilkelere dönüştürme eğilimine kapılmıştır. Ama bu etkin usçuluk ya da laiklik, tüm öteki mutlak politikalar denli tehlikelidir, çünkü bunların hepsi ilkelerinin uygulanmasını sağlamak için devletin baskıcı çarkına başvururlar. John Rawls, <span class="CharOverride-6">Une théorie de la justice</span>’deki görüşlerine ilişkin başlıca yorumlarını ve itirazlarını topladığı <span class="CharOverride-6">Political Liberalism</span> adlı kitabında, tüm düşüncesini şu temel soru çevresinde toplar: adil bir toplumda, birbirleri yerine geçemeyecek inanış ve inançları olan birey ve gruplar arasında nasıl kalıcı bir işbirliği düzenlenebilir? Çoğulcu olmayan bir demokrasi yoktur. Böylece XX. yüzyılın, ekonomiyle ahlak arasında devletin bulunması sorununa pek yer ayırmamasından ötürü suçlanan liberal düşüncesini yeniler ve sözleşmeci düşüncenin en büyük klasikleri arasına girer. Ve demokrasinin varoluş koşullarını incelemeye soyunanların en azından ilk bakışta ve genel bir açıdan kabul etmeleri gereken bir yanıt getirir sorduğu soruya; demokrasinin nihai amaçlarla mülkiyetin algılanması (<span class="CharOverride-6">Political Liberalism</span>, s. 73-211) arasında değil, siyasal alanın kendisinde, yani işbirliğinin koşullarında küresel değil, özgül bir uyum gerektirdiğini söyler. Küresel olmayan uyuşma “özgül bir nesne, yani demokratik anayasal bir yönetim biçiminin temel yapısı için hazırlanmış bir ahlak anlayışı”dır (s. 175). Bu uyum “birincil mülkiyetler”e, yani yurttaşlığın koşullarına, yurttaşların toplumun yönetimine serbestçe ve eşitçe katılımına, dolayısıyla da temel haklara ilişkindir: seçim ve hareket özgürlüğü, iktidara erişim, gelir ve zenginlik, kendi kendine saygının toplumsal temelleri (s. 181). Siyasal alanın bu biçimde özerklik kazanması ve adaletin <span class="CharOverride-6">Une théorie de la justice</span>’de tanımlanmış ilkelerinin kabul edilmesi birbiriyle kesiştiğinde (C. Audard’ın çevirisine göre; özgün metinde <span class="CharOverride-6">overlapping consensus</span> [kesişen uyuşma]) farklı kategorilerden kişiler arasında bir uyuşma –yalnızca yurttaşlığın özgül alanına ilişkin bir uyum olduğuna göre– oluşturabilirler. Ama Jürgen Habermas’ın kullandığı terimlere yakın terimlerle, yani “aklı başında kişiler arasındaki anlaşmazlığın kaynakları[nı], nedenleri”ni saptama, başka bir deyişle ötekini gâvurluğun, saldırganlığın ya da yabanlığın kategorilerine sokan entegrist bir politikanın tersine ötekinin inançlarının doğruluğunu tanıma, bunun sonucunda da kendi inançlarının özelliklerini belirleme yeterliği olarak tanımlanan bir iletişim çalışmasıyla tamamlanması koşuluyla. Siyasal alanın özerkliğinin bu biçimde tanınabilmesi Rawls’a göre usçuluktur: “Usa yatkın öğretiler politikanın herkesin kendi bakış açısına göre algılandığını kabul ederler” (s. 134). Böylece Rawls’ın, nesnel değerleri bulgulamak gerektiğini savunan sezgiciliğe karşıt olarak gördüğü kurulabilirciliği (<span class="CharOverride-6">constructivisme</span>), usçu ütopyacıların düşlerindeki gibi ussal bir toplum kurmayı değil, işbirliğinin en basit koşullarını, siyasal alanın sınırlarını tanımlamayı amaçlar. Bu kuramsal düşünce Amerikan toplumundaki çokkültürlülüğün ve etnik, dinsel ya da ahlaki <span class="CharOverride-6">communitie</span>’lerin (topluluk) özerkliğinin artmasına 1971’deki kitaptan (<span class="CharOverride-6">Une théorie de la justice</span>) daha çok uyar, ayrıca Weber’in değerlerin çoğulculuğu düşüncesinin devamı niteliğindedir.  </p>
			<p class="paragraf">Bununla beraber, çözümlemesinin bu noktalara doğru genişlemesi ve çoğulculuğa bu denli önem vermesi Rawls’ın genel yönelimlerini değiştirmez. Her zaman toplumsal yaşamı adaletin iki ilkesine, yani toplumsal çıkarlardan bir bilgisizlik perdesiyle soyutlanan salt siyasal bir düşünceye dayanan bir sözleşmeye göre kurma yönelimindedir. İyi ama, siyasal düzenin toplumsal çıkarlardan ve kültürel inançlardan soyutlanması gerektiği düşüncesi nereden gelmektedir? Söz konusu toplum anlayışının tersine işleyen birçok toplum vardır; Rawls, en yetkin örnekleri olsa da, bunlardan yalnızca ikisini belirtmiştir: yurttaşlık ve inançlar arasında bir uzlaşma gerektiğine bile karşı çıkan usçu Jakobin toplumları ve entegrist toplumlar. Birçok kez yinelediğim gibi, küreselleşmiş ve birleşmiş sıfatlarıyla fazlasıyla yüzeysel biçimde tanımlanan çağdaş dünyaya aslında ayrım ve dünya çapındaki bolluklar evreniyle yerel kimlikler evrenini belli aşama düzenlerine oturtma anlayışı egemendir; bu da siyasal sistemlerin, özellikle de Avrupa’daki Rawls’ın siyasal sistem anlayışına iyi kötü uyan ulusal devletlerin siyasal sistemlerinin gerilemesine, hatta yok olmasına yol açar. Buna farklı bir durumu yansıtan, Alessandro Pizzorno’nun çözümlediği (<span class="CharOverride-6">Le Radici della politica</span>, s. 285-313) ve siyasal sistemin birbirlerine karşıt inanış ve inançlarda olan aktörlerce ortak-yönetimini (<span class="CharOverride-6">cogestion</span>) içeren <span class="CharOverride-6">consociativismo</span> durumunu ekleyebiliriz. İtalya, Avrupa’da, partilerin ya da birbirlerine karşıt olarak tanımlanan, yine de bir <span class="CharOverride-6">compromesso</span> <span class="CharOverride-6">storico</span>’da birleştirilen toplumsal güçlerin iktidara katılımı konusunda en yetkin örneği oluşturur. Rawls’ın yaklaşımı aslında aktörlerin uslu, dolayısıyla da hoşgörülü ve ılımlı olduklarını varsayar. Ama bunlar, siyasal alanın özerkliğinin tanınmasını iyi bir biçimde betimlese de, bu özerkliğin neden ve nasıl tanındığını açıklamaz.  </p>
			<p class="paragraf">Bu kitapta getirdiğim yaklaşım daha farklıdır. Araçsal ussallıkla kültürel kimliklerin giderek birbirinden ayrıldığını –bir kez daha yineliyorum– vurgular. Ve siyasal alanın özerkliğini, hatta daha somut biçimde demokrasiyi, bu ayrılmayı sınırlamanın, hatta indirgemenin tek olası yolu olarak sunar. Bu ayrılma iktidar çarklarının kendi egemenliğine alıp adlarına konuştuğu araçsal ussallığın da kültürel inançların da bu çarklardan çıkmasıyla indirgenebilir ancak. Çünkü söz konusu çarklara öylesine bağımlıdırlar ki, demokrasi gücünü ussal bir oluşumdan değil, birtakım çıkarlar ve değerler adına iktidarlara karşı savaşımdan alır: demokrasi ancak hem bir usun despotluğundan hem de en uç noktadaki, iki biçimine nesnelliğin totaliterliği ve öznelliğin totaliterliği dediğim bir topluluğun diktatörlüğünden kurtuluş olarak var olabilir. Demokrasinin alanı ne dingindir ne de usa yatkın; gerilim ve çatışmalarla, seferberlik ve iç savaşımlarla doludur, çünkü iktidarlar sürekli olarak demokrasinin alanının dışına çıkma eğilimindedirler.  </p>
			<p class="paragraf">Bu da bir yandan liberal politika anlayışını geliştiren Rawls ve kalabalık bir düşünürler topluluğuyla öte yandan liberal değil, salt demokratik bir siyasal toplum anlayışının oluşturulması için neler gerektiğini göstermeye çabaladığım bu kitap arasında beliren temel yönelim farklılığını vurgular bir yerde. Demokrasinin benim anladığım biçimiyle oluşma nedeni, kişisel öznenin eylemi için kaçınılmaz olan kurumsal koşulları sağlamaktır. Evrenselle öznelin, araçsalla inanışın uzlaşması, göçmenin belirgesel yanı konusunda söylediğim gibi, ancak bireysel ya da toplu aktörde gerçekleşebilir. Demokrasinin işleyiş biçimini tanımlayan şey, Rawls’a göre siyasal seçimin iki adalet ilkesine dayanan özerkliğiyken, bize göre özneler arası iletişim (intersubjective) düşünceye, hatta demokratik toplum düşüncesine egemen olan özne düşüncesidir.  </p>
			<p class="paragraf">Bununla beraber bu iki bakış açısı arasındaki fark sınırlıdır. İkisi de siyasal sistemin özerkliğini kabul eder, bu nedenle ikisi de Alman ya da Fransız geleneğinde alabildiğine baskın olan, politikanın devlete indirgenmesi anlayışına karşıdır. Ancak Rawls, İngiliz ve Amerikan geleneklerinde olduğu gibi, bireyden, bireyin çıkar ve değerlerinden yola çıkar, başka bir deyişle hareket noktası olarak yararcılığı benimser, ama daha sonra yararcı yaklaşımı eleştirir ve çözümlemesini özgür <span class="CharOverride-6">homo politicus</span>’a, yurttaşlara, yani tüm yaşamları boyunca “toplumun normal ve bütünüyle işbirlikçi üyeleri” olarak hareket eden bireylere dayandırır ki, baştan bu yana “ilk konum” dediği ve usa yatkın olanla ussal olanı bir yandan birbirinden ayırdığı, bir yandan da birbirine bağladığı iki bileşeni olarak gördüğü şey budur. (<span class="CharOverride-6">Justice et Démocratie</span>, s. 172: “Tam özerklik yalnızca ussal olabilme yeterliğini değil, aynı zamanda mülkiyet anlayışımızı toplumsal işbirliğinin dürüstlük sınırlarını, başka bir deyişle adalet ilkelerini aşmayacak biçimde geliştirebilme yeterliğini de içerir.”)  </p>
			<p class="paragraf">Söz konusu iki bakış açısının birbirine karşıt yanları üzerinde değil, birbirini tamamladığı nokta üzerinde durulmalıdır daha çok, çünkü siyasal özne hem egemenlik ve iktidar bağlarına bağımlı biçimiyle, hem kendi çıkarlarının savunucusu ve yurttaş olarak, hem de topluluk bilincinin ve yönetici grupların kendisi üzerindeki etkisine karşı bir direniş gücü olarak ele alınmalıdır. Burada da demokrasinin ilk bölümde ortaya attığım ve bir birliğe indirgenemeyeceğini göstermeye çalıştığım şu üç boyutuna varırız: çoğunluğun çıkarlarının temsili, yurttaşlık ve iktidarın temel haklarla sınırlanması. Devrimci demokrasi anlayışları ilk boyuta daha çok önem verir; Rawls’a, İngiliz ve Amerikan liberallere göre ikinci boyut daha önemlidir; benim öncelik verdiğim özne temasıysa üçüncü boyutla özdeşleşir. Ama hiçbir boyut ötekilerden vazgeçemez. Bu da Rawls’ın, düşüncesinin temel temalarını değil, birlikle çoğulluk arasında ve özgürlükle eşitlik arasında bir bireşim kurma tutkusunu ortaya koymaya iter bizi.  </p>
			<p class="paragraf">Rawls’ın, yaklaşımıyla, yirmi yıldır politika üzerine olan düşüncelere egemen olmasının nedeni, siyasal toplumun inanışların ve inançların çoğulluğuyla nasıl bağdaşabileceğini sorarak herhangi birinden daha kararlı ve daha belirgin bir biçimde bu düşüncelerin merkezine inmesidir. Aynı zamanda bireysel özgürlüklerin üzerinde duranlarla, ayrıcalıklara ve eşitsizliklere karşı en iyi savunmanın halkın ve yurttaşların birliğiyle yapılacağını düşünenleri buluşturan bir yaklaşım biçimidir bu. Adaleti dürüstlük olarak tanımlayan iki ilkesini bağdaştırarak açıkça gösterdiği gibi, önceliği özgürlüğe verenlerle eşitliğe verenleri orta noktada buluşturmuştur. Peki düşüncede orta nokta olarak kabul ettiğimiz bu nokta gerçek bir buluşma noktası, bir bireşim yolu mudur? Adil ve dürüst bir toplum kendi kendini düzenleyebilir mi? Özgürlükle eşitliğin bağdaşması toplumsal uygulamaları yansıtacak düşünce ve kurumları yaratabilir mi? Kuşkulu. Cumhuriyetçi bir toplumun ne olduğu, en uç noktadaki biçiminde, devrimci olduğunda bile belirgindir; Rousseau’nun belirttiği gibi, siyasal düzenin toplumsal düzenden ayrıldığının ve sivil toplumdaki eşitsizliklere eşitlik getirmek amacıyla toplumsal düzenin karşısında olabileceğinin ortaya konmasıdır. Çıkar, düşünce ve değerlerin çeşitliliğine saygı duyan çoğulcu bir toplumun da ne olduğu belirgindir; Locke’un belirttiği gibi. Ancak İnsan Hakları Bildirgesi Rousseau’nun mirasıyla Locke’un mirasını birbirine karıştırmışsa, bu iki yaklaşımın bireşimini yapamamış demektir. Rawls da aynı biçimde bir yandan toplumsal sözleşme düşüncesine bağlanır, bir yandan da bireylerin ussal biçimde çıkarlarının peşinde koşmaları düşüncesine bağlanır; düşüncede bu iki ilkeyi bağdaştırır, Amerikan toplumunu bu iki toplumsal-siyasal modeli uygulamada da bağdaştıran bir toplum olarak kabul edebiliriz; ancak bağdaştırmak bütünleştirmekle ya da birleştirmekle karıştırılmamalıdır. Oysa Rawls, düşüncesinde bir yandan çoğulcu liberal bir toplum anlayışının, öte yandan cumhuriyetçi bir toplum anlayışının –çabalarına karşın– oluştuğu gözlemlenirken, iki bakış açısını bütünleştirme tutkusuna kapılmıştır. Bireycilik temasıyla yurttaşlık teması, hiçbir zaman birleşmeden sürekli birbiriyle kesişir Rawls’ın düşüncesinde. Bu kitapta buraya dek söylediklerim böyle bir birliğin başarısızlığından söz etmemi engeller; bu nedenle daha çok, demokrasiyi oluşturan öğelerin birleşemeyeceğini kabul etmek gerekir, hatta gözümüzü fazla yükseklere dikmeden, Rawls’ın yaptığı gibi, ussal olanla iyi olanın değil de usa yatkın olanla adil olanın bireşimini arayarak ufak tefek birtakım sonuçlar elde etmek bile olanaksızdır. Yurttaşlık ve eşitlik düşüncelerine dayanan cumhuriyetçi demokrasiyle kültürel çeşitlilik ve özgürlük düşüncelerine dayanan çoğulcu demokrasi arasındaki karşıtlık bu kitapta baştan sona çarpar göze. Yine de bağdaşma ve uzlaşma arayışlarını engellemez bu karşıtlık, ama temel bir ilke bulgulamayı dışlar. Adalet özgürlükle eşitlik arasında oluşturulmaya çalışılan bireşimi sağlamaz (zaten böyle bir bireşim olanaksızdır).  </p>
			<p class="arabaslik_sol">Özne ve demokrasi  </p>
			<p class="paragbas">Demokrasiyi birlik ve çeşitlilik, araçsal ussallık ve bireysel ve toplu kültürel kimliğe saygı arasında bir bireşimmiş gibi görerek, bağdaşmadan söz etmekle yetinemeyiz. Çünkü araçsal ussallığın mantığı ve kimlik savunusunun mantığı birbiriyle çelişir, çarpışır ya da toplumsal dünyayı ortadan ikiye bölerek birbirinden uzaklaşır. Bu kopma, sınıfların, doğurduğu kültürel yönelimlerin hepsini her birinin kabul ettiği bir gelişmenin meyvelerini paylaşırken aralarında oluşan kopmadan daha derindir. Dünya çapında bir iç savaşa, bireyin ve toplumun birbirinden ayrılamayan iki önemli etkeni olan özne ve demokrasinin aracılık etmemesi sonucunda bireysel kişiliğin ikiye bölünüp her iki parçanın da uygarlığa zarar vermesine dek gidebilecek bir kopmadır bu.  </p>
			<p class="paragraf"><span class="CharOverride-6">Özne</span> çevresini değiştirebilecek ve yaşam deneyimlerini özgürlüğünün kanıtlarına dönüştürebilecek bir aktör olarak oluşması sonucunda kimlikle teknikleri bütünleştirir. Özne, kendinin bilincinde olma durumu değildir, bireyin us ya da Tanrı gibi evrensel bir ilkeyle özdeşleştirilmesi hiç değildir. Birbirinden ayrılmaya yüz tutmuş şeyleri birleştirmek üzere yapılan hiç tamamlanmayacak, hiç başarıya ulaşmayacak bir çalışmadır. Özne kendi kendini yarattığı ölçüde toplumsal aktör topluma yönelmeyi bırakır, kendine döner; özgürlüğüdür özneyi tanımlayan, rolleri değil. Erdemi toplumsal bir rolün yerine getirilmesine bağlayan ödev ahlakından ayrılan bir ahlak ilkesidir özne. Birey, genel iradeyle özdeşleştiğinde ve bir topluluğun kahramanı olduğunda değil, tersine kendini, eskiden Hıristiyan ahlakçıların kullandıkları bir sözle söyleyecek olursak “devlet ödevi”nin toplumsal kurallarından kurtardığında özneleşir; söz konusu Hıristiyan ahlakçılar bu sözü Alasdair MacIntyre’ın “bir yaşamın anlatısal bütünlüğü” dediği şeyi amaçlayarak kullanmışlardır ve birçokları gibi John Rawls’ın da “yaşam tasarısı” dediği şeyle bağdaştırabiliriz bu “bütünlüğü”, ancak içeriğiyle tanımlanan bir “yaşam ideali”yle karıştırmamalıyız, çünkü “yaşam ideali” dediğimiz şey, hep toplumsal olarak belirlendiğini ve baskın kuralların içinde olmayı temsil ettiğini kolaylıkla gösterebileceğimiz “iyi yaşam” kavramının belirsizliklerini taşır. Oysa “yaşam tasarısı” bir içerikten çok yaderkliğe karşı savaşım, öykünme ve ideolojiyle tanımlanan bir sorumluluk ve bağımsızlık ülküsüdür. Öyle ki, kendi bahçesini hiç işleyememiş ama özel yaşamını istila edenlere ve ona kendi düzenlerini zorla benimsetenlere karşı koymuş bireyi özne olarak adlandırabiliriz. Özne düşüncesi üç öğeyi bağdaştırır ve bu öğelerin her birinin kaçınılmaz biçimde var olması gerekir. İlki daha önce sözünü ettiğimiz biçimiyle egemenliğe karşı direniştir; ikincisi bireyin kendini sevmesidir, çünkü birey ancak bu yolla özgürlüğünü mutluluğunun başlıca koşulu ve temel amacı olarak belirler; üçüncüsüyse, ötekilerin de birer özne olarak tanınması ve en yüksek sayıda kişiye özne olarak yaşama şansını olası en yüksek boyutlarda sağlayan siyasal kurallara ve hukuk kurallarına dayanılmasıdır.  </p>
			<p class="paragraf">Özne düşüncesini doğal hakkın ilkelerinden ve tek toplumsal çevresi kendi benzerindeki bireyler olan bilinçli ve gönüllü bir birey imgesinden uzaklaştıran, toplumsal bağlardan, bireylerin ve grupların kendilerini içinde buldukları düzenlenim ve özellikle erk biçimlerinden ayrılamayacak olmasıdır. Jürgen Habermas gibi bilincin yerine iletişimi, yani öznelliğin yerine özneler arası iletişim yaklaşımını getirenler yapay bir bireycilikten uzaklaşmakta haklıdırlar, ama toplumbilimsel çözümlemeye giden yolun yalnızca bir bölümünü katederler. Çünkü özneler arası iletişim bireyleri yüz yüze getirmez; bir yandan toplumsal konumların ve erk kaynaklarının, bir yandan da kişilerin kafalarında yarattıkları kendilerinin imgesi ve içinde bulundukları topluluğun imgesinin buluşmasıdır. Ve her birey bağımlılık ya da işbirliği bağlarında, dilsel iletişimlerde olduğundan daha kesintisiz biçimde yer alır. Çalışır, buyurur ya da itaat eder, yokluk ya da bollukla karşılaşır; –özel ve kamusal– toplumsal bağları tartışmaktan ve kanıtlamaktan hiçbir zaman yılmadığı katı bir yoğunluğun içindedir. Ötekini bilmenin berisinde kendi kendinin arayışı yer alır, çünkü birey tanrısal kararla değil, zorlama ve kurallardan kurtulma ve deneyimini düzenleme çabasıyla bir öznedir. Bu da farklı yaşantıları taşıyan bireylerin arasındaki iletişime dayanan düşüncenin imgesinden daha güçlü, hatta daha coşkulu bir toplumsal yaşam ve özne imgesini doğurur. Birey, sonradan başkalarıyla paylaşabileceği bir deneyimin oluşmasına birçok engel getirecek örgütsel ve kurumsal durumlar aracılığıyla kendisinden uzaklaşır. Bireyin kendisiyle olan bağı –bu bağdır öznenin oluşmasını sağlayan– bireylerin birbirleri arasındaki bağlardan daha temeldir, çünkü deneyimlenmiş bağımlılıkla karşı karşıyadır. Demokrasi, bireyin ya da öbeğin kendini oluşturma ve özne olarak kabul ettirme çabalarını koruyan kurumsal bir alan olarak tanımlanır öncelikle.  </p>
			<p class="paragraf">Felsefesel düşüncenin evrimiyle toplumbilimin evrimi arasındaki fark burada ayırt edilir. İlki bireyi aydınlatarak ve evrensele yükseltip özneye dönüştürerek Usun belli bir temsilinden yola çıkmıştır; bireyi evrensele yükseltme imgesi, kendinin bilincinde olma anlayışıyla –böyle bir bilincin yanlış bir bilinç olduğu haklı olarak söylenerek– kıyaslandığında özneler arası iletişime öncelik veren bir dil kuramına yönelmek üzere karşı çıkılana dek Horkheimer’in modernlik-karşıtlığına egemen olmuştur. Toplumbilim de buna yakın bir hareket noktasından, Usun modern toplumda görünürlüğe geçtiği ve bireysel ya da toplu davranışların topluma yararlılıklarına göre evrimleşmesi gerektiği –bu yararlılık ölçütü aslında bir ussallık ölçütüdür, çünkü toplum organları birbirine makul tamamlayıcılık ve işlevsellik ilişkileriyle bağlandığında işleyebilen bir örgüt ya da sistemdir– düşüncesinden yola çıkmıştır. Ama tarihi, felsefenin tarihinden farklı olarak bu sistemli ya da yanızca işlevsel ussallığın öznesini ortaya çıkarmaktan ibaret olmuştur. Durkheim ve Weber Nietzsche’yle Freud’un daha köktenci biçimde ortaya koydukları modernlikten kaygı duyarlar. XX. yüzyılda toplumbilim genelde toplumsal sistem düşüncesine, hem <span class="CharOverride-6">homo</span> <span class="CharOverride-6">œuconomicus</span> ya da stratejik çözümlemeler adına hem de toplumsal hareketlerin ya da kurgusal toplum imgelerinin incelenmesi adına karşı çıkar. Aktör sistemden kurtulur ve sistem ussal bir düzenden çok tartışılarak varılmış bir uzlaşma olarak belirir.  </p>
			<p class="paragraf">Özne düşüncesi toplumbilimin bu dönüşümünün, dolayısıyla da demokrasi anlayışlarımızın gerçek anlamıyla altüst oluşunun en uç noktasını belirler. Demokrasi önceleri Arkhimedes’in kaldıracı gibi, usun belirlediği bir dayanak noktasına dayanarak toplumsal yaşama etki eden siyasal bir düzene katılım olarak tanımlanıyordu; bugün tersine, kişisel öznelerin tanınması ve bu öznelerin araçsal usu belli bir topluluğun bütünleşmesiyle bağdaştırma çabalarının çeşitliliği olarak tanımlanır, bu da herkesin olabildiğince özgür olmasını gerektirir.  </p>
			<p class="paragraf">Özne bugün anladığımız biçimiyle usa indirgenmez. Ancak pazarın ya da teknik çarklarının mantığına karşı savaşımında tanımlanır ve kendini ayırt eder; derinliğinde bilmeden çok özgürlük ve kurtuluştur. Kopma ve kurtuluş olduğu ölçüde ortak kimliklere aitliktir aynı zamanda. <span class="CharOverride-6">Özne hem us, hem özgürlük hem de bellektir</span>. Bu <span class="CharOverride-6">üç boyut</span> demokrasinin üç boyutuyla uyuşur, çünkü ortak bir kimliğe çağrı siyasal örgütlenime farklı toplumsal grupların çıkar ve değerlerinin temsili biçiminde yansır; usa güven Fransız Devrimi’nin istediği biçimiyle yurttaşlık temasına çıkar; doğal hakka çağrıya gelince, doğrudan doğruya özgürlük düşüncesine ve bireyin temel haklarını korumak için devlet erkini sınırlamayı hedefleyen bireyci bir toplum görüşüne bağlanır. Toplumun aksaklıklarına usa indirgenmiş bir özneyi karşıt getirenler, demokrasiyi bilgili, hali vakti yerinde ve saygı gören yurttaşların egemenliğiyle özdeşleştiren eski liberallerin ve cumhuriyetçi seçkinciliğin savunucularının yanılgısına düşmekten öteye geçmezler. Özne yalın bireyle karıştırılamayacağı gibi, bireysel usla da karıştırılamaz, çünkü usun, özgürlüğün ve aitliklerin tıpkı toplu bir düzenlenimin yaşamında olduğu gibi, bireyin de yaşamında birleştiği bir çalışmadır her şeyden önce.  </p>
			<p class="paragraf">Demokrasi, özgürlüğün ussallaşmayla kimlikler arasındaki bağları yönetebilmesi için kaçınılmazdır. Demokrasi tehlikedeyse ve böylesine kaba bir biçimde bunca sık yıkılmışsa, bunun nedeni çağdaş dünyada ussallaşmanın evreninin kimliklerin evreninden ve pazarların evreninin de toplulukların evreninden giderek ayrılmasıdır, çünkü demokrasi birbirinden ayrılan bu evrenlerin hiçbirinde yaşayamaz. Tekniklerin ve pazarların dünyası açık bir siyasal pazara gereksinim duyabilir, ama demokrasiyi bu işleve indirgemek aşırıya kaçmak olur; topluluklar dünyasına gelince, bütünleşmekten, türdeşlikten ve uyuşmadan başka bir şey aramaz ve demokratik tartışmaya karşı gelir. Birey nasıl bir makinede küçük bir parça olmaya indirgendiğinde ya da tersine, kendini yalnızca bir topluluğa aitliğiyle tanımlamak zorunda kaldığında, toplumsal aktör olma yeterliğini yitiriyorsa, parçalanan modernliğin bu iki parçası da, birbirlerinden ayrıldıklarında değerlerini yitirirler. Özne bireyin ya da topluluğun, eyleminin iki yüzünü birleştirmek üzere verdiği çabadır; <span class="CharOverride-6">demokrasi siyasal düzeyde bunların bağdaşmasını sağlayan kurumsal sistemdir</span>, dolayısıyla da bir toplumun hem bir hem de değişken (çeşitlilik içeren) olmasını sağlayan bir sistemdir. İşte bu nedenle demokrasi bir <span class="CharOverride-6">kültür</span>dür, yalnızca bir kurumsal güvenceler bütünü değildir. Bir bireyin özgürlüğünü sağlayan da bir siyasal sisteme demokratik niteliğini kazandıran da aynı mantıktır. İki düzeyde de tamamlayıcı ama aynı zamanda da birbirine karşıt olan ve hiçbir üst ilkenin bir birliğe indirgeyemeyeceği iki öğeyi bağdaştırmaktır yapılan. Demokratik düşünce kültürel çoğulculuğun toplumsal çoğulculuğa göre çok daha öncelikli olarak tanınmasını gerektirir. Demokrasi bireylere, birer özne olabilmeleri için, kendilerinde, hem temsillerinde hem uygulamalarında ussallıklarının, yani teknik ve dil kullanma yeterliklerinin, teknik ortamının değişiklikleri doğrultusunda sürekli yeniden yorumlayacakları bir kültüre ve bir geleneğe dayanan kimlikleriyle bütünleşmesini sağlayabilmeleri için yardım etmelidir.  </p>
			<p class="paragraf">Alasdair MacIntyre da, öznenin bütünlüğünü, Sartre’daki edimlerinden kurtulmuş özne düşüncesine karşı gelerek özel davranışların ötesinde, başka bir açıdan aramaya çalışmıştır. Ona göre “bir insan yaşamının bütünlüğü, anlatılan bir araştırmanın bütünlüğüdür. Araştırmalar başarısızlığa uğrar kimi zaman, boşa çıkarlar, yüzüstü bırakılırlar ya da dikkatsizliklere yenik düşerler, insan yaşamları için de aynı şey söz konusudur. Bir bütün olarak insan yaşamının tek başarı ya da başarısızlık ölçütleri anlatılan ya da anlatılabilir olan bir araştırmanın başarı ya da başarısızlık ölçütleridir.” Buradan yola çıkarak özneyi, yalnızca tasarısıyla, telosuyla değil, aynı zamanda aile geleneği, ulusal geleneği ya da başka gelenekleriyle de tanımlamaya gider. Burke’nin yaptığı gibi gelenekle usu birbirine karşıt olarak görmek yerine, <span class="CharOverride-6">Modernliğin Eleştirisi</span>’nde sunduğum düşünceye benzer bir düşünceyle ikisini birleştirir.  </p>
			<p class="paragraf">Demokrasi nasıl bütünleştirici ve seferberlikçi bir yurttaşlığa indirgenemezse, olumsuz bir özgürlüğe, keyfi iktidara karşı korunmaya da indirgenemez; evrenselle özelin, teknik evreniyle simgesel evrenlerin, göstergelerle anlamın bağdaşmasıyla tanımlanmıştır demokrasi. Bu demokrasi ne basit bir prosedürler bütünüdür, ne de bir halk demokrasisi; birbirini tamamlayan, ancak hiçbir zaman tek bir yönelim ilkesinde kaynaşamayacak öğelerin hep sınırlı kalacak bir bütünlüğüne ulaşmak üzere gösterilen bir çalışma, bir çabadır. O halde demokratik bir yönetim biçimi demokratik kişiliklerin varolmasına dayanır ve birincil amacı, kılış dünyasının oluş dünyasından, geleceğin geçmişten ayrılmasına direnebilecek özne-bireylerin yaratılması olmalıdır. Ötekinin yadsınması da usdışıcılık da demokrasi için ölümcül tehlikelerdir.  </p>
			<p class="arabaslik_sol">Ufkumuzun değişmesi  </p>
			<p class="paragbas">Yurttaş, kurumların ve yurttaşlık eğitiminin bir ürünü olarak algılanmıştı; özel çıkar ve duygulanımlarını sitenin ya da ulusun üst çıkarına bağımlı kılan bir kamu insanıydı. Bugün en azından Avrupa’da, siyasal yaşama karşı neredeyse düşmanca ilgisizlik duyulan ve özel yaşamı yücelten bir ortamda yaşıyoruz. Kurumlar zorlayıcı güçlerinin büyük bir bölümünü hâlâ ellerinde tutuyorlar, ama eski toplumsallaşma yeterliklerini kaybetmiş durumdalar. Bir yandan, ürünlerinden simgeledikleri bir kültüre ve bir topluma aitlikten çok bize sağladıkları yararlar doğrultusunda etkilendiğimiz bir pazar dünyasında yaşıyoruz; bir yandan da bir ya da birçok etnik, cinsel, ulusal, dinsel ya da yalnızca yerel kimliğin ardında kendi içimize kapanıyoruz. Pazarın evreniyle kimliklerin evreni arasında, eskiden toplumsal ve siyasal yaşamın ışıklarının parıldadığı yerde artık bir kara delik oluşmakta. Toplumsallaşmadan, toplumsal bütünleşmeden, siyasal yaşama katılımdan söz etmek artık gözlemlediğimiz deneyimlerle bağdaşmayan bir iş oldu. Bu da ufkumuzu değiştirmemizi gerektiriyor: kurumlardan bir kişilik örneği yaratmasını beklemek yerine, söz konusu kişilikten demokratik kurumları olanaklı kılıp sağlamlaştırmasını istiyoruz.  </p>
			<p class="paragraf">Eskiden her şey usun ve ulusun özdeşliğine dayanıyordu, hatta despotluk bile birçok kez, Sovyet Birliği’nin ilk zamanlarında ve Avusturya’da II. Joseph zamanında olduğu gibi, usun aydınlattığı despotluk olarak nitelendirilmişti. Ama uzun zamandır ulusal devlet usun bir figürü olarak görülmemektedir, hem imparatorluklar yüzünden hem de ekonominin uluslararası bir nitelik kazanması yüzünden usun sınırlarını aşmıştır ulusal devlet. Cumhuriyetin düşü, birkaç politika adamının ve bir avuç aydının ağzından hâlâ düşmese de, ortadan kalkmıştır artık. Peki bu fazla birlikçi ilkenin yerine toplumsal dokunun tehlikeli sonuçlar doğuracak biçimde baştan aşağıya parçalanmasına yol açmayacak ne getirebiliriz? Bence tek bir yanıtı var bu sorunun: özne. Toplumsal yaşamı aydınlatacak yeni bir güneş olarak değil, hem birbirinden bütünüyle ayrılmaması gereken hem de yapay biçimde birbiriyle kaynaştırılmaması gereken iki evren arasında, nesnellik evreniyle öznellik evreni arasında bir iletişim ağı olarak özne. İkisi de ussallaşma ve öznelleşme ilkelerinin yozlaşmış biçimleri olan araççılıkla toplulukçuluğu eleştirerek oluşur özne. Pazarların ve erklerin araççılığına öncelikle bireyi ve aitliklerini karşıt getirir; tüketim toplumu imgesineyse, bir tarihi, bir belleği, gelenekleri ve değerleri olan birey ve grupların oluşturduğu bir toplum imgesini. Araççılığa, çözümleme ve eleştiri işlevleriyle usu da karşıt getirir özne, tıpkı nükleer silahlanmaya, çevrenin bozulmasına ya da soyarıtımcılığına (eugénisme) karşı eleştiri getiren birçok bilimadamının yaptığı gibi. Bu bilimadamları gelenek adına değil, bilim adına kınarlar teknokratik ya da ticari araççılığı. Toplulukçuluğa ve toplulukçuluktan yola çıkılarak boğucu türdeş bir toplum oluşturulmasına, araçsal ussallığı karşıt getirir özne, ama aynı zamanda da genelde cismani erke karşı direnişte başlıca güç olan kültürün kendisini karşıt getirir, çünkü birçok ülkede gelenekçi ya da modern toplulukçu egemenliklere karşı Hıristiyanlık ya da bugün, Arap dünyasının geleneksel kesimlerine egemen aile, kabile mantığına karşı oluşmuş Filistin ulusçuluğunun gösterdiği gibi, Arap ulusçuluğu adına karşı gelinmiş ve gelinmektedir.  </p>
			<p class="paragraf">Böylece, her iki yönde de, yani hem ussallaşma yönünde hem de öznelleşme yönünde özne muhaliflerine karşı, karşıt kültürel ilkeye dayanarak, aynı zamanda da siyasal erkin el koymaya çalıştığı kültürel ilkeye başvurarak savaşım verir. Özne her şeyden önce her tür düzen ilkesine karşı olan bu direniş ve eleştirilerin bütünüdür. Ayrıca kendi amacı olarak kendisini belirler özne; özgürlüğünü kesin bir biçimde ortaya koyar ve bir yandan açık toplumun araççılığına karşı, bir yandan da topluluğun kapalılığına karşı savunur, çünkü bunların ikisi de toplumsal ve kültürel mirasla gelen bir dilin yeni teknik ve ekonomik nesnelerle uyuşmasını, sözcüklerle eşyaların, simgeselle araçsalın bağdaşmasını gerektiren bir özgürlüğü tehdit eder.  </p>
			<p class="paragraf">Öznenin kendine yönelik olan bu çalışması, açılabileceği <span class="CharOverride-6">özgür kurumsal bir alan</span> yoksa, olanaksızdır. İşte bu alan demokrasidir. Özne kendi kendine araçlıkla toplulukçu anlayışı birleştirme, bütünleştirme işini başarabilseydi, siyasal koşullara gereksinimi kalmayacaktı; bu, bireyciliğin utkusu ya da Nietzsche’nin Apollon-Dionysos iletişimi olarak tanımladığı Eski Yunan tragedyasına dönüş olurdu. Ancak bu bütünlük, bu utku hiçbir zaman gerçekleşmez. Araç dünyasını simge dünyasından ayıran merkezkaç kuvvetler her zaman öznenin merkezcil çabalarından daha etkilidir. İşte bu nedenle bu iki evren arasındaki bağlar, çatışmalar, uzlaşmalar yalnızca kişisel düzeyde ele alınamaz; siyasal düzeye de taşınmalıdırlar ve bunun yolu demokrasidir. Ancak demokratik açılma öncelikle öznenin oluşumuna yol açmasaydı, hiçbir şeye yaramayacaktı, ya pazarın araççılığının ya da toplulukçu otoriterliğin eline geçecekti. Özgür bir toplum özgür varlıkların üzerine kurulur.  </p>
			<p class="paragraf">Eskilerin özgürlüğünden ne çok uzaklaştık! Bugün belli bir aşama düzenindeki toplumu eşitlikçi bir toplumla, hatta toplulukçu anlayışı bireyci anlayışla değiştirmek değildir söz konusu olan. Demokrasi ayrıcalıklara ve geleneklere karşı savaşım vermek için umutlarını usa ve çalışmaya bıraktığında fatih oldu. Bugünse daha kaygılı, çünkü küreselleşme kültürlerin ve kişisel deneyimlerin çeşitliliğini eziyor ve çünkü yurttaş tüketiciye dönüşüyor. Daha kaygılı, çünkü bir halk devrimi adına mutlak erklerini benimseten totaliter ya da otoriter yönetim biçimlerinin uzun bir egemenlik döneminden güç bela çıktı; çünkü bugün keyfilikten korunan toplumların içinde bile demokrasiye zarar veren güçler var. Kamuoyu program tüketimine dönüşebilir, bireyin savunusu da yöreciliklere, mezheplere, hatta kişisel ya da ortak kimlik saplantısına düşebilir. Nesnelerin dünyasının kültürün dünyasından giderek ayrılması etkinliğe dayalı anlam üretimiyle, bir durumun eyleme ve ‘kendi’nin üretimine dönüşmesiyle tanımlanan özneyi ortadan kaldırabilir. Demokrasi bireyin ortak mülkiyete bağlanması değildir; tersine, kurumları kişisel özgürlük ve sorumluluğun hizmetine sokar. Yine de kitleler arasında öznenin alanını görmekte zorlanırız, çünkü kitleler onu çepeçevre, hatta ezecek denli kuşatır: toplumsal ve kültürel aitlikler bir yandan, pazar ya da teknik sistemler bir yandan. Modernliğin bunalımı, artık kendimizi kurduğumuz dünyanın efendileri olarak göremememizden doğar: kurduğumuz dünya bize kendi mantığını, yani kazancın ya da gücün mantığını benimsetir, öyle ki ona karşı direnmek için kendimizde, modernlikten nasibini en az almış, bir tarihe ve bir topluluğa en çok bağlı şeye başvurmamız gerekir. İşte böylece, zengin ülkelerde mutlu, yoksul ülkelerde acı dolu yaşarız. Zengin ülkelerde, kamu yaşamımız bizi araçsal dünyaya katılmaya iter, yine de özel, anılarla, coşkularla, kendimizi sevme ya da dar bir öbeğin içine kapanma duygularımızla dolu bir alanı kendimize ayırırız. Yoksul ülkelerde, bir topluluk geleneksel yaşam biçimlerini bozan ve yabancı ülkelerin çıkar ve törelerinin galip gelmesine yol açacak bir modernleşmeye karşı seferber olur. Her ikisinde de demokrasi tüm gücünü yitirir; en iyi olasılıkla, açık bir siyasal pazar gelir onun yerine, ya da iki kültür arasında her bakımdan bir çatışma, sonu en yıkıcı çarpışmalara varacak bir çatışma doldurur yerini.  </p>
			<p class="arabaslik_sol">Demokrasi ve adalet  </p>
			<p class="paragbas">Demokrasiyi savunmak için toplumsal ve kültürel yaşamımızı kişisel özneye odaklamalıyız ve yalnızca tüketici değil, aynı zamanda yaratıcı ve üretici olmalıyız. Özneye çağrının laikleşmiş biçimi olan ahlak felsefesinin giderek artan önemi buradan gelir; oysa dinsel geleneklerin savunucuları olan Kiliseler genelde kendilerini savaşa adayan güçlerin elindedir ve olası bir savaşta kazanan taraf, hangi taraf olursa olsun, öznenin kişisel özgürlüğünü ortadan kaldırır. Ahlak felsefesiyse, gerçekte tartışmaya yönelir, çünkü İyiyi tanımlamak için üsttoplumsal (métasocial) bir ilkeye başvurmaz; yani sınai ya da ticari dünyayla bir kültürel miras arasında yeniden bir kamu alanının oluşmasına katkıda bulunur. Öznenin varlığı bir yandan toplulukçu erk çarklarına karşı, bir yandan da teknik ve ticari sistemlerin mantığına karşı verdiği savaşıma dayandığında öznenin ve demokrasinin temaları birbirinden ayrılamaz olur.  </p>
			<p class="paragraf">Olumlu özgürlük siyasal seferberliğin ve iktidarın ele geçirilmesinin bir sonucu değildir. Tüm umudumuzu toplumun baştan aşağı değişmesine bağlayamayız, çünkü böyle bir değişimin toplumu parçalayacak mutlak, hatta totaliter bir iktidara kapı açacağını çok iyi biliyoruz artık. Bununla beraber yalnızca olumsuz bir özgürlüğe de bağlanamayız; evet, olumsuz özgürlük olmadan hiçbir şey olanaklı değildir, hiçbir şey kendi kendini savunamaz; ama her bireyin ya da öbeğin kendi mirasını ve çevresindeki tekniği, hem özel olan hem de evrensel bir anlam içeren bir tasarıya dönüştürmek için birbirine karıştırabileceği bir alanı üreten bireylerce, demokratik tartışma ve karar alma mekanizmaları aracılığıyla harekete geçirilmelidir. ‘Kendi’nde bir amaç değildir demokrasi; dünyanın özel, birbirinden farklı, aynı zamanda da insanlığın hiçbir zaman tamamlanmayacak, hiçbir zaman birliği sağlanmayacak söylemini beraberce üreten aktörler tarafından kurulması için kaçınılmaz olan kurumsal koşuldur. Kişisel öznelerin hizmetine çalışma rolünü göz ardı ettiğinde demokrasi kurumsal mekanizmalara indirgenmiş olur, böyle bir durumda da onu en güçlülerin hizmetine, erklerini fetihlerine hiçbir şekilde karşı koyamayacak bir topluma benimsetebilecek denli kaynak toplamış çarkların ve grupların hizmetine sokmak pek güç olmaz.  </p>
			<p class="paragraf">Böylece, demokrasiyi kişisel öznenin hizmetine sokarak demokrasi üzerine olan düşüncelerin büyük bölümünden ayrılan bir yola gireriz. Örneğin John Rawls herkesin çıkarına hizmet etmenin en iyi yolunun dürüst, adil bir toplum düzeninden geçtiğini göstermeye çabalamıştır. Adaletin tanımına getirdiği iki ilke, özgürlük ve eşitlik, aslında toplumun farklılaşması ve bütünleşmesi anlayışları birbirini tamamladığı için, toplum bir değiş tokuşlar sistemi olduğu için bağdaşık ilkelerdir, ama şurası unutulmamalıdır, söz konusu değiş tokuşlar, ancak sistemin her öğesi hem toplumsal bir işlevle hem de özel amaçlarla tanımlanırsa, ancak aktörler değerleri ve kuralları benimsemeyip ussal olarak çıkarları doğrultusunda hareket ederlerse olanaklıdır. Toplum, öğeleri organik bir dayanışmayla bir arada tutulan, farklılık içeren bir topluluk olarak anlaşılmadığında, herkesin özgürlüğü ve herkesin eşitliği –ya da eşitsizliklerin yalnızca aşağıya çekilmesi– birbirini tamamlayan değil, büyük bir olasılıkla birbiriyle çatışan anlayışlara dönüşür. Adli yapılanmayı esinleyen bu yaklaşım, daha genel olarak bakılacak olursa, toplumsal yaşamın kurumsal düzenlenimine yönelik bir yaklaşım gücünü, ussal kişisel çıkar arayışıyla toplumsal bütünleşme arasında, John Rawls’ın düşüncesinde her zaman önemsediği toplumsal bağlardan uzak kalarak doğrudan bir ilişki kurmasından alır. Düşünce yoluyla bağlarından, yani toplumsal çatışmalardan ya da toplumsal uzlaşmalardan uzak tutulması gereken bir toplumsal yaşamı oluşturan öğeler bireyler, bir toplum ve değiş tokuşlardır.  </p>
			<p class="paragraf">Bense, bireyle sistemi birbirine sımsıkı bağlayan bu liberal ve işlevselci yaklaşımın kenarda bıraktığı ve aslında birbirine sımsıkı bağlanan özneyle toplumsal egemenlik bağlarına farklı bir ayrıcalık veriyorum. Çünkü topluma her zaman birtakım erkler egemen olduğundan, demokratik eylem her şeyden önce büyük ölçüde yöneticilerin erkini korumaya yarayan uygulama ve kurumsal kurallara, ussal çıkar arayışından bambaşka bir şey olan, düzeni karıştıran, kurumsal egemenlik güvencelerini alt üst eden ve birtakım özel çıkarların hizmetinde olmakla suçladığı bir iktidara karşı evrensel kültürel değerlere başvuran toplu ve kişisel bir özgürleşme iradesini karşıtlaştırır.  </p>
			<p class="paragraf">Bu iki yaklaşım aslında bütünüyle ayrılmaz birbirinden, hatta birbirini tamamlayabilir bile. Büyük Britanya’daki demokrasi anlayışı tarihte çok önemli bir yer tutmuştur, çünkü dürüstlükle özgürleşme arasındaki tartışmada şu iki talebe yanıt verebilecek biçimde ortaya çıkmıştır: hem kurumsal olmak hem de toplumsal. Özellikle, “özgürleştirici” model kurumsal reformlar yapmayı başaramasaydı, demokrasi-karşıtı devrimci modelin yanlışlarına düşecekti; ne mutlu ki, Avrupa işçi hareketi İsveç’te <span class="CharOverride-6">Welfare State</span>’i (Refah Devleti) oluşturarak, Büyük Britanya’da, Fransa’da, hemen hemen tüm Avrupa ülkelerinde ve Kanada, Avusturalya, Yeni Zelanda gibi Commonwealth’in (İngiliz İmparatorluğu) yeni büyük ülkelerinde söz konusu kurumsal reformların yapılmasını sağlamayı başarmıştır. Buna koşut olarak, adaleti dürüstlüğe indirgeyen bir politika da, Amerika Birleşik Devletleri’nde sendika eylemiyle <span class="CharOverride-6">New Deal’</span>in oluşmasını ve daha sonra medeni haklar için savaşım başlatan bir kuşağın doğmasını sağlayan bir kurtuluş düşüncesiyle harekete geçirilmiyorsa, tutuculuk tehlikesiyle, erk bağlarının pasif bir biçimde kabul edilmesi tehlikesiyle karşı karşıya kalır.  </p>
			<p class="paragraf">Demokratik eylem toplumsal, kültürel ya da ulusal özgürleşmenin kurumsallaştırılmasıdır. Bununla beraber, nasıl John Rawls özgürlük ilkesine, fırsat eşitliğini ve en güçlülerle en güçsüzler arasındaki eşitsizliği aşağıya çekme arayışını getiren ilkeye göre öncelik veriyorsa, demokratik eylem de önce öznenin savunusu ve egemenliklere karşı savaşımlarla harekete koyulmalı, sonra da toplumsal bütünleşme ve kişisel çıkarları bağdaştırma arayışını “en yetkili komutan olarak” yönetmelidir. Demokrasiyi kuran hukuk değildir, mutlak bir monarşi bile olabilen bir hukuk devletini özgür kamu alanına dönüştüren demokrasidir; ve demokrasi bir prosedürler bütününden önce kurulu erklerin bir eleştirisi, bir kişisel ve toplu kurtuluş umududur.  </p>
			<p class="arabaslik_sol">Tüketim toplumu  </p>
			<p class="paragbas">Otoriter ve totaliter yönetim biçimleri demokrasinin doğrudan karşı karşıya olduğu tehlikelerdir, ama göz ardı edilmemesi gereken başka bir tehlikeyle daha karşı karşıyadır demokrasi; bu, toplumun yazgısını elinde tutan sınırsız bir erkten değil, toplumun kendisinden kaynaklanır;  söz konusu toplum siyasal düzende keyfi bir bürokrasi ya da bozulmadan başka bir şey görmediğinde, bu nedenle de pazarların etkinliğini, tüketim ve her tür kitle iletişim mallarının yayılmasını engellemesin diye, siyasal düzeni bir gece bekçisine, ufacık bir devlete indirgediğinde olur. Bu sıkı liberalliği demokratik olarak nitelendirebiliriz, çünkü özgürlüklere saygı duyar ve çoğunluğun taleplerine yanıt verir. Zengin ülkelerde pazarlama oylamanın yerini almak üzeredir; yoksul ülkelerdeyse, öncelik yoksulluktan kurtulma çabalarındadır ve kamu özgürlükleri üzerine olan söylemler seçkinci olmakla, yabancı egemenliğini yansıtmakla suçlanır. Özgürlüğü devlet müdahalesini kısıtlayarak savunma düşüncesi değişik biçimlerde, her yerde gelişir. Demokrasi Kiliselerle devletin birbirinden ayrılmasını gerektirdiğine ve en çok bu laikleşmeye karşı çıkan yönetim biçimlerinin doğrudan tehdidiyle karşı karşıya kaldığına göre, bu ilkeye (devletin müdahalesini kısıtlama ilkesine) toplumsal kuralların olası en eksiksiz biçimde ortadan kaldırılması ve salt hoşgörüyü kurma anlayışını da katmamız gerekmez mi? Bu kanıtlamayı etkili kılan, pazarın yönetimden, hatta yasadan bile daha hoşgörülü olduğunu, yasanın taleplere olabildiğince esnek biçimde, olası en az ilkeye başvurarak uydurulması gerektiğini ileri sürmesidir. Kuşkusuz ilgi çeker bu yaklaşım, çünkü sözü edilen tüketim toplumu öteki toplum türlerinin hepsinden daha çok çeşitlilik içerir, daha az normalleşmiştir ve en önemlisi, daha hoşgörülüdür. Sapkın olarak nitelendirilen cinsellik biçimleri üzerindeki baskıyı giderek azaltır, hatta sapkınlık düşüncesini bile anlamından arındırır, toplumsal kural yerine kişi gerçekliğini getirir; yasaklamak yasaktır, denmişti ünlü bir sloganda 1968 Mayısında. Bu hoşgörü anlayışına en çok saygı duyan, devrimci bir toplum değil, bir pazar ekonomisidir.  </p>
			<p class="paragraf">Peki ama tüketim toplumunun bu denli yüceltilmesine kanıp da olası en büyük özgürlüğü sağlama işini taleple arz arasındaki bağa mı bırakmalıyız? Siyasal ve ideolojik boşluk, düşünceden yoksun yapılan daha dolaysız bir tüketimin yararına olmaz mı? Peki bir gereksinimin doğrudan doyumunu getirmeyen her şeyin unutulması özgürlük olarak adlandırılabilir mi? Öte yandan, tüketim toplumunun bireycileşmiş bir tüketiciler toplumunu doğurduğu düşüncesi de bir yanılgıdır. Bireyciliği yalnızlığa ve tüm toplumsal denetleme mekanizmalarının ortadan kaldırılması düşüncesine doğru sürükleyen küçük ve parçalanmış bir topluma dönüşme kaygısı duyulan her yerde, özellikle Michel Maffesoli’nin gösterdiği gibi “kabileler”in ortaya çıktığı gözlemlenir. Toplum bölünür ve aktörler artık ekonomik amaçlar ve toplumsal ilişkilerle değil, kültürel mirasları ve ait oldukları gruplarla tanımlanmaya başlar. Toplumun ve özellikle de siyasal düzenin yıkıntıları üzerinde yeni yeni topluluklar biçimlenmeye başlar.  </p>
			<p class="paragraf">Demokrasinin savunusu tüketim toplumunun yadsınmasına dayandırılamaz; sözcükler bile böyle bir karşıtlığa engel olur: oligarşik bir demokrasi düşünülebilir mi? Buna karşılık, bu tüketim toplumu kendi kimliklerinin savunusuna yönelmiş, kendi iyi yaşam anlayışlarına karışan her tür toplumsal kural uygulamasına karşı çıkan mezheplere dönüşmüş kapalı topluluklara bölünürse de demokrasi tehlikeye düşer. O halde toplumun bu biçimde bölünmesini, giderek artan sayıda bireyin yaşama, düşünme ve anlaştıkları kişilerle örgütlenme özgürlüğü adına karşı çıktığı dinsel bir ahlakın yeni yeni dinden bağımsızlaştırılmış biçimleri olan birtakım yurttaşlık kurallarını ya da cumhuriyetçi kuralları benimsetmeden nasıl engelleyeceğiz ya da sınırlayacağız? Bu sorunun tek bir yanıtı vardır: tüketimin arkasındaki toplumsal bağlar, yani erk ilişkilerini ortaya çıkartarak.  </p>
			<p class="paragraf">Medya üzerine, özellikle de televizyon üzerine yapılan tartışmalar genelde aşkın, dolayısıyla da seçkinci bir kültür anlayışının direnişiyle koyulaşmıştır. Bu aşkın kültür anlayışı insanları kendi deneyimlerinin üstünde birtakım değerlerle ilişki içine sokmak istiyordu: kutsallık çerçevesi içinde toplanan Güzel, Doğru, İyi değerleri. Televizyon okul gibi eğitici olmalıydı, Fransa’da André Malraux’nun kurduğu, halkın evrensel kültürün büyük yapıtlarıyla buluşabileceği kültür kurumlarının isteği bu doğrultudaydı. Aslında açık, cömert bir anlayıştır bu, evrensele doğru uzanan yolda bir adım olarak <span class="CharOverride-6">Bildung</span> (eğitim) görüşüdür. Üstelik din adamlarını da birer aracıya dönüştürür. Ama bu anlayış birçok kez medyanın ulusal varlığı aktarmaya, dolayısıyla da en koyu anlamıyla politikayı toplumsallaştırmaya yönelik bir işlevi olduğu düşüncesine yenik düşmüştür. Bununla beraber bu soylu görevlere, iletiden çok aracının, programların niteliğinden çok bir pazarın fetihi üzerinde durularak engel olunuyordu. Hatta kimi zaman birtakım abartılı eleştiriler kimi anlayışların kötüye kullanıldığını, eğlence programlarında bile sinsice propagandalar yapıldığını ileri sürüyorlardı. Donald Duck’ı Amerikan emperyalizminin bir aracı olmakla suçlayan şaşırtıcı bir kitapla karşılaşmak bu eleştirilerin bir sonucudur; ancak bu, La Fontaine’in ya da Florian’ın masallarını Fransız emperyalizminin aracı olmakla, Grimm’in masallarını da Almanbirliği akımını (<span class="CharOverride-6">Pangermanisme</span>) yaymakla suçlamak gibi bir şeydir!  </p>
			<p class="paragraf">Aşkın modellere uygunluğuyla değil, eylemiyle tanımlanan “modern” bir dünyada bütünüyle anlamını yitirmiş olan bu tartışmalar bir yana bırakılmalıdır her şeyden önce. Ama sonra da gidip sözü edilen medyanın talebe yanıt vermekten başka bir şey yapmadığı düşüncesi benimsenmemelidir, bu düşünce artık anlamsızdır; çünkü kendisi de belli bir düzenlenim sunan ve kendisinin belli bir imgesini üreten bir toplumda, düşünme söz konusu talebe, bu talebin oluşumuna, hatta tanımına bağlanan sorularla başlar; talebe verilen yanıt olumlu olsun olumsuz olsun, bir arza göredir; ve izleyici kendisine sunulan programların arasından seçim yapar.  </p>
			<p class="paragraf">Yüksek kültürle halk kültürü arasındaki karşıtlığın yerine iki eylem mantığını birbirinden ayıran karşıtlık getirilmelidir. Bu mantıklardan ilki tüketimin mantığıdır; üstünlüğü maddi olsun kültürel olsun, bir talebe ya da önceden belirlenmiş bir tepkiye en doğrudan yanıtı sunan nesneye verir, örneğin açık, belirgin bir iyi ya da daha çok kötü görüşünü yansıttığı için bir coşkuya yol açan görüntü. Tıpkı katedrallerin alınlık tablalarındaki cehennem tasvirleri gibidir görüntü. Öteki mantık, tutumların üretimindeki mantıktır: bir inanış ya da bir tutum hakkında önceden yargıda bulunulmasını, bilgi toplanmasını, önceden değişiklik ya da destek sunulmasını içerir. Televizyon üzerine yapılan çalışmalar izleyicilerin bir programı izleyen bir kitle olmadığını, görüntü ve metinleri salt tüketimden etkin tepkiye ya da eleştirel katılıma birtakım temsil ve tutumları oluşturmak için kullanan bir bireyler ya da kategoriler bütünü olduğunu gösterir. Nasıl ticarette bir yandan satıcı kâr etmek isterken, öte yandan da alıcı bir maldan çok genelde bir simge kazanmak isterken, talep ve arz birbiriyle bağdaşmazsa, kitle iletişiminde de hemen hemen hiçbir ortak yanı bulunmayan iki mantık vardır. Kanalların ve programların sorumluları reklam konusuna daha çok parasal açıdan yaklaşırken, televizyon izleyicileri reklamlara bir izleyici kitlesi olarak değil de daha çok kişisel uğraş ya da ilgi alanlarına göre tepki vermektedirler. Bunun en basit örneği, günümüzde televizyonun başlıca işlevi olan haber verme işlevidir; bu, kanalların çok yüksek reklam tarifeleri belirlemesine yol açar. Kimse reklam vermeye yönelik bir haberin daha büyük bir izleme oranı getireceğini düşünmez. Tersine, televizyon haberi az yargı içermelidir ve bu yargı yalnızca ahlaki olmalıdır, halkın her kesimince kabul edilebilmelidir. Tüketim mantığıyla üretim mantığı arasında, izleyicilerin davranışlarıyla kamuoyunu oluşturma taktikleri arasında bir karşıtlık olduğu ölçüde bir tamamlayıcılık da vardır, aynı biçimde sanayi toplumunda kapitalist işletmecinin işleviyle ücretlinin işlevi bir yandan birbirine karşıtken bir yandan da birbirini tamamlar. Toplum hukukunun getirdiği anlayışa göre, devletin ya da bağımsız örgütlerin rolü, tüketilebilir ürünlerin dağıtımcılarının elinde toplanmış erke karşı televizyon izleyicilerinin gücül taleplerini korumaktır.  </p>
			<p class="paragraf">Bir erke karşı savaşımın olmadığı yerde demokrasi yoktur. Tüketim toplumu düşüncesinde kınayacağımız şey taleplerin kitleleştirilmesi değil –bunun olumlu yanları olumsuz yanlarından çoktur–, nesnelere toplumsal ilişkilerden daha çok önem verme eğiliminde olmasıdır. Kamu yaşamı nesnelerin yayılmasına pek iyi uyan ama siyasal seçimleri gölgede bırakan reklamla kuşatılmıştır. Bir toplum bir kez kendi kendini bir tüketim toplumu olarak nitelendirdi mi, artık tüm dikkatini en az önemli olan etkinliklere –ekonomik bakımdan da– verecekmiş gibi düşünülür. Televizyonda  okullar, hastaneler ya da bağımlı kişiler hakkında konuşulduğundan daha çok temizlik ürünleri ya da makarnalar hakkında konuşulur genelde, bu da siyasal tartışmaları geriletir. Pazarın gelişmesinin çok olumlu sonuçları olmuştur: hem çeşitli, değişken taleplerin doyurulmasını sağlar, hem de toplumsal yaşamın bütününü denetim altına almaya çabalamış bir devletin erkini sınırlar. Ancak tüketim toplumu bir temsilden, başlıca toplumsal kaynakları seferber eden toplumsal örgütlenim biçimlerine, politikalara, yatırımlara göre ticari malların üretimi ve tüketimine öncelik veren özel bir toplumsal yaşam yapısından başka bir şey değildir. Oysa sözü geçen toplumsal kaynaklar en önemli taleplere yanıt getirir, öğretim ve tıbbi bakım hizmetlerinde eşitlik, en güçsüzler arasında dayanışma, insana saygı, göçmenlerin kabulü, vb. gibi birincil derecede önemli ilkeleri ortaya koyar. Bu da demokrasiyi tüketim toplumuna karşıtlığına dayanarak değil, ticari malların bireysel tüketiminden erk bağlarını ve etik ilkelerini getiren toplumsal seçimlere geçmek için bir çaba olarak tanımlamaya iter bizi. Bu geçiş gerçekleştikçe tüketici bireyin üzerinde önce yurttaş, yani kaynaklarının nasıl kullanılacağını ve eylem ilkelerini tartışan bir siyasal toplumun üyesi, sonra da özne, yani bireyin bir aktör olma, çevresini denetleme, özgürlük ve sorumluluk alanını genişletme yeterliği ve iradesi belirecektir. Bir tüketim toplumu kendi içinde demokrasi-karşıtı değildir; tersine, demokrasinin işlemesine engel olan o kültürel ve toplumsal duvarları yıkar; ama modern bir toplumun işleyişinde ancak en alt düzeyi oluşturur ve kendini bu düzeyle sınırladıkça kendi seçme, tartışma, gelişme yeterliğini daraltır, böylece Herbert Marcuse’ün daha önce ileri sürdüğü gibi salt hoşgörüye indirgenemeyecek demokrasiye sırtını döner. Nasıl geçilmeli öyleyse salt tüketimden söz konusu toplumsal seçimlere?  </p>
		</div>
	</body>
</html>