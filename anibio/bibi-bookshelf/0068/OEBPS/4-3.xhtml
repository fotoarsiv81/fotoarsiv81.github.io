<html xmlns="http://www.w3.org/1999/xhtml">
	<head>
		<title>4-3</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x4" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslikorta1" id="_idParaDest-5">ÜÇÜNCÜ BÖLÜM  </p>
			<p class="arabaslik_orta">İktidarın Sınırlanması  </p>
			<p class="arabaslik_sol ParaOverride-7">Ruhanî erk ve cismanî erk  </p>
			<p class="paragbas">Demokratik düşüncede hiçbir ilke, temel insan haklarına uyması gereken şu ilkeden daha önemli değildir: devletin sınırlanması ilkesi. Üstelik demokrasinin yüzyılımızdaki başlıca muhalifinin tanrısal adaletin monarşisi olduğunu ya da mal sahiplerinin ve derebeylerin bir oligarşi değil, totalitarizm olduğunu ve buna karşı koymak için, devletin erkinin sınırlarını belirlemekten daha iyi bir yol olmadığını nasıl unutabiliriz? Bu duygu öylesine derinden etkilemiştir ki bizi, bugün, halk egemenliğini ve Tocqueville’in tanımladığı biçimiyle eşitlik düşüncesini, XVII. ve XVIII. yüzyıllarda önemsediğimiz ölçüde bile önemsemek gelmez içimizden. Çünkü örgütlenmiş ve belli aşama düzenleri içeren, güçlü toplumsal denetleme mekanizmaları tarafından korunan topluluklar, modernleşme sonucunda, kurulu düzenin parçalara bölünmesiyle, hızlandırılmış değişim darbeleri altında bin türlü yıkıma uğramıştır, öyle ki geleneksel düzeni yıkan, kurucu nitelikte siyasal bir eylem ya da toplumsal sözleşmeye giriş andı değil, demokrasiyle ya da demokrasisiz, modernliktir. Geleneksel monarşiler, eski yönetici sınıflar ve hatta doğal kabul edilen aşama düzenlerine saygıyı aşılayan otoriter aile ve okul düzenleri bile her yerde yok olmuştur. “Toplum kesimleri” her yerde sınıflarla yer değiştirmiştir, hatta yakın geçmişte sınıflar bile yerlerini bir çıkar grupları çokluğuna bırakmıştır. Buna karşılık, tarih devletin yalnızca toplumsal düzenin yayılma güvencesi değil, aynı zamanda, hatta daha çok değişimin, yığılmanın ve de yeni bir toplumsal dağılımın temel bir aktörü olduğu hareket halindeki bir toplumda, devletin erkine sürekli artan bir erk kazandırmışken, yalnızca siyasal bir karar ve bir ahlak düşüncesi bu erki sınırlayabilir. Yani demokratik düşüncenin izleri, zorunlu olarak istenççi olan ve modern toplumun eğilimlerine hemen hemen her zaman aykırı olan söz konusu sınırlamada, geleneksel otoriteye demokratik devletler otoriter devletlere göre çok daha fazla zarar verirler. Bizim siyasal kültürümüz modern demokrasinin doğmasına yol açtı çünkü cismanî erkin ruhanî erkten ayrılmasına dayanıyordu, oysa kimi uygarlıklarda bu iki erk hâlâ birbirine karıştırılır, bu da devlete kutsal bir nitelik verir. Aslında geçmişimizin bize bıraktıklarında, hem <span class="CharOverride-6">kutsal</span> düşüncesini hem de <span class="CharOverride-6">aşkınlık</span> düşüncesini buluruz. Kutsal düşüncesi, insani olanla tanrısal olanı birleştirir, nesnelere ve davranışlara simgesel bir anlam verir; ruhanî olanla cismanî olanı birbirine karıştırır ve ayrılmalarına yol açacak her anlamı ortadan kaldırır. Aşkınlıksa, tersine, kutsal düşüncesinin birleştirdiği şeyleri birbirinden ayırır, çünkü ancak bir olay olduğunda, toplumsal düzen karıştığında, bir peygamber, hatta Tanrı’nın oğlu geldiğinde ortaya çıkar. Bunlar olmadan Tanrı her yerdedir, insanın ruhundadır, her şeyin gerisindedir. Oysa Tanrı’nın oğlunun bedensel olarak bu dünyada varlığı, ruhanî düzenle cismanî düzeni görünür biçimde birbirinden ayırır ve dünyadaki büyünün bozulmasına yol açar ki bu, aslında İncil’de şu tümceyle buyrulmaktadır –en azından birçok kez bu tümce az önce söylediğimiz gibi yorumlanmıştır: Sezar’ın hakkı Sezar’a, Tanrı’nın hakkı Tanrı’ya.  </p>
			<p class="paragraf">Modern tarihimiz dinin, Max Weber’in birine çileci ötekine kutsalyönetimci (<span class="CharOverride-6">hiérocratique</span>) dediği iki mirasından etkilenmiştir. Bir yanda, kutsal bir dünya görüşü ve kutsalyönetimci erk laikleşmeyle, kendine dinsel bir yasallık veren mutlakçılığa dönüşmüştür. Hıristiyan ülkelerde de müslüman ülkelerde de bir devlet dini oluşmuştur, ayrıca Papayla İmparatorun büyük savaşı sırasında kilise dolaylı yoldan cismanî erkin ve bu erkin yasallaştırılmasında halkın rolünün üzerinde dururken, krallarımız keramette bulunur hale gelmiştir. Öte yanda, aşkın Tanrı’ya çağrı, Descartes’ın tanımladığı biçimiyle, ruhun bilincine, dünyada çile çekmeye, sonra da toplumsal adaleti ve başka canlılara karşı davranışlarımızı yönetmesi gereken bir töre biçiminde toplumumuza girmeden önce doğal haklara dönüşmüştür. Din özgürlüğün muhalifi olarak görülemez, aynı biçimde usun muhalifi olarak da görülemez. Kiliseler büyük çoğunlukla bir Hıristiyan toplumu yaratmaya çalışmış ya da var olan bir Hıristiyan toplumunu savunmaya çalışmıştır –Hıristiyanmış gibi görünmekle yetindiklerinden–, Jean Delumeau bu duruma Hıristiyanlıktan ayırdığı Hıristiyancılık adını vermiştir, ayrıca bu eğilim, hem dinsel hem de büyük ölçüde eskatolojik içerikli siyasal hareketlerde kurtuluşun tanrıbilimi olarak yeniden karşımıza çıkar. Ancak bunun yanında, İspanyollar’ın Yeni Dünyada sömürgeler kurduğu dönemde Suarez ve Las Casas’tan başlayarak Şili’de <span class="CharOverride-6">Vicaría de la Solidaridad</span>’a dek dinsel inanç, siyasal iktidarın keyfiliğine karşı savaşmış ve yardıma en çok gereksinim duyan ezilmiş kişileri savunmuştur. Demokrasi anlayışı, kiliselerin kurulmuş iktidarlara verdiği desteğe karşı birçok kez savaşmak zorunda kalmış olsa bile, dinsel deneyime çok şey borçludur.  </p>
			<p class="arabaslik_sol">Halk egemenliğine karşı insan hakları  </p>
			<p class="paragbas">Siyasal erkin sınırlanması, ilk başta aktörlerinin düşüncelerini söyleme özgürlüğüne sahip oldukları ekonomik bir toplum olarak düşünülen sivil toplum düşüncesinin doğal hak düşüncesiyle birleşmesinden doğmuştur. Bu “burjuva” özgürlük (düşüncesini söyleme özgürlüğü) olmadan temel haklar düşüncesi, Hobbes’dan Rousseau’ya dek siyasal düşünürlerin çoğu tarafından savunulan baskıya direnişle karıştırılacak ve tehlikeli bir düşünce olarak kalacaktı; ayrıca serbest ticaret anlayışı temel hakların savunusu olmadan demokratik anlayışa dönüşmeyecekti. Zaten demokratik anlayış da özgürlük anlayışının ve eşitlik anlayışının birleşmesinden doğmuştur.  </p>
			<p class="paragraf">İnsan haklarına çağrı, İngiliz <span class="CharOverride-6">Glorious Revolution</span>’ını (Şanlı Devrim) Fransız Devrimi’nden ayıran ve politikanın kendi kendisi dışında hiçbir temele bağlanmasını istemeyen yüzyıla egemen olmuş siyasal felsefeye karşıt bir yönde gelişir. Bu düşünceye göre, Rousseau’da da Hobbes’da da, siyasal düzen, herkesin sınırsız arzularının egemen olduğu doğal düzene ya da eşitsizliğin ve bozuklukların egemen olduğu toplumsal düzene karşıt olan usun düzenidir. Bu alanda da öteki alanlarda olduğu gibi modernlik, usun, yani düzenin kargaşaya, şiddete, bencilliğe karşı galip gelmesine bağlıdır. Birey yurttaş olduğunda uygarlığa dahil olur. Yine de bu “klasik” liberal düşünce, demokrasiyi değil, İngiltere’de doğup Ancien Régime Fransa’sında ve sonra da Devrim Fransa’sında asıl gücüne ulaşan ulusal devleti ortaya çıkarmıştır. Demokratik düşünce, siyasal usçuluğun ve toplumsal düzenin modernlikçiliğinin yanında değil karşısında oluşmuştur. İngiltere demokrasinin anasıysa ve Fransa büyük çoğunlukla demokrasiyi saptırmaya çalıştıysa, bu, demokratik düşünce İngiltere’de bireyin ve sivil toplumun özerkliğini ortaya koyarken Fransa’da tersine, ussal bir düzen arayışının ve insanın yurttaşla, sonuç olarak da toplumun devletle özdeşleştirilme arayışının baskın olmasındandır. Demokrasi modern devlete ve hatta insan haklarından daha çok mutlak monarşiye hizmet etmiş hukuk devletine karşı oluşmuştur. 1789’daki İnsan ve Yurttaş Hakları Bildirgesi Fransa’da devrimci dönemi başlatmaz; bu bildirgeyle uzun bir gelenek, Augustinusçuluktan esinlenmiş ve genç Luther’in, daha sonra Descartes’ın, ondan sonra da Locke’un düşüncelerini esinlemiş ikicilik geleneği son bulur. Ancien Régime üzerine bir çalışmaya dayanarak Fransız Devrimi’nin açıklama denemesinde Tocqueville’in belirttiğine göre, 1789 yılı, Fransa’da, devletin kesintisiz diyebileceğimiz utkusunun tarihinde bir boşluktur. 1789’da Fransa’da Rousseau’nun mirasından daha baskın olan Locke’un mirası, halk egemenliği düşüncesinden daha baskın olan insan hakları düşüncesinde vardır zaten. Buna karşın, kısa bir süre sonra, özgürlük ve Cumhuriyet adına krallara karşı ilan edilen genel bir seferberlik, bu demokratik düşünceden daha baskın çıkacak, Napoléon’u başa getirecek ve XX. yüzyılın sonuna dek dünyanın tarihine egemen olacak modernleştirici, ulusçu ve istenççi yönetim biçimlerinin geçerliliğini ileri sürecekti, ama Avrupa tarihinin en karanlık günlerine dek savaşın ve birçok tehdidin baskılarına karşı kurumlarını ve 1688’den kalan demokratik anlayışını yitirmeden bir demokrasi kalesi olarak kalacak Büyük Britanya’yı etkisi altına alamayacaktı.  </p>
			<p class="paragraf">Demokratik düşünce öylesine kökten bir değişiklik yaşamıştır ki, sonunda devrilmiştir: önceleri bireysel iradeyle genel iradenin, yani devletin uyumunu kesin bir biçimde ortaya koyuyordu; bugünse bunun tersi bir konumu savunuyor, bireylerin ve grupların özgürlüklerini devletin sınırsız gücüne karşı korumaya çabalıyor. İngiliz parlamentoculuğuna düşman olan Rousseau “her ortağın varlığını ve mülkiyetini topluluğun var gücüyle savunup koruyan, yine bu güç sayesinde herkesin bir yandan birbirine bağlandığı öte yandan yalnızca kendisine boyun eğdiği ve eskiden olduğu ölçüde özgür kaldığı bir ortaklık biçimi”ni savunuyordu (<span class="CharOverride-6">contrat social</span>, I, 6). Oysa Hans Kelsen <span class="CharOverride-6">La</span> <span class="CharOverride-6">Démocratie</span> adlı kitabında (s. 2, no. 1) bu yaklaşım biçimini zayıflatan çelişkiyi eleştirir: toplumsal sözleşme düşüncesi öznel bir iradeye bağlanır, ancak genel irade herkesin iradesi değil, çoğunluğu bile oluşturmayan bir nüfusun iradesidir; üstelik Durkheim’in sözünü edeceği ortak bilinç denli nesneldir de. Öyleyse bireylerle devlet arasında hiçbir zaman bir uyum yoktur, Kelsen de toplumsal anlamda devletin birliğini parçalayan halk kavramını öfkeyle kınar. Marxçılığın getirisi bu noktada belirleyici olmuştur, çünkü Rousseau’nun yaklaşım biçimi ayrı ama ötekilere benzeyen ve evrensel nitelikte olan bir bireye başvuruyu varsayıyordu, oysa toplumsal gerçeklik gözlemlendiğinde, toplumun çıkarlara, kategorilere ve toplumsal sınıflara göre değişik gruplardan oluştuğu, hatta siyasal yaşamda devletin birliğinin değil toplumsal grupların çokluğunun egemenliği görülüyor. Birinci Dünya Savaşı sonrasında Avusturyalı sosyal-demokratlara çok yakınlaşan Kelsen bu gözlemlerden şu sonucu çıkartır: partiler demokrasi için kaçınılmazdır, ama toplumsal grupların çokluğunun, halkla özdeşleştirilmiş ve dolayısıyla bireysel iradeler üzerinde sınırsız bir otorite kurma hakkı kazanmış devleti reddetmesi çok daha önemlidir.  </p>
			<p class="arabaslik_sol">Demokratlara karşı cumhuriyetçiler  </p>
			<p class="paragbas">İngiliz demokrasisi, Fransız demokrasisinin durmaksızın karşı koyduğu aristokratik boyutunu uzun zaman korudu, çünkü İngiliz tarihine halkla soylular sınıfının krala karşı birleşmesi egemendir, oysa Fransız tarihine halkla kralın –yani devletin– soylular sınıfına karşı birleşmesi egemendir. Bu nedenle, İngiliz demokrasisinin zayıflığı hep toplumsal düzende, Fransız demokrasisinin zayıflığıysa, siyasal düzende olmuştur.  </p>
			<p class="paragraf">İspanya, Latin Amerika ve –daha az belirgin biçimde görülse de– İtalya gibi ulusal birliğe geç kavuşmuş ülkelerde de görülen Fransız demokrasi geleneğinin zayıflığı, bu geleneğin, toplumsal düzeni koruma ve yayma güçlerine bağlı bir devlete –ki ilk başta katolik kilisesi gelir– karşı vermek zorunda olduğu savaştan kaynaklanır. Bu, din-karşıtı ve kilise-karşıtı eylemin önemine ve başka birçok ülkede de olduğu gibi Fransa’da, özellikle Troisième République döneminde toplumsal reformlar konusundaki siyasal ve ideolojik savaşımların baskın olmasına yol açar. Fransız düşüncesini cumhuriyetle demokrasiyi karıştırmaya ve özellikle demokrasiyle toplumsal reformların birleşmesine cumhuriyetle devrimin birleşmesini yeğ tutmaya iten de budur. Fransa, çalışanlarının medeni haklarını çabuk ve geniş ölçüde, toplumsal haklarınıysa geç ve kısmen elde ettiği bir ülkedir, çünkü Fransız işçileri, ekonomik ve uluslararası koşulların kısa zamanda geçersiz kılacağı toplumsal haklarını, ancak Büyük Britanya’da sanayi demokrasisinin ve Almanya’da çalışmanın yasallaşmasının doğuşundan yarım yüzyıl sonra halk cephesinden elde ettiler. Birine cumhuriyetçi, ötekine de demokrat diyebileceğimiz iki düşünce akımının, siyasal toplumun iki türünün birbirine karşıtlığını, en önemli şeyi değişim ve devletin müdahalesi olarak gören cumhuriyetçi anlayışla başrolü toplumsal aktörlere veren demokrat anlayışın birbirine karşıt olduğunu gösteren Régis Debray’a dönerek vurgulamak gerekir. Artık devrimlere inanılmayan bu dönemde devletlerin ve devrimci orduların ne denli güçlü olduğunu anımsatmak kimi zaman yararlı olabilir, ama tüm dünyada şu özü anımsatmak çok daha gereklidir: seferberlikçi devlet, demokrasinin en büyük muhalifi olmuştur ve hâlâ olmaktadır, demokrasiyi savunanlara gelince, demokrasinin siyasal törelerinin yetersizliğine kimi zaman kahramanlık duygusuyla halk seferberliğine ve ulusal seferberliğe başvurarak karşı çıkılabileceğini bilseler bile, toplum ve toplumsal aktörler özgür değilse ve devlet topluma ve toplumsal aktörlere karşı ödevlerini kabul etmiyorsa demokrasinin olamayacağını kesin bir biçimde ortaya koymalıdırlar. Devlet yalnızca ülkenin ve ulusun değil, aynı zamanda toplumsal aktörlerin ve onların özgürlük ve sorumluluk isteklerinin de hizmetinde olduğunda demokrasi vardır ancak.  </p>
			<p class="paragraf">Bu durumda demokratik düşünce –en yalın açıklamasıyla, yöneticilerin yönetilenler tarafından serbest seçimle belirlenmesinin savunusu– yalnızca toplumsal aktörlerin siyasal erk üzerinde bir önceliği olduğunu değil, aynı zamanda Ronald Dworkin’in açıklamasına göre (<span class="CharOverride-6">Taking Rights</span> <span class="CharOverride-6">Seriously</span>, s. 147), “İnsanların devlete karşı ahlaki hakları olduğu” düşüncesini de benimsetir. İkisi de demokrasiye gittiğini ileri süren iki yoldan birini seçmek gerekir. Bir yanda, az önce belirttiğimiz ve politikayla hukuku doğal bir hak oluşturan ilkelere bağlayan yol; öbür yanda halkın bütünlüğüne olası en büyük katılımı sağlayan ve yönetici azınlıkların erkini ortadan kaldıran yönetim biçimine demokratik diyen yol. İkinci yoldaki bu halk erkine devrimci demek daha doğru olmaz mı acaba? Evet, halk erkinin bir demokrasi özlemiyle hareket ettiği doğru, ama demokrasiyi genel iradeye saygıyla tanımlamak yeterli olmaz; demokrasi iktidarın keyfiliğine karşı bir savunma ilkesine gereksinim duyar. Bu ilke iki yanlıdır: devlet erkinin sınırlanması üzerinde durduğunda özgürlük; ekonomik ya da siyasal kaynakların eşit olmayan biçimde dağılımına karşı bir direniş ilkesini öteki ilkelere oranla daha doğrudan tanımladığında eşitlik adını alır. Siyasal bir sistemin, demokratik olsun diye devlete karşı direnmeyi getirmesi yeterli değildir, bu doğru; iktidarın sınırlanması demokrasiyi oluşturan ilkelerden yalnızca biridir, ancak kaçınılmaz bir ilkedir. Eğer insan yurttaştan başka bir şey değilse, devlet erki için aşılamayacak hiçbir sınır kalmamış demektir ve eğer insan yalnızca topluluğa aitliğiyle tanımlanıyorsa, yönetimin zorbalıklarına daha az karşı koyabilecek demektir. Yalnızca temel haklar –evrenselliğini vurgulamak için doğal haklar da diyoruz– düşüncesi, devlete bağlı ve giderek tekelleşen bir erke mutlak bir direniş ilkesi olarak belirir.  </p>
			<p class="arabaslik_sol">Siyasal sistemin çifte özerkliği  </p>
			<p class="paragbas">Demokrasi düşüncesi devrim düşüncesinin karşısındadır, çünkü devrim düşüncesi, toplumu değiştirmek için tüm erki devlete verir. Oysa demokrasiyi kurmak için devleti, siyasal toplumu ve sivil toplumu birbirinden ayırmak gerekir. Devletle siyasal toplum birbirine karıştırılırsa, kısa zamanda toplumsal çıkarların çokluğu devletin birleştirici eylemine çarpar. Siyasal toplumla sivil toplum birbirine karıştırılırsa, egemen ekonomik çıkarların basit bir yayılımı olarak belirmeyecek siyasal ve hukuki bir sistemin nasıl yaratılabileceği kestirilemez. Bu karışıklık aynı zamanda toplumun yönetilmesinde birliği sağlama sorumluluğunu da sadece devlete bırakabilir. Her ne olursa olsun, sonuçta demokrasiye hiç yer kalmaz. Demokrasi siyasal toplumu içerir, ama hem siyasal toplumun özerkliğiyle tanımlanır hem de bu toplumun devletle sivil toplum arasındaki <span class="CharOverride-6">aracılık</span> rolüyle. Devletle sivil toplum, aracısız, doğrudan doğruya karşı karşıya geldiklerinde, sonuçta birinden biri kazanacaktır, ama kazanan hiçbir zaman demokrasi olmayacaktır.  </p>
			<p class="paragraf">Devletin, siyasal sistemin ve sivil toplumun birbirinden ayrılması, “devlete bağlı temel iradenin, halkın kamu oylaması temeline dayanarak seçtiği ortak bir ses tarafından, yani demokratik ve kararlarını çoğunluğa göre alan bir ses tarafından oluşumu”ndan söz eden Hans Kelsen’in söylediği gibi (<span class="CharOverride-6">La Démocratie</span>, s. 38), siyasal düzeni devletle sivil toplum arasında bir aracılık olarak tanımlamaya zorlar. Demokrasinin bu aracılık rolü, onun temel bir ilke ya da bir “düşünce”yle tanımlanmasını engeller ve onu, devletle ve sivil toplumla ilişkilerini tanımlayan birçok öğenin birleşmesi olarak görmeye zorlar.  </p>
			<p class="paragraf">Kamu yaşamına ilişkin sözcükler burada belirginlikten çok karışıklık yaratır, çünkü aynı sözcükler bir ülkeden öbürüne geçildiğinde çok farklı gerçeklikleri gösterir. Öyleyse burada, <span class="CharOverride-6">devlet</span> sözcüğünden, ulusal toplumun, tehditlere ve dış ya da iç sorunlara karşı, ayrıca söz konusu toplumun kendi geçmişine ve geleceğine, başka bir deyişle tarihsel sürekliliğine karşı birliğini hazırlayıp koruyan erkler anlaşılmalıdır. Devlet yalnızca yürütme erki değildir: aynı zamanda yönetimdir de. <span class="CharOverride-6">Siyasal sistem</span>in farklı bir işlevi vardır, çeşitliliğe dayanarak birliği hazırlar, dolayısıyla da, çıkar gruplarıyla ya da sınıflarla devlet arasında aracılık yapan siyasal partilerin rolünü yadsımadan birliği, sivil toplum düzeyindeki güç ilişkilerine bağlar. Hukuki sistem Fransa gibi kimi ülkelerde devletin bir parçasıdır; Amerika Birleşik Devletleri gibi kimi ülkelerdeyse, yasayı yargıçlar belirlediğine göre siyasal toplumun bir parçasıdır. <span class="CharOverride-6">Sivil toplum</span> ekonomik çıkarlara indirgenemez; kendilerine hem kültürel değerlere göre hem de çoğunlukla çatışmalarla dolu toplumsal ilişkilere göre yön biçen toplumsal aktörlerin alanıdır. Britanyalıların ve Hollandalıların diğerlerinden önce yaptıkları gibi sivil toplumun özerkliğini kabul etmek demokrasinin birinci koşuludur, çünkü siyasal toplumun oluşumunu sağlayan sivil toplumla devletin birbirinden ayrılmasıdır. Yineleyecek olursak, demokrasi siyasal sistemin bir yandan özerkliğini kesin olarak ortaya koyarken öte yandan siyasal yaşamın öteki düzeyleriyle ilişki kurma yeterliğini de kesinleştirir, öyle ki devleti yasallaştıran sivil toplum olur. Demokrasi, her yöne çekebileceğimiz, hatta otoriter ve baskıcı yönetim biçimlerini yasallaştırmak için bile kullanabileceğimiz bir anlatım olan halkın erki anlamına gelmez; ama devletten önce siyasal sisteme, sonra da sivil topluma doğru inen mantığın yerini aşağıdan yukarıya, sivil toplumdan siyasal sisteme, oradan da devlete doğru çıkan bir mantığın alması anlamına gelir, ayrıca böyle bir mantıkta ne devletin özerkliği ortadan kalkar ne de siyasal sistemin. Doğrudan kamuoyuna hizmet eden ulusal ya da yerel bir yönetim kötü sonuçlara gebedir. Nasıl ortak belleği savunmak, azınlıkları korumak ya da kültürel yaratımı, kamuoyunun taleplerine uymasa da desteklemek devletin sorumluluğundaysa, uzun vadeyi kısa vadeye karşı savunmak da devletin sorumluluğundadır. Aynı biçimde partilerin doğrudan doğruya toplumsal sınıflara ya da başka çıkar gruplarına karşılık olarak kurulmamış olması zorunludur. Büyük kitleleri temsil ettiğini ileri süren halk partileri hemen hemen her yerde demokrasinin koruyucusu olmaktan çok tehdidi olmuştur. Sivil toplumla siyasal sistem arasındaki ayrılığı belirgin biçimde sürdürmüş olmak Amerikan demokrasisinin güçlü yanlarından biridir. Bu, Amerika Birleşik Devletleri’nde “halkın temsilcileri”nin erkini bir yandan devlete öbür yandan topluma karşı artırmıştır. Siyasal sistemin ve özellikle baş kurumu Parlamentonun temel işlevi ülkenin yönetimine katkıda bulunmak ya da devlet adamı yetiştirmek olmamalıdır. Başlıca görevi, yasayı kamuoyunun ve çıkarların durumuna uyacak biçimde belirlemek ve geliştirmek olmalıdır. Siyasal sistem, toplumsal aktörlerin çeşitliliğine dayanarak birlik ilkeleri çıkarmalıdır; bunu kimi zaman devletin çıkarlarını kullanarak, kimi zaman da uzlaşmalar hazırlayarak ya da farklı çıkar grupları arasında ittifaklar düzenleyerek yapar. Yani “halk demokrasisi” ya da “halk oylamasına dayanan demokrasi” gibi anlatımların hiçbir anlamı yoktur. Demokrasi, özgürlüğü ulusal egemenliğe dayanan toplumla devlet arasında kurumsal bir aracılıktır.  </p>
			<p class="paragraf">Bu aracılık rolü siyasal ve hukuki sistemin özerkliğini gerektirir. Demokrasinin gelişimi, devlete ve sivil topluma karşı bu özerkliğin her zaman güç ve tehlikeli biçimde fethi olarak çözümlenebilir. Siyasal aktörlerin yalnızca belli bir bölgenin ya da çıkar gruplarının temsilcileri olmadığını, halk sözcüğü ikisi de bütünüyle siyasal birer kavram olan devlet ve ulusun toplumsal dengini belirttiğine göre, aynı zamanda, hatta daha çok halkın temsilcileri olduğunu vurgulamak siyasal aktörlerin toplumsal temsilciliği konusundaki çelişkileri öncelemek olmaz; onlar ulusal topraklarda uygulanan yasa ve kararların yaratıcılarıdır. Kamuoyu, özel çıkarların savunucuları olarak beliren siyasal kişilikler hakkında düşmanca bir duygu taşır. Ve siyasal bir parti, Almanya’da Yeşillerin yaptığı gibi, oyla seçilmiş üyelerinin özerkliğini, onları birer temsilciden çok birtakım yetkilerle donatılmış görevlilere dönüştüren zorlayıcı vekillikler vererek büyük ölçüde daralttığında ve parlamenter çalışmanın bir listenin seçilmiş kişileri çevresinde dönmesi gerektiğini benimsettiğinde, toplumsal bir hareketi siyasal güce dönüştürmekteki yetersizliğini gösterir çoğunlukla; böylece “fundis” (öz) ve “realos” (gerçeklik) arasındaki hızla dayanılmaz bir hal alacak iç gerilimlerle karşı karşıya kalır.  </p>
			<p class="paragraf">Bununla beraber sınırların en güç belirlendiği yer siyasal sistemle devlet arasındaki ilişkilerdir. Öyle ki, birçok ülkede, özellikle Fransız cumhuriyetçi geleneğine bağlanan ülkelerde bu iki kavram arasındaki farklılığın anlaşılması ve kabul edilmesi güçtür. Fransa’da bir parlamento üyesi çoğunlukla önemli bir kentin belediye başkanıdır ve bakan olmaya can atar. Amerikan başkanlık sisteminin sunduğu büyük elverişlilikler de burada ortaya çıkar, Parlamento üyelerine yasama yetkisi verir; oysa Fransa’da Parlamento tarafından oyla belirlenen yasaların hemen hemen tamamı hükümet kaynaklıdır, yasalar arasında oluşabilecek güçlü bir ilişki de ulusal yasama ve Avrupa kaynaklı yönergelerin uyuşmasından başka bir şey değildir. Bu koşullar altında siyasal sistemle devlet nasıl belirgin bir biçimde ayrılır birbirinden? Öte yandan demokrasinin var olabilmesi için bu ayrım gereklidir, zaten Batıda birçok ülkede demokrasinin zayıflaması büyük ölçüde bu ayrımın belirgin bir biçimde ortaya çıkmamasından ileri gelir. Cumhuriyetçi ideolojinin egemen olduğu zamanlarda siyasal aktör ve düşünürler, bir ülkenin hükümeti dendiğinde o ülkedeki toplumsal yaşamın ve siyasal düşüncenin anlatımını düşünebilirlerdi; ancak bu bir yanılgı olurdu, doğrudan ya da dolaylı yoldan yapılan çarpışmalar, salt hukuki ve toplumsal bir hükümet anlayışını gerçekdışı kılacak denli gerçekti. Avrupa’nın kuruluşunda ulus-devletler arasındaki çarpışmaların ve ulusal çıkarların aşıldığını düşünen ve Batı Avrupa devletleri arasında çatışma çıkması gibi artık büyük ölçüde ortadan kalkmış tehditlere dayanan, bundan ötürü de kolaylıkla kabul gören barışçı düşünceleri dile getirenler çok daha büyük bir yanılgıya düşerler. Bununla beraber oluşmakta olan Avrupa bir devletin sorumluluklarıyla karşı karşıya kaldığında bunları yüklenmezse, yetersiz kalacaktır.  </p>
			<p class="paragraf">Avrupa’daki ulusal siyasal sistemler güçten düşmüştür. Bir yanda birçok yetki Brüksel’e geçirilir; öte yanda her kesimden çıkar ve baskı grupları oluşur, bunlar ya siyasal sistemden bir şey beklemeyip medyaya dayanırlar ya da Avrupa kurumlarına doğrudan bir baskı uygularlar. Ekonominin küreselleşmesi, toplumsal ve kültürel taleplerin aşırı boyutlarda özelleşmesine, dolayısıyla da siyasal sistem ve devletin güçsüzleşmesine yol açabilir. Demokrasi, doğum yeri olan Avrupa ülkelerinde ancak bir Avrupa devleti kurulursa ve ulusal siyasal sistemlerin bu Avrupa devletinin karşısında özerkliği tanınırsa yaşamını sürdürecek ve güçlenecektir. Bu anlamda Maastricht Antlaşması’na Danimarkalılar’ın direnişleri olumlu sonuçlar doğurur, çünkü bu anlaşma bir ortak para yaratılmasına ilişkin konularda açık olmasına karşın, toplumsal politikalar konusunda belirsiz ve sorumluluğun Avrupa düzeyinde ve ulusal düzeyde dağılımı konusunda sessiz kalır. Amerika Birleşik Devletleri’ndeyse, kendini uluslararası politikaya adayan başkan Bush’un düşüşü ve muhalifi demokrat Clinton’ın utkusu her şeyden önce, Michael Lerner tarafından hazırlanmış, seçmenlerin şu isteğine yanıt veren <span class="CharOverride-6">meaning</span> (anlamlandırma) politikasının başarısına bağlanır: Amerikan devletinin, dünya nüfusunun, özellikle de işsizlik ve toplumsal koruma sistemlerinin yetersizliklerinden yakınanların temel çıkarlarının savunusuna fazlasıyla zarar verdiği gerekçesiyle kenara itilmiş bir siyasal sisteme yeniden yaşam kazandırmak. Sovyetler Birliği’nin ortadan kalkmasından sonra Rusya’nın en büyük sorunu bir siyasal sisteminin olmayışıdır, oysa Polonya’da, Macaristan’da, hatta eski Çekoslovakya’da bu sistem vardı ve özellikle Polonya’da bu sistem, toplumsal taleplere yanıt vermekteki ve bunun sonucunda da pazarın yasalarına kabaca açılan bir ekonomiyle savunmacı bir ulusçuluk ve halkçılığa kapılmış bir nüfus arasındaki gediği bütünüyle kapamaktaki yeterliliğini çoktan göstermişti. Siyasal sistemin sağlamlığı Şili’nin her alanda başarıya ulaşmasına katkıda bulunurken, yine siyasal sistem, Brezilya’da sağlamlığından ötürü devletin bunalımından etkilenmezken, Meksika’dan Peru’ya ve Venezuela’ya dek birçok Latin Amerika ülkesinin dayanıksızlığının kökeninde de yine siyasal sistemin zayıflığı olduğu anlaşılacaktır.  </p>
			<p class="paragraf">Sivil toplumun, siyasal toplumun ve devletin birbirinden ayrılması demokrasinin oluşumu için temel koşuldur. Demokrasi ancak, sivil toplumla devletin kendilerine özgü, birbirinden ayrı, hatta çoğunlukla birbirine karşıt mantıkları olduğu kabul edildiğinde ve bunların aralarındaki ilişkiyi yönetmek üzere her ikisinin karşısında özerk bir siyasal sistem bulunduğunda var olabilir. Bu da demokrasinin, tüm toplumun değil, siyasal toplumun bir varolma biçimi olduğunu, ayrıca siyasal toplumun demokratik yapısının sivil toplumla ve devletle ilişkilerine bağlı olduğunu anımsatır. Burada iki yanlı bağımlılık ilişkileri söz konusudur, bu toplumsal sözleşme yanlılarınca savunulan, siyasal sistemin üstünlüğü anlayışına ters düşer; bununla beraber siyasal kurumlara, dürüst bir simsar rolünün epey üzerinde, toplumsal bütünleşmede ve kamu düzeninin korunmasında temel öğe haline gelmelerini sağlayacak bir rol yükleyen özerklik ilişkileri de söz konusudur. İşlevselci kuramlar, bütünleşmeye yardımcı olan kurumlardan oluşmuş toplumları betimledi. Sonuç şöyleydi: ailenin ve okulun da, törelerin ve dinin de siyasal kurumlar denli bütünleştirici bir rolü vardır. Buna karşın ne devletin ne de sivil toplumun başlıca amacı toplumun bütünleşmesidir. Devlet “savaşır”, yani her şeyden önce ülkenin uluslararası konumunun gerekliklerine yanıt verir; sivil topluma gelince, çatışmalar, ortaklıklar ya da karşılıklı görüşmelerden oluşan toplumsal bağlar egemendir ona. Yalnızca siyasal sistemin toplumun bütünlüğü içinde işlemesini sağlama görevi vardır, bu görevi çıkarların çokluğunu ve yasanın birliğini bir arada tutarak, sivil toplumla devlet arasında ilişkiler kurarak yerine getirir.  </p>
			<p class="paragraf">Öyleyse devletin erkinin sınırlanması iki koşula bağlıdır: siyasal toplumun tanınması ve hem devletin hem de sivil toplumun karşısında özerkleştirilmesi. Bu arada, uzun zaman devletin erkini sivil toplumun sınırladığı düşünülmüştür, hatta Talcott Parsons’ın incelemesinde, sivil toplumun işlevlerinden biri olan amaçların tanımlanması işlevini bu sınırlamanın yerine getirdiği sanılmıştır. Bu inceleme devletin ya da toplumun demokratikleşmesine yönelik çağrılara kuşkuyla bakılmasına yol açar. Devlet, başlıca işlevi ulusal toplumun bütünlüğünü ve gücünü hem yabancı devletlere karşı hem de uzun süren tarihsel değişimlere karşı savunmak olduğundan kendi içinde demokratik değildir. Devletin bir uluslararası rolü, bir toplu belleği savunma rolü, bir de tahmin ya da uzun vadeli plan yapma rolü vardır. Bu temel işlevlerden hiçbiri demokrasiyi getirmez. Aynı biçimde, siyasal bir sistem toplumsal aktörlerin çıkarlarını temsil ettiği ölçüde demokratik olsa bile, sivil toplumu ateşlendiren toplumsal aktörler ya da toplumsal hareketler doğal olarak demokratik bir biçimde gelişmez. Demokrasinin bulunacağı yer siyasal sistemdir.  </p>
			<p class="arabaslik_sol">Liberalliğin sınırları  </p>
			<p class="paragbas">Liberal düşünce, devletin dinsel bir inançla ya da halk egemenliğini dışarlayacak başka herhangi bir değerler sistemiyle özdeşleşmesine karşı çıkarak demokrasiyle özdeşleşir. Liberal düşüncenin devlete, ideolojilere, büyük halk seferberliklerine ve Ralf Dahrendorf’un küçümseyerek “halk duygularının büyük hamamı” (<span class="CharOverride-6">Réflexion sur la révolution en Europe</span>, s. 17) dediği şeylere karşı duyduğu güvensizlik öyle acı bir biçimde ve çok kez doğrulanmıştır ki, bu düşünceye demokratik düşünce içinde bir yer vermemek olanaksızdır. Öyle ki, liberallik-karşıtı bir demokrasiden söz etmek, demokrasinin özel bir biçiminden çok otoriter bir yönetim biçimini belirten çelişkili bir anlatım olur. Bununla beraber, liberallik ve demokrasi eşanlamlı sözcükler değildir. Liberal olmayan bir demokrasi yoktur, ama demokratik olmayan liberal yönetim biçimleri çoktur. Çünkü liberallik her şeyi demokrasinin yalnızca bir boyutu uğrunda harcar: iktidarın sınırlanması. Bunu da demokrasiyi hem koruyan hem de tehdit eden bir anlayış adına yapar.  </p>
			<p class="paragraf">Liberal düşünce, otoriteyle kabul ettirilen değerler ve biçimler konusunda güvensizliğe dayanır. Kamu yaşamının düzeni olması gereken ve aynı zamanda yararlılığın düzeni olan, belli bir kişiye özgü olmayan us düzenini, özel yaşamın düzeni olarak kalması gereken inançların düzeninden ayırır. Hem toplumsal değerler hem de toplumsal ilişkilerle tanımlanan toplumsal aktörlerin var olabileceğine inanmaz. Özel çıkar ve tercihlerin olduğuna inanır ve bunlara başka çıkar ve tercihlere zarar vermeden olası en geniş alanı sağlamaya çalışır. Isaiah Berlin’e göre, “her insan öbeğine, kendi özel ve benzersiz amaçlarını gerçekleştirmesi için, başkalarının amaçlarına fazla karışmadan, yeterli alan”ı vermek ister liberal düşünce. Ama amaçların böylece uzlaştırılabilmesi için her birinin mutlaklık iddialarını bırakması, yani bir inanç olmaktan vazgeçip kendini, başkalarına benimsetilmeyecek bir çıkar, bir beğeni ya da bir düşünce olarak sınırlaması gerekir. Bu da inançların, toplumsal çatışmaların ve dolayısıyla belki de erk düşüncesinin bile olmadığı bir toplumsal yaşam imgesini yaratır. İdeal toplum bir pazar gibi görülür, ama yine de düzenin kurallarına, herkesin düşünce ve eylem özgürlüğüne uyulmasını ve anlaşmaların dürüstlüğünü sağlasınlar diye yasanın da devletin de müdahalesine karşı gelinmez.  </p>
			<p class="paragraf">Liberal düşünce öznelliği ve kamu yaşamını, daha somut bir deyişle kişisel talepleri ve toplumsal değiş tokuşlara egemen olması gereken usu olabildiğince ayırır birbirinden. Demokrasinin liberal anlayışı, yöneticilerin serbest seçimle belirlenmesini güvence altına almakla sınırlıdır, söz konusu yöneticilerin eyleminin içeriğiyle uğraşmaz. Özellikle İngiliz kökenli birçok liberal düşünürden sonra Ralf Dahrendorf şöyle der bu konuda: “Önemli olan yönetici grupları denetlemek, dengelemek ve arada sırada seçimler gibi barışçıl yollarla yerlerine yenilerinin gelmesini sağlamaktır” (s. 17). Peki bu yönetici grupların yasallığı neye dayanır? Burada liberaller kamu mülkiyetinin yetkisini ve kaygısını öne çıkartırlar; muhalifleriyse, yöneticilerin seçilmesinde, ekonomik açıdan olsun kültürel açıdan olsun, daha çok sermayenin erkini vurgularlar. İki yorumlama da göründüğü ölçüde karşıt değildir birbirine, bu arada liberaller kamu mülkiyetinin kaygısında ve ussal bir eylemde daha da ileri gitmek için refahın ve mülkiyetin eğitim denli kaçınılmaz olduğunu ortaya koymaya dek götürmüşlerdir düşüncelerini. Liberal seçkincilik, centilmenlerin en özgürce dile getirilen ve en acayip beğenilerine hiçbir şey demez; buna karşın halk tutkularına güvenmez. Usçuluğun her biçiminde olduğu gibi, us ve tutkuların, dolayısıyla da aklı başında seçkinler sınıfı ve tutkularına yenik düşen kategorilerin karşıtlığına dayanır, bu kategoriler, <span class="CharOverride-6">sanior pars</span>’ın (aklı selim kesim) başkanlığına halk sınıfları ya da sömürge altındaki halklar gibi boyun eğmek zorunda kalan kadınlara benzer. Liberal düşünce, seçilenlerin toplumsal aktör ve toplumsal hareketleri temsil etme rolünü bir yana bırakarak, siyasal örgütlenimden ve çıkarlardan başka bir şeyi kabul etmediğine göre toplumsal bir alanın varlığını yadsıyarak uygulama boyutundaki önemini iyice azaltmıştır, ancak eleştirel önemi hâlâ büyüktür. Demokratik düşüncenin sürekli bir öğesidir liberallik; ama karşıt siyasal güçler arasında aracı ve hareketsiz bir bölgeden başka bir şey değildir, özellikle bu güçler “toplumsal” boyutta, sözgelimi toplumsal sınıflar ya da çıkar grupları konusunda güçlü tanımlamalar getirdiklerinde belirginleşir. Liberallik mutlak monarşilere karşı çıkmıştır, ama bu monarşiler devrildikten hemen sonra halk hareketlerinin saldırısına uğramıştır. Çağdaş toplumlarda yeri giderek daralmaktadır. Ulusçuluklar ve dinsel inançlar dünyanın büyük bir bölümünü ayaklandırırken liberalliğin bilinemezciliği nasıl savunulur? Pazar ekonomisinin egemen olduğu ülkelerde, özel beğeni ve çıkarların, toplumu ancak hiçbir siyasal denetim tarafından sınırlanmayan parasal çıkarların egemenliğine boyun eğmiş bir pazar sayesinde birbirine bağlanan bir kapalı topluluklar dizisine dönüştürmesi nasıl engellenir? Ayrıca vurgunculuk dalgalarıyla süpürülen, para imparatorluklarının egemen olduğu, bireysel-ticari taleplere toplu tüketimlerden ve adalet ve eşitlik isteğinden daha büyük bir öncelik veren bir kitle tüketiminin baştan çıkarıcı büyüsüne göre işleyen bir topluma hâlâ liberal denebilir mi? Ne <span class="CharOverride-6">Welfare State</span> (Refah Devleti) ne de yeni ulusçuluklar kabul edilir liberal toplum anlayışında. Toplumbilim de, özel çıkarların kamu düzeninden liberal bir anlayışla ayrılmasını, yönünü kültürel esinlere ve toplumsal çatışmalara göre belirleyen bir toplum imgesinin karşısına koyar, söz konusu esinlerin birleşimi bir çözümleme figürü olan toplumsal aktörlerin oluşumuna, çatışmaların birleşimi de bir eylem figürü olan toplumsal hareketlerin oluşumuna yol açmıştır, hem de liberal düşünce boşu boşuna bu figürlerden kurtulmaya çabalarken.  </p>
			<p class="paragraf">Liberal düşünce mutlak erki eleştirerek demokrasiyi hazırlamıştır, bununla beraber totalitarizmlerin hızla artmasıyla, aralarındaki değişken ilişkinin yanında karşılıklı bağımsızlıklarını her zaman korumuş olan liberal düşünceyle demokratik düşünce birbirine yaklaşmadan önce, demokrasiye ters düşmüş, ona karşı koymuştur. Fransız Devrimi’nden sonra liberal düşünce giderek daha tutucu bir hal almıştır; Tocqueville’de, 1848’de devrim günlerine şiddetle tepki gösterdiği sırada, Taine’de daha sistemli bir biçimde, Mosca’daysa önce oldukça sert, sonra görünüşte daha ılımlı bir biçimde gösterir bu tutuculuğunu. Mosca ’nın <span class="CharOverride-6">Éléments de science politique</span> adlı kitabının Amerikanca çevirisinde, çözümlemesi kitabının 1923 yılında genişletilmiş bir basımına yol açan, ‘siyasal sınıf’ diye adlandırdığı kavram <span class="CharOverride-6">ruling class</span> (yönetici sınıf) olarak karşılanmıştır. Politikayla ekonominin Mosca’nın söylediği biçimde birbirinden ayrılması, yönetme yeteneği olanlarla yönetme yeteneği olmayanlar arasında toplumsal bir duvar örülmesine yol açar. Bu duvar, Mosca’nın doğduğu İtalya’nın güneyinde neredeyse aşılmaz gibi görünmektedir, Büyük Britanya’da ve Fransa’da çok yüksektir, Amerika Birleşik Devletleri’ndeyse daha küçüktür, ama ülkeyi yönetenlerin büyük bir bölümü uzun zaman Harvard ve Yale üniversitelerinde yetişmiş olmasına karşın vardır. Bu liberal usçuluk, yönetebilirlik sorununu temsilcilik sorunundan daha öncelikli gördüğünden Makyavelci geleneği sürdürür.  </p>
			<p class="paragraf">Bununla beraber XIX. yüzyılın sonunda, ne ticaret ne de yasa Mosca’nın toplumsal örnekler dediği toplumsal gruplaşmaların oluşması için gerekli ilkeler olarak belirir; ulusçuluktur bu oluşumun ilkesi olarak beliren; hatta toplumsal bütünlüklerin birbirleriyle ilişkilerinden çok birliğine önem veren düşünceler, siyasal değil de daha çok toplumsal bir düşünce olan sınıflararası çatışma düşüncesini benimsemek yerine kolayı seçip ulusçuluğa dönüşmüştür. Politikaya verilen öncelik kimi zaman özgürlük anlayışını taşımıştır; ama aynı zamanda ne birleştirme adına bölüyorsa, onu yadsımış ve otoriter yönetim biçimlerini beslemiştir. Ulusçuluğun yaygınlaşması bunun kanıtıdır.  </p>
			<p class="paragraf">XX. yüzyılın başında, Rusya ve Macaristan’da devrime, Almanya’da devrimci yönetim girişimlerine ve 1920’de, İtalya’da faşist tepkinin kıvılcımlarını oluşturacak büyük toplumsal bunalıma yol açan devrimci hareketlerin patlak vermesi bu liberal Makyavelciliği gerici Makyavelciliğe dönüştürmüştür. Norberto Bobbio’nun sık sık devrim-karşıtı yönelimlerini vurguladığı Mosca, Michels gibi Mussolinici faşizme destek çıktı, ama bu, liberal bir destekti. Genç Mosca, Spencer’ın askeri toplumla sanayi toplumu arasında kurduğu kaba karşıtlığı kabul ediyordu, hatta kendi terimcesinde askeri topluma derebeyliği toplumu, sanayi toplumuna da bürokrasi toplumu diyordu, ama daha ileri yaşlarda demokrasiyle liberalliğin birleşmesinden yana göründü. Görünüşte ne birinden ne de ötekinden yana olan, başka bir deyişle iki görüşün tam arasında kalan bu yaklaşım aslında demokrasi-karşıtı bir yaklaşımdır, bunu Mosca’nın kendi demokrasi tanımından bile çıkartabiliriz, ona göre demokrasi yönetici seçkinler sınıfına girişin açık olduğu bir yönetim biçimidir. Demokrasi yönetenlerin toplumsal kökenleriyle tanımlanıyorsa, halkın yönetimi olmaktan çok uzaktadır, zaten Mosca da, Rousseau’dan bu yana birçok liberal gibi yönetenlerin çoğunlukta, yönetilenlerin de azınlıkta olduğu bir yönetim biçimini çelişkili bulur.  </p>
			<p class="paragraf">Demokratik düşünce, ancak toplumun iki kesiminin (bu kesimleri aktif yurttaşlarla pasif yurttaşlar arasındaki karşıtlık açıklayabilir) hem toplumsal hem de siyasal açıdan birbirinden ayrılmasına, Fransa’ya önce 1848’de, sonra da siyasal kurumların işleyişi, egemen çıkarlara karşı bundan böyle uzun süre teknik ve ekonomik ussallığı kullanacak olan halkın taleplerini doyurmaya başlandığında gelen kamu oylaması eklendikten sonra gelişmiştir. Sosyalist ideoloji (işçi hareketi değil) emekçi sınıfın demokrasi-karşıtı diktatörlükler kurmasına katkıda bulunduysa da, demokrasiye sağlam temellerini oluşturan işçi hareketidir. Demokratik düşünce devrimci ideolojiden ne denli uzaksa, liberal ideolojiden de o denli uzaktır.  </p>
			<p class="paragraf"> Bir yandan refah devletinin, bir yandan da ulusçu ya da otoriter yönetim biçimlerinin egemen olduğu çağdaş dünyada liberal düşünce olumsuz bir özgürlük anlayışıyla yetinemez. Burada, iki özgürlük anlayışında da adı geçen Isaiah Berlin’e bakalım. Öncelikle, Aydınlanma Çağı’nın usçularının tersine, modern dünyanın artık, hep var olan gerçeklere ve insanın zamana bağlı olmayan doğasına inanmadığını kesin olarak ortaya koyar. Hatta demokrasi için hep bir tehdit oluşturmuş ütopyaların kaynağını sistemli bir usçulukta görür. Yunanistan’da ve modern dünyanın klasik döneminde epey çok olan bu ütopyalar Hegel ve Marx’ın tarihselci usçuluğuyla yeni biçimlere bürünmüştür: her dönemde kusursuz, dolayısıyla devinimsiz ve ütopik olduğu ölçüde tarihi ideal olarak yeniden oluşturan bir toplumun varlığını ileri sürmüştür, böylelikle açık bir siyasal tartışmanın olmasını bütünüyle engellemiştir. Oysa Berlin’e göre, şu fazla kibirli Aydınlanma Felsefesi, önce <span class="CharOverride-6">Sturm und Drang</span>’ın (Fırtına ve Coşku; Coşumculuk öncesi dönem), sonra coşumculuğun, sonra da Herder’le başlayıp Fichte’e dek giden, değerlerin çokluğunu benimseterek açık bir toplumun yaratılmasına yol açan Alman Felsefesi’nin darbeleriyle yıkıma uğramıştır. Bir özne politikasına, öznenin yaratıcılığına ve kendine özgü yanlarının bozulmamasına özen gösteren bir politikaya; aydınlanmış despotluğun katı usçu ideallerini değiştirme politikasına yeşil ışık yakan kültürlerin özgülleşmesi –<span class="CharOverride-6">Eigentümlichkeit</span>– anlayışına çağrıdır bu. Usçuluğun herkes arasında iletişimi sağladığı o denli yinelendi ki, bu özgün hareket noktası kimilerine çelişkili gelecektir, oysa kültürel özgüllüğe çağrı herkesi ulusal bir kültürde, bir <span class="CharOverride-6">Volksgeist</span>’te (ulus ruhu) ve tarihin bir anında, <span class="CharOverride-6">Zeitgeist</span>’te (dönem ruhu) sınırlayacaktır; ama Isaiah Berlin apaçık görünen bu çelişkileri doğrudan hiçe sayar. İyi ama, bu kültür çokluğunda modern dünya özgürlüğü nasıl kuracak, en uç noktalarına dek gidebilecek olan ulusçuluktan nasıl kaçacak? Hiç kimsenin görmezlikten gelemeyeceği bu sorulara, bireyi, söylendiği gibi ait olduğu doğal ya da tarihsel bütünle özdeşleştiren her tür anlayışın özgürlüğü tehdit ettiğini söyleyerek yanıt vermek gerekir, çünkü bu tür anlayışlarda devletin rolü bir ulusu ya da bir sınıfı özgürleştirmek, bu arada da bireyi bu toplulukların ve hatta Rousseau’nun açıkladığı biçimiyle genel iradenin kölesi kılmak olur. Isaiah Berlin kültürel çokluğun olumlu rolünü vurgularken, bir yandan da kendisini bir topluluk ya da tarihin bir anıyla özdeşleştiren bir devletin sınırsız erkine karşı savaşır. Biz de onunla birlikte çoğunluğun tiranına karşı savaşırız, yani kişisel, yaratıcı, imgelemeci, yenilikçi özneyi egemen kanıya ve yerleşik çıkarlara karşı savunuruz. Burada, İngilizler’in söylediği gibi <span class="CharOverride-6">freedom</span> <span class="CharOverride-6">from</span> ve <span class="CharOverride-6">freedom to</span>, yani olumsuz özgürlük ve olumlu özgürlük arasındaki belirginmiş gibi gösterilen karşıtlıktan söz edemeyiz. Daha çok iki kurtuluştan, biri devletten öteki de toplumsal aitliklerden kurtuluşu gösteren iki olumsuz özgürlükten söz etmek gerekir. İşte ancak bu durumda özneye çağrı, baskıcı bir toplulukçuluğa değil, özgürlüğe açılır.  </p>
			<p class="paragraf">Modern özgürlüğün usçuluktan uzaklaşan ama ulusçuluk ya da sınıf ideolojisi tehlikesiyle sürekli karşı karşıya olduğu dolambaçlı yolunda ilerlemek öyle güçtür ki, Isaiah Berlin gibi bir liberal hareket noktası olan evrenselci usçuluğa sürekli geri dönmek eğilimindedir. Bu güç yolda ilerlemek için olumsuz özgürlüğe, doğa ya da tarih adına konuşan erkin karşıtı olduğunu söyleyerek basit bir anlam verebilirdi. Ancak o daha ilginç bir şey yaptı. Hiç kuşkusuz halk diktatörlüklerinin doğmasına yol açabilecek olumlu özgürlüğün, insan haklarının hem topluma hem de devlete karşı savunusu olarak “salt liberal” biçimde de tanımlandığını ortaya koydu. Yenilerin özgürlüğü, büyük ölçüde aldatıcı olan bir bireyciliğe indirgenmemelidir, bireyin Platoncu anlayışta doğal ve toplumsal düzende erimesi düşüncesini bir yana bırakmalı ve toplumsal-kültürel çoğulculuğun içindeki kişisel öznenin hizmetine girmelidir; söz konusu toplumsal-kültürel çoğulculuk kişisel öznenin yok olmasına yol açabileceği gibi varlığını sürdürmesi için de koşuldur.  </p>
			<p class="paragraf">Liberallik bugünkü gücünü özellikle demokrasinin yüzyılımızda totaliter ya da otoriter yönetim biçimleri tarafından şiddetli saldırılara uğramış olmasına borçludur. Bir kültür adına konuşan, ekonomiyi yöneten, bir ideolojiyi benimseten, hatta kimi zaman kendini bir dinin silahlı gücü gibi tanıtan devletler olmasaydı, demokrasinin savunusu, üstünlük taslayan her tür erke karşı çıkmayı, dolayısıyla da toplumsal yaşamın, dinin, politikanın, ekonominin, eğitimin, ulusal yaşamın, ailenin, sanatın, vb.’nin değişik alanlarının bütünüyle birbirinden ayrı olarak tanınması gerektiğini benimsetir miydi acaba? Demokratik düşünce özellikle zenginliklerin ya da erkin bir merkezde toplanmasına karşı savaşmışken, Michael Walzer buna ancak, üstünlüğünü tüm topluma benimsetecek ölçüde güçlü ve temel amacı toplumsal yaşamın her alanının özerkliğini tanımak ve bu özerkliklere, aynı zamanda her birinin içindeki sapmalara sınır getirmeye de çabalayarak, saygı duyulmasını sağlamak olan bir devlet yoluyla ulaşılabileceğini ileri sürer. “Herhangi bir X toplumsal mülkiyeti, elinde başka bir Y mülkiyeti bulunan kadınlara ve erkeklere, yalnızca ellerinde Y var diye ve Y’ye X’in anlamını göz önünde bulundurmadan sahip oldukları için verilmemelidir.” (<span class="CharOverride-6">Spheres of Justice</span>, s. 20.) En etkili demokratik savaşım, zenginliği elinde tutanların erki de elinde tutmalarına karşı verilmiş olan savaşımdır. Bu, modern toplumlarda alt toplumsal sistemlerin giderek birbirinden farklılaşmasını, yani karmaşık bir bütünlük oluşturan sistemlerin ayrışımını ve sanat, ekonomi, din ve benzer alanların özerkliğinin tanınmasını içeren klasik toplumbilimsel sava dayanan bir düşünme biçimidir.  </p>
			<p class="paragraf">Ama devletin zamanla yok olması (<span class="CharOverride-6">withering away</span>) anlamına gelen, liberallerin ve XIX. yüzyılda Marx’ın savunduğu bu anlayışın, özellikle demokrasilerde siyasal uygulamalar sıklıkla karşı çıkarken, kabul edilmesi güçtür. Öncelikle böyle bir anlayış siyasal alanı, oylar ve siyasal ittifaklardan oluşan salt siyasal kaynakların sözünün, çekiciliğinin ve birikiminin alanı olarak tanımlamaya gider. Bu da politikaya, çağdaş devletlerin gerçekliğinden çok XIX. yüzyılın parlamenter sistemine uygun düşen bir görünüm verir. Bu noktada Walzer, Habermas’ın bu konudaki görüşlerinden pek de uzak olmayan bir yaklaşım getirir; politikada, öznel görüşlerin birbirleriyle iletişim kurmalarını sağlayan bir kanıtlama dünyası, yani ussal bir düşünce dünyası olduğunu görür. Siyasal sistemin bir yanda devletten öte yanda toplumsal aktörler ve toplumsal bağlardan büsbütün ayrılmasına dayanan bir yaklaşım. Walzer’in ve başka birçok liberalin çözümlemesi demokratik siyasal yaşamın yalnızca bir yanının çözümlemesi olarak kabul edilebilir. Kuşkusuz mutlak bir devletin egemen olduğu yerde demokrasi yoktur; ama halk egemenliğinin ve çoğunluğun yasasının olmadığı yerde de demokrasi yoktur, başka bir deyişle, yine Walzer’e dönecek olursak (s. 304), demokrasiden söz edebilmek için onu “erk vermenin <span class="CharOverride-6">siyasal tarzı</span>” olarak tanımlamak gerekir ki, bu tanım politikayı Platon’un istediği gibi özgül bir <span class="CharOverride-6">technè</span> (yapay teknik) olarak görmek yerine başka etkinliklerin üzerinde tutar, dolayısıyla ona birleştirici bir rol verir. Vergi ve toplumsal güvenlik sistemleriyle ulusal gelirin dağılımına müdahele eden, sendika örgütlenimleriyle yardım eden, azınlıkları koruyan, kamuoyunun talepleri doğrultusunda hukuk kurallarını geliştiren, kısacası bütünleşmeyi olmasa bile, en azından toplumsal yaşamın türlü alanlarında karşılıklı bağımlılığı sağlayan çağdaş demokrasiler de bunu göstermez mi? Sonuçta tüm bunlar bize şunu anımsatır: erkin sınırlanması temasıyla yurttaşlık teması demokrasinin var olabilmesi için kaçınılmazdır.  </p>
			<p class="paragraf">Liberallikle demokrasiyi bütünüyle birbirine karşıtlaştırmaya hiçbir zaman kalkışmamalıyız; bu denli yapay bir karşıtlığın başlıca kurbanı demokrasi olacaktır. Norberto Bobbio şu söylediklerinde haklıdır: “İki kültürün, liberal kültür ile sosyalist kültürden söz ediyorum, karşılıklı güvensizliği ve birbiri hakkındaki bilgisizliği yok olmak üzeredir”. (<span class="CharOverride-6">Il Futuro della democrazia</span>, s. 118.) Bu kitap da otoriter tehditlere karşı liberal siyasal sistemi savunarak, aynı zamanda da toplumun giderek ikicileşmesine yol açabilecek bir ekonomik liberalliğe karşı, toplumsal güçlerin etki ettiği devletin istenççi müdahalelerini isteyerek bu karşıtlığın önüne geçmeye çalışır.  </p>
		</div>
	</body>
</html>