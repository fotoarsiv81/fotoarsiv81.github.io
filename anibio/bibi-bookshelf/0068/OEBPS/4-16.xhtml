<html xmlns="http://www.w3.org/1999/xhtml">
	<head>
		<title>4-16</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x4" xml:lang="tr-TR">
		<div class="Basic-Text-Frame">
			<p class="split">  </p>
			<p class="arabaslik_orta ParaOverride-4">Sonuç  </p>
			<p class="paragbas">Bu kitapla baştan sona uzun bir yol katettik, bu yola şöyle bir göz atmak yerinde olacaktır. Yola çıktığımız nokta liberal bir esindi, neredeyse kendiliğinden alçakgönüllü bir demokrasi anlayışına, siyasal keyfiliğe karşı güvenceler bütünü olarak tanımlanan “olumsuz” özgürlük anlayışına geçişti. Totaliter yönetimlerin egemenliğinde geçen bir yüzyılın ya da bir yüzyıla yakın bir sürenin bitiminde, öncelikle siyasal özgürlüğü, devlet erkinin sınırlanmasını, toplumsal yaşamın ekonomi, din, aile, sanat, vb. gibi her alanının kendine özgü düzenlenim ve evrim ölçütlerine saygı duyulmasını istemeyecektik de neyi isteyecektik? Dahası bu yaklaşımı, toplumun ya da ulusun egemenliğini en az eskiden dinsel ya da monarşik bir düzenin benimsetildiği denli zorla benimseten aşırı devrimci bir demokrasi anlayışının bütününde de geçerli kılmamak için ne nedenimiz olabilir ki? Çok uzun zaman boyunca evrensel insana çağrıda bulunulması, çalışanların ve sömürge halkların baskı altında olduğunu, kadınların özel yaşamın içine kapatıldığını, çocukların birer usçu ve yurttaş yapılmak üzere her birinin özel toplumsal ve kültürel aitliklerine engel olunarak otoriter bir eğitime tabi tutulduğunu doğrulamıştır. Benim tepkim çok daha fazladır, çünkü bu kitapta yalnızca Fransız toplumunu ele almamama karşın, ben o toplumun bir üyesiyim ve Fransız siyasal toplumunun bürokratik olsun devrimci olsun, “demokratik merkeziyetçiliği” sürekli toplumsal ve kültürel aktörlerin özerk eylemine göre ayrıcalıklı tutma eğilimine hiçbir zaman katlanamadım. Kendimi 1956’da Budapeşte’deki ve Poznan’daki, 1966’da Prag’daki, 1981 sonunda Polonya’daki komünist yönetimin kurbanlarıyla ve Franco’nun, General Pinochet’nin ya da Yunan albayların yönetimlerinin kurbanlarıyla dayanışma içinde duyumsadığım için demokrasi yolunun ne devrim yoluyla ne de diktatörlüklerin yoluyla bağdaştığını öğrendim.  </p>
			<p class="paragraf">Ancak bu konuda düşündükçe bu konum bana yetersiz gelmeye başladı. Dünyayı değiştirmekten, eşitsizliği azaltmaktan, daha çok adalet getirmekten, bunlar totaliter ve otoriter yönetim biçimlerinde birtakım ideolojiler olarak kullanıldı diye vaz mı geçmeliyiz? “Olumlu” bir özgürlük anlayışından vazgeçilemez. Demokrasi bir kurumsal güvenceler sisteminden başka bir şey olmazsa, tehlikeye düştüğünde kim savunacak onu? Toplum yalnızca bir pazarlar ve prosedürler bütünü olarak algılanırsa, siyasal özgürlükleri savunmak için kim yaşamını tehlikeye atacak? Ya şu iki inanışı nasıl bağlayacağız birbirine: iktidarın sınırlanmadığı yerde demokrasi olmaz mı, “iyi yaşam” arayışının olmadığı yerde de demokrasi olmaz mı? İşte bu sorulara bir yanıt getirmek amacıyla düzenlenmiştir bu kitap ve yanıtımız demokratik kültür dediğim şeyi tanımlamaktadır aslında; buna göre, demokrasi bireyleri ve toplu düzenlenimleri birer özne olarak tanıyan, yani onları koruyup “kendi yaşamlarını yaşama”, yaşam deneyimlerine bir bütünlük ve bir anlam kazandırma iradelerini destekleyen bir yönetim biçimidir. Öyle ki, iktidarı sınırlayan, yalnızca bir prosedür kuralları bütünü değil, aynı zamanda da her bir bireyin özgürlüğünü artırmaya yönelik olumlu iradedir. Demokrasi toplumsal düzenlenimin, özellikle de siyasal erkin toplumsal değil, ahlaki olan bir amaca; her bir bireyin kurtuluşuna bağlanmasıdır. Aslında bu amaç, tam anlamıyla ulaşılabilirse toplumu bozacağından birtakım sorunlar doğuracaktır, ancak demokratik toplumlarda, her bir bireyin girişim önceliğini artırıp ona kendi mutluluğunun arayışında destek olmak amacıyla her toplumsal aktörün öteki aktörlerin kendi tasarılarını oluşturma ve kendi belleklerini koruma haklarını tanımasını sağlayarak toplumsal egemenlik ve denetim güçlerine karşıt yönde hareket edilmesini gerektirecektir.  </p>
			<p class="paragraf">Bu sonuç yurttaşlığın, yurttaşlık ruhunun eski anlayışlarına, başka bir deyişle liberallerle birlikte bir daha geri dönmemek üzere uzaklaştığımız Eskilerin özgürlüğüne götürmez bizi. Burada söz konusu olan, toplumsal ve kültürel farklılıkları genel bir irade içinde ortadan kaldırmak değil, tersine bir toplumun iç çeşitliliğini olabildiğince artırmak, aynı zamanda hem yeni bir dünya yaratmak hem de unutulmuş ya da küçümsenmiş olanı yeniden ortaya çıkartmak amacıyla yepyeni bir oluşuma doğru ilerlemektir; parlak bir gelecek kurmak için geçmişi ortadan kaldırmak değil, bizlerin olabildiğince geniş bir zaman ve uzam alanında yaşamamızı sağlamak, usun, tarihin ya da ulusun kendi kendine konuşması yerine bireylerin ve kültürlerin karşılıklı konuşmasını getirmektir. Eskilerin özgürlüğünün son savı olan kendi kendini yönetme düşünden bile vazgeçtik, çünkü deneyimle biliyoruz ki, bir grup ne denli küçük olursa olsun, korporatist tutuculukla, zorbalıkla ya da bir iktidar çarkıyla yönetilebilir ve hatta bu tür bir çark bireylere yönelik, bireyselleştikçe daha da sıkılaşan birtakım zorlamalar getirir. Her bir bireyin özgürlüğü için açık bir kamu alanı ve denetim altında uygulanan demokratik prosedürler gerekir.  </p>
			<p class="paragraf">Salt siyasal gözle ele alınan bir demokrasi anlayışına karşı getirilen eleştiriler büyük sıklıkla toplumun zorunlu bir dönüşümü adına olmuştur; ama içinde bulunduğumuz yüzyıl siyasal iktidarın biçiminin toplumsal üretim düzenleniminden çok daha önemli olduğunu, çalışanları özgürleştirmeyi amaçlayan bir eylemin, temelinde siyasal özgürlük yatmıyorsa, çalışanlar da dahil olmak üzere tüm halkı yeni bir köleliğe sürükleyebildiğini kabul ettirdi bize. Öyleyse salt siyasal bir demokrasi anlayışından uzaklaşmaya yukarıdan değil, aşağıdan başlamak gerekiyor bugün. Demokrasinin başlıca amacı, doğru bir siyasal toplum oluşturmaktan ya da her tür egemenlik ve sömürü biçimini ortadan kaldırmaktan çok, bireylerin, grupların ve toplu düzenlenimlerin özgür birer özne olmalarını, kendi tarihlerinin üreticileri olmalarını, eylemlerinde usun evrenselciliğiyle kişisel ve ortak bir kimliğin özelliğini birleştirebilmelerini sağlamak olmalıdır. Alessandro Pizzorno’nun mutlak politika dediği şeyin tüm biçimlerine karşı gelerek önceliği her insanın, özel egemenlik bağlarına karşın, deneyimiyle özgürlüğünü ortaya koyma hakkına vermeliyiz. İngiliz, Hollandalı, Amerikan ve Fransız burjuvaların bir bölümü özgürlüğün genel ilkelerini belirledi önce; işçi hareketi bu özgürlüğün somut çalışma ilişkilerinde savunulması gerektiğini kabul ettirdi sonra; sömürgeleşmiş ya da bağımlı uluslar onun uğrunda yabancı kökenli bir egemenliğe karşı savaştılar; aynı biçimde kadınlar bir <span class="CharOverride-6">gender</span> olarak görüldükleri egemenlik sistemine karşı gelerek kendi kimliklerini istediler: modern dünyada özgürlüğün tarihi, insan haklarının evrenselciliğiyle bu hakların savunulması gerektiği toplumsal durum ve bağların özelliği arasındaki giderek güçlenen bağlılık ilişkisinin tarihidir. Bu bağlılığı ancak aktörlerin kendisi gerçekleştirebilir, ideal bir toplum düşünün ardındaki bir yönetim değil. Ütopyalar toplumsal gerçekliği tek bir ilkeye bağımlı kılmıştır: usun utkusu. Demokrasi tersine, doğası gereği ütopya-karşıtıdır, çünkü özgürlük ve eşitlik, evrensel ve özel gibi karşıt gereklilik ya da ilkelerin belli bir birleşimi seçilecekse –ki bu her zaman değişebilir– değişken tanımına göre son sözün çoğunluğa bırakılmasını gerektirir. Her demokratik düşünce yukarıya göre aşağıya, egemen seçkinler sınıfına göre halkın çoğunluğuna öncelik verir. Bu genel ilkeyi yerine getirmenin en iyi yolu, demokrasinin oluşumunda başlıca rolün birtakım öncülere ya da <span class="CharOverride-6">sanior pars</span>’a değil, bütünüyle toplumsal aktörlere ait olduğunu kabul etmektir. Bu da demokrasiyi bundan böyle bir kurum ve prosedürler bütünü olarak değil, bir kültür olarak tanımlamaya iter bizi.  </p>
			<p class="paragraf">Demokrasi adına düşünmek ve eyleme geçmek uzun zaman boyunca, belli bir aşamalanma düzenini benimsemiş ve bölünmüş bir topluma karşı saldırıların düzenlenebileceği, geleneğin, ayrıcalıkların ve adaletsizliğin kınanmadığı bir yer olarak görülen siyasal bir alanın serbest oluşumuyla bir tutulmuştur. Demokratik düşüncenin temel gücü öncelikle, şu geleneksel toplumu, Ancien Régime’i yıkıp yerine yeni bir toplum yaratma iradesinin oluşumunda ortaya çıkmıştır. Böylelikle siyasal eylem sivil toplumun eylemine karşıt bir temele dayanmıştır: biri (sivil toplum) özel çıkarların alanıyken, öteki (siyasal alan) evrenselin –yani usun– ve usun utkusu olarak tanımlanan bir geleceğin alanı olacaktı. İşte bu nedenle demokratik düşünce, önce Jean-Jacques Rousseau’nun getirdiği genel irade düşüncesinin, sonra da bu düşünceyi sürdüren devrimci ve ulusçu yönetim biçimlerinin kanıtladığı gibi, mutlak bir iktidarın kurulması düşüncesine bu denli sıkı bağlı kalmıştır. Bu evrenselcilik en yumuşak biçimiyle bilimci bir söylemi doğurmuştur, XIX. yüzyılın sonundaki “cumhuriyetçiler” ve günümüzde onların düşüncelerini izleyenler çoğunlukla bu söyleme bağlı kalmışlardır. Öyleyse demokrasinin amacı siyasal sistemi açmaktan çok, onu geleneklerden ve toplumsal çıkarların baskısından kurtarmak, toplumsallıktan arındırmak olmalıdır ki, toplumsal yaşamı –söyleyebilirsek– daha “doğal” ve daha ussal kılsın. Benimsenmesi için gereken en aydınlık çözümlere ancak yoğun bir eğitim ve bilgilenme sürecinin sonucunda ulaşılacak bir düşünüştür bu.  </p>
			<p class="paragraf">İşte bu siyasal ussallaştırma modeli günümüzde artık tükenmiştir. Her şeyden önce, hızlı modernleşme hareketinin egemen olduğu iki yüzyılın sonunda ortadan kalkan, belli bir aşamalanma düzenini benimsemiş ve bölünmüş o toplum çok uzaklarda kaldı. XX. yüzyılda dünyanın birçok ülkesinde kendini aydınlanmış olarak nitelendiren ve demokratik sayan, bununla beraber ussal saydığı birtakım çözümleri topluma benimseten, dolayısıyla toplumu kendi dönüşümünün aktörü olmaktan alıkoyan, hatta onu sömürülecek ve başkasına devredilebilecek bir mal gibi gören bir despotluğun utkusunu gördük. Bu despotluklar kendi eylemlerinin sonucuyla çökmeden, boğulmadan, etkisiz kalmadan önce yerlerini totaliterliğe bırakmışlardır, sonra da kısa zamanda demokrasiyi modernleştirici devrimle bir tutan söz konusu yaklaşım çökmüştür.  </p>
			<p class="paragraf">Geçmişte toplumsal hareketler ve demokratik eylem, toplumsal düzene karşı çıkmak için, Tanrı olsun us olsun tarihin yönü olsun, üst bir ilkeye başvururlardı. Evrensel us geleneğe ve ayrıcalıklara ters düşüyordu; tarihin gerektirdikleri ve bütünlüğü kazanç ve keyfilikle yükselen birtakım engelleri aşmalıydı. Serbest siyasal eylemin doruk noktası devrim gönüllü olarak doğayı ve tarihi oldukları gibi yansıtan bir toplum yaratmalıydı. Bugünse tersine, tarihin toplumları egemenliği altına alacak belli bir yönüne başvurmuyoruz artık; kurulu düzene karşı bireyin, topluluğun ve azınlığın özgürlüğüne ve sorumluluğuna başvuruyoruz. İşte bu nedenle demokrasi her tür tarihsel bütünlük arayışının karşısındadır; bu aslında liberal bir ilkedir ve yetersizliğini tüm varlığımla duyumsadığım zamanlarda bile, bu ilkeden hiç vazgeçmedim. Yenilerin demokrasisi ne katılımdır, ne temsilciliktir ne de iletişimdir; her şeyden önce öznenin yaratıcı özgürlüğüne, toplumsal aktör olup kendisini serbest yaratıcı olarak duyumsayacağı bir alan yaratmak üzere çevresini değiştirme yeterliğine dayanır.  </p>
			<p class="paragraf">Ancak buradan yola çıkarak demokrasiyi tüketicilerin belli bir adayı serbestçe ya da etkisi giderek artan bir siyasal pazarlamanın kışkırtmalarını izleyerek seçtikleri açık bir siyasal pazara indirgeyemeyiz. Bu aşırı liberalliğin –salt liberalliğin– aydınlanmış despotlukla tek bir ortak yanı vardır, o da çok önemlidir: ikisi de tartışmaya ve siyasal ideolojilere değil, yalnızca ussal çözümlere güvenirler. Toplumun bir pazarlar bütünü olarak kabul edilmesi gerektiği düşüncesine indirgenen liberallik, bu alanda da ötekilerde olduğu gibi, bir yandan her tür tüketim biçimine olası en çok sayıda kişinin katılımını getirirken, öte yandan toplum dışına atılmanın ve dışarlanmanın yaygınlaşmasına yol açmıştır. Bu da topluluk savunularının yeniden artmasını, kimlik saplantısını ve geleneğe dönüşü kışkırtmıştır. Bugün dünya pazarın küreselleşmiş evreniyle ulusal, dinsel ya da kültürel kimliklerin bölünmüş evreni arasında ikiye ayrılmıştır. Bir yanda paranın ve bilginin hızla artan dolaşımı gözlemlenir; öte yanda köktenci bir çokkültürlülük. Bu iki eğilim birbirlerine karşıt oldukları ölçüde birleşirler, çünkü toplumsal ve kültürel yaşam biçimlerinin evriminde evrenselci ölçütler olmazsa, sürekli aldırmazlık ve kuşku, hoşgörü ve saldırganlık arasında kararsız kalan apayrı birimlerin birbirleriyle iletişimini yalnızca pazar sağlayabilir.  </p>
			<p class="paragraf">Birçok ses demokrasinin utkusunu haykırmak için birleştiğinde ve birçok kişi tüm dünyanın tek bir siyasal modeli, liberal demokrasiyi benimsediğine inandığında bile, demokrasi düşüncesinin gücünü kaybedip muhaliflerine karşı eyleme geçemeyecek bir duruma düşerek zayıflayabileceğinden, anlamını yitirebileceğinden kaygılanmalıyız yine de; Bosna’da etnik temizlik adına uygulanan şiddet karşısında batı ülkelerinin kalleşçe yansızlıklarını unutmamalıyız. Otoriter yönetim biçimlerinin birçok ülkede açıkça etkilerini yitirdikleri doğrudur, iyi ama demokrasiyi yalnızca muhaliflerinin başarısızlıklarına göre mi tanımlayacağız? Politikaya çok fazla güvendik; artık hiç güvenmiyoruz. Günümüze baktığımızda, utku demokrasinin değil; demokratik bir politika zayıfları güçlülerin egemenliğinden korumak için siyasal kurumların müdahalelerini artırırken, bu müdahaleleri azalttığına göre demokrasinin bir bakıma karşısında olan pazar ekonomisinindir.  </p>
			<p class="paragraf">Eşitlik ve özgürlük gibi iki büyük ilkeye çağrı fazla dikkat çekmiyor artık, büyük çoğunluğu heyecanlandıran kimi çıkarlarının yattığı tüketim; arz kategorileri talepleri karşılıyor artık. En cömert, en aktif bireyler kendilerini insanlığa ilişkin davalara adarlarken, siyasal eylem olsa olsa bir meslek, hatta kimi zaman yalnızca belli bir sınıfın mesleği olarak ortaya çıkıyor ve bireylerin asıl gereksinimlerini karşılamadığı için yadsınıyor.  </p>
			<p class="paragraf">Demokrasi nasıl güçlü olur ki üç ilkesi bir yana bırakılmış ve önemsenmezken? Yurttaşlık terimi bile belirginliğini yitirmiş sanki, hem de klasik çerçevesini belirleyen ulus-devlet onu en azından Avrupa’da alabildiğine önemli kılmışken. Çoğunluk sözcüğü bugün kitlesel tüketime kapılmış ve kendisini, bile bile toplumdışı olarak nitelendirerek XIX. yüzyılda “tehlikeli sınıflar”ı yadsıdığı gibi yadsıdığı kesimlere karşı tutucu bir yolla savunan sıradan ortadirek sınıfını gösterirken çoğunluğun çıkarlarının temsilinden söz edilebilir mi? Son olarak, egemen ulusların evrenselciliği olduğundan kuşkulanılan bir siyasal erkle bir kültürel kimliği birbirine karıştıran anlayışların egemenliğinde temel haklardan nasıl söz edilebilir? Demokratik düşünce, yadsınmasa bile, kendini her tür ahlaki ve siyasal yargıdan bağışık tutan hoşgörülü bir bırakın yapsınlar anlayışına dönüşür.  </p>
			<p class="paragraf">Her ülkenin ve her işletmenin kendi pazar payını savunmasıyla günden güne hem tüketici bireycilik hem de toplulukçuluk biçimlerine bürünen kimlik saplantısı arasındaki siyasal alan ıssızlaşmış, demokratik düşünceyse zengin ülkelerin sakinlerinin aldırmadığı, yoksul ülkelerde de ekonomik ilerlemenin kendilerine, onları düş kırıklığına uğratmış siyasal kurtuluşa göre çok daha iyi bir gelecek sağlayacağına inananların yadsıdığı bir düşünce haline gelmiştir.  </p>
			<p class="paragraf">Sanayi üretimine, ilerleme inancına, toplumsal çatışmaların demokratik reformları getirdiği anlayışına dayanan bir uygarlığa son veren ve Avrupa’da yetmişli yıllarla başlayan büyük tarihsel değişikliğin tüm sonuçlarını hesaplamadık henüz. Zengin ülkelerde üretime, yaşam düzeyine, toplumsal korunmaya, kamu hizmetlerine bağlı ilerlemeler ve bunlara koşut olarak, bağımsızlık için, modernleşme için ve Bandung’da üçüncüdünya tarafından öne sürülmüş toplumsal adalet için verilmiş savaşımlar, XVIII. yüzyılın sonundan bu yana ilerleme ve gelişme düşüncelerinin egemenliğinde kalmış uzun bir dönemin doruk noktasını gösterir. Daha bir kuşak geçmeden birbirine sıkı sıkıya bağlıymış gibi görünen öğeler birbirinden ayrılmıştır: modernleşmenin yerine pazar geçmiştir; toplumlar içerden değil, daha çok dışardan yönetilmiştir, ayrıca Ostrogorski’nin terimleriyle söyleyecek olursak, siyasal biçimler ve siyasal güçler, yani siyasal kurumlar ve toplumsal aktörler birbirlerinden ayrılmışlardır. Toplumlarımızı örgütlenimini, üretimini ve toplumsal bağlarını üretebilecek toplumlar olarak tanımlıyorduk; bugün içinde yaşadığımız toplumlarsa tüketim, katılım ya da dışlama toplumlarıdır, dahası geleceğimizi belirlemekte bizi yönlendirebilecek toplumsal bağ ve çatışmaların, siyasal düşünce ve seçimlerin belli bir imgesine bile sahip değiliz. Yapıdan, yapılanmadan çok konjonktürden söz eder olduk. Her şey bir yana, yalnızca demokratik düşünce zayıflamamış, aynı zamanda toplumsal aktörlerin sayısı azalmış, dolayısıyla toplumu düşünme yeterliği de düşmüştür. Toplum bilimleri <span class="CharOverride-6">homo oeuconomicus</span>’un yeni görünümleri karşısında geri çekilmekte ve felsefeye sığınmak zorunda kalmaktadırlar.  </p>
			<p class="paragraf">Kimilerinin tüm umutlarını suya düşüren, kimilerinin de rekabet güçlerine aşırı bir güven duymalarına yol açan bu konjonktür değişimini üstesinden gelinmez bir olay olarak kabul etmek zorunda mıyız? Kuşkusuz hayır! Bu, katlanılması güç bir gerileme olurdu, çünkü böyle bir şeyi kabul ettiğimizde, halkın sürekli artan bir bölümünün şiddete ve kargaşaya doğru sürüklendiğini de kabul etmemiz gerekirdi. Yeniden siyasal bir bilince kavuşmalıyız; kendimizi yalnızca uluslararası pazarda girişilen savaşlarda kazananlar ya da kaybedenler olarak görmemeliyiz, aynı zamanda kendi tarihimizin kendi aktörleri olabileceğimize inanmalıyız.  </p>
			<p class="paragraf">Demokrasiye; artık cansızlaşmış, mahallelerde ya da yoksul uluslarda anıldığından çok genelde resmi söylemlerde ve uluslararası toplantılarda anılan bu sözcüğe yeniden can, güç ve tutku verecek bir şeyler bulunmalıdır. Demokrasi yalnızca bir kurumlar –ne denli kaçınılmaz olurlarsa olsunlar– bütünü değildir; her şeyden önce bir istektir, bir umuttur. Geçmişte demokrasi önce siyasal özgürlük için savaşmıştır, sonra toplumsal adalet için; peki bugün ne için savaşıyor?  </p>
			<p class="paragraf">Bu kitabın getirdiği yanıt şu önermede yatar: demokrasinin var olma nedeni, ötekinin tanınması, kabul edilmesidir. Bu <span class="CharOverride-6">Politics of Recognition</span>’a (tanı[n]ma politikası) alması gerektiği biçimi hakkıyla veren Charles Taylor’dır. Peki nedir bu tanı(n)ma politikası? Ötekinin farklılığını tanımak değildir demokrasiyi ya da hoşgörüyü getiren, çünkü ötekiyle ben, yalnızca farklılıklarımıza göre tanımlanıyorsak, aynı toplumsal bütüne ait olamayız. Bu arada, insanın evrensel doğasına –ötekinin ve benim– ait oluşumuzu tanımak da farklılıklarımızı tanımayı sağlamayacaktır, çünkü söz konusu evrensel insan doğasına ait oluşumuz, ikimizin de her tür maddi durumdan ve toplumsal ilişkiden bağımsız biçimde akıllı varlıklar olarak, Tanrı’nın çocukları olarak tanımlanmasını doğuracaktır, ötesini değil. Kısacası ne mutlak bir farklılıkçılık (différencialisme) ne de Aydınlanma Çağı’nın evrenselciliği kurabilir demokratik bir toplumsal ve siyasal düzeni. Demokrasi, aynı bütünün içinde birbirlerinden farklı, hatta birbirlerine karşıt olan, kısacası aynı zamanda hem birbirlerine benzeyen hem de birbirlerinden ayrılan birey ve grupları bir arada yaşatmak söz konusu olduğunda zorunludur ancak. İnsan ilişkilerinin bu ikili doğası aynı zamanda toplumsal eylemin doğasına da denk düşer. Aynı zamanda hem araçsal ussallığa hem de kişisel ya da ortak kimliğe, hem evrensel bir amaca hem de kişisel seferberliğe dayanmayan, kısacası aynı zamanda hem beden hem de ruh, hem geçmiş hem de gelecek olmayan eylem, daha somut bir deyişle modernleşme yoktur. Demokrasiyi toplumsal ve kültürel aitliklere zarar veren bir siyasal özgürlükle özdeşleştireceğimize, onu bir deneyimin, bir kültürün ve bir belleğin özelliğiyle bilimsel ya da teknik eylemin ve hukuki-idari düzenlenim kurallarının evrenselciliğinin bir araya gelebildiği kurumsal alan olarak tanımamız gerekir. Demokrasi bir diyalog, bir iletişim yeridir ve dünyanın yeniden oluşumunu olanaklı kılıp düzenleyecek olan da söz konusu tanı(n)ma politikasıdır; bir zamanlar birbirinden ayrılmış olan şeyleri bugün birbirine yaklaştırmanın yolu da bu yeniden oluşum anlayışından geçer; unutulmamalıdır ki, modern usun kibiri, yüzyıllar boyunca toplumsal kategoriler arasındaki, özellikle de modernlikle gelenek, kamu yaşamıyla özel yaşam arasındaki kopuklukları daha da ciddi boyutlara vardırmıştır. Hatta bugün birçok ülkenin siyasal alanında kadınların hâlâ aşağıda ve dışarıda tutulmalarının açıklaması da modern usun söz konusu kibirine bağlanabilir: kamu yaşamı, insanların bulduğu, gelenekten, duygudan ve kadınların içine kapatıldıkları aşağı alanlardan uzak olduğu kabul edilen ussallaşmayla özdeşleştirilmişti.  </p>
			<p class="paragraf">Ötekini, kültürünü, ahlaki değerlerini ya da estetik deneyimini tanımak için yalnızca iletişim yeterli değildir; ötekiyle diyalog da önemlidir, çünkü o, öğeleri benden farklı bir biçimde birleştirme düzenine sahiptir, insanlığın koşulunu ve eylemini tanımlayan da bu öğelerin karşılıklı olarak birbirlerine bağımlılığıdır. Ötekini, <span class="CharOverride-6">ortak</span> sorulara benimkinden farklı, <span class="CharOverride-6">özel</span> bir yanıt getiren biri olarak tanımaktır. Demokrasi özneler arasındaki ilişkilerin kurumsal düzenlenimidir. Öteki ancak demokrasinin içinde ve demokrasi yoluyla özne olarak, her özne gibi araçsallıkla kimliği birleştirmeye çabalayan bir modernlik mucidi olarak tanınabilir. Örneğin, modern olmayan bir toplumda toplulukla aşkınlıklık deneyimini birleştirmeye çabalayan kişi bir modernlik mucidi olarak tanınacaktır –tabii yine demokrasinin içinde ve demokrasi yoluyla. Bir toplumun demokratik niteliğini ölçen, ulaştığı uyuşma ya da katılım biçimi değildir; tanıdığı ve yönettiği farklılıkların niteliğidir, her biri aynı genel sorulara farklı, bütünüyle özel ve sınırlı yanıtlar getiren kişisel deneyimlerin ve farklı kültürlerin birbirleri arasındaki diyaloğun yoğunluğu ve derinliğidir.  </p>
			<p class="paragraf">Demokratik toplum, fetihçi usçuluğun yaptığı gibi yalnızca geleceğe bakıp kendi kendinin etki alanı içine kapanmak yerine, her yöne bakar ve zamanda ya da uzamda birbirinden olabildiğince uzak olan deneyimlerin anlamını çıkartmaya çabalar.  </p>
			<p class="paragraf">İşte bu nedenle göçmeni burada modern toplumun belirgesel görüntüsü olarak ele aldım. Göçmen hem yaşadığı toplumun yabancısıdır hem de o toplumla bütünleşmiştir, toplum da onun deneyimini tanımalı ve sözünü dinlemelidir, onun varlığını bir tehdit olarak değil, hiç sahip olmadığı ya da yitirdiği bir insan deneyimi parçası olarak görmelidir. Taylorcı deyişle <span class="CharOverride-6">one best</span> <span class="CharOverride-6">way</span>’i, yani usun evrenselciliğiyle özdeşleştirilen bir davranış kuralını kesinleştiren ya da benimseten her şey demokrasi için bir tehdittir.  </p>
			<p class="paragraf">Bu çeşitlilik arayışı çoğulculuğa indirgenmemelidir, hele hele ülke dışına çıkma isteğine ya da yolculuk merakına hiç indirgenmemelidir. Birçok toplum en modern ve en zengin ülkelerin geliştirdiği düzenlenim teknik ve biçimlerini kendi kültürüne ve kendi yaşam tarzına katma çabasındadır. En modern ve en zengin ülkeler de, sanayi devrimi ve kentleşme devrimi sırasında toplumsal kuralların ağırlaşmasıyla yitirdiklerini bulma çabasındadır. Ama her iki durumda da gerçekleşecek birleşme ikilik içeren bir toplumun oluşmasıyla son bulabilir. Üçüncü Dünya’da Amerikan ya da Avrupa tarzı bir toplum bölünmüş topluluklar üzerinde biçimlenir; Kuzeyin sanayileşmiş ülkelerinde yoksullar olsun zenginler olsun, dışlanmışlar olsun eğitimliler olsun, toplumdışı kesimler, bir yandan tüketim toplumunun çekiciliğine karşı koyamazlar, bir yandan da “alternatif” kültürler doğururlar ya da var olan böyle kültürleri savunurlar. Bu ikileşmeye karşı koymak için, her biri giderek birbirine karşı körleşen farklı kültürler –anakentlerde bir arada olsalar da– arasındaki diyaloğun düzenlenmesinde demokrasi zorunludur.  </p>
			<p class="paragraf">Çünkü ötekinin tanınması yalnızca bir tutum değildir; genelinde Eskilerin özgürlüğünün getirdiklerine karşıt toplumsal örgütlenim biçimleri gerektirir. Topluluğa aitlik, yurttaşlık ruhu, dolayısıyla eylemlere ve ortak simgelere katılım yerine ötekiyle olası en dolaysız biçimde karşılaşma gelmelidir. Ortak bir amaca yönelik seferberlik yerine dinleme ve tartışma gelmelidir. 1964’te Berkeley’de <span class="CharOverride-6">Free Speech Movement’</span>la başlayan, mayıs 1968’de Paris’te Daniel Cohn-Bendit’nin öncülüğünde devam eden <span class="CharOverride-6">sit in</span> (katılım) hareketi, XIX. yüzyıldan kalan, parti ve sendikalarca militan bir papaz sınıfının örgütlediği yurttaş hacılığına dönüştürülmüş gösterilerin en klasik “repertuar”ından bütünüyle ayrılarak göstermiştir bunu. En çok ötekinin bilinmesi konusuna önem veren bir eğitim programı oluşturmasaydı, göçmenlerin kökenlerini ve izledikleri yolu tanımasaydı, sağlık personellerini hastalığın teşhisi için hazırladığı ölçüde tedavisi için de hazırlamasaydı, erkekle kadın arasındaki eşitliği tanıdığı ölçüde farklılığı da tanımasaydı, demokrasi anlamsız bir şey olacaktı. Ötekinin tanınması herkesin kendi özgüllüğüne gömülmesini doğurabileceğinden, öncelikle her tür demokratik düşünce ve politikanın temel teması <span class="CharOverride-6">eşitliğe</span> dayanmalıdır. Usçu modernlik eskinin eşitsizliğini, hatta seçkinciliğini taşımıştır. Köktenci farklılıkçılığa gelince, o da ister istemez, eskinin eşitsizlik ve dışlamayla yükümlü uçurumlarını taşımıştır. Bugün eşitlik dendiğinde, yalnızca hak eşitliği, fırsat eşitliği ya da toplumsal uçurumların ve maddi ya da simgesel zenginliklerin eşitsiz dağılımının azalması anlaşılmamalıdır; eşitlik insanlığa ait oluşun, ne birinde ne ötekinde, ne zenginlerde ne yoksullarda, ne Yenilerde ne Eskilerde daha fazla olan ortak bir bilincine dayanmalıdır.  </p>
			<p class="paragraf">Demokrasi, savunduğu ilkeler aracılığıyla değil, çatıştığı düşmanlar aracılığıyla daha belirgin bir biçimde tanımlanıyorsa, bir toplumun ötekini yadsıdığı, üyelerinin belli inanç ve kurallara uymalarını istediği, seferber olmuş bir kitlenin ya da belli amaçlar doğrultusunda kullanılan bir düşüncenin yaratabileceği genel bir iradeyi benimsettiği her yerde tehlikede demektir. Demokratlar fanatizme ve normalleşmeye karşı koymalıdırlar. Burada normelleşmeyle, Çekoslovakya’nın Sovyet istilasından sonra kendisini toparlamasından söz edilmektedir, ama bu sözcük aynı zamanda kimi baskı ya da hoşgörüsüzlük durumlarına da işaret edebilir kuşkusuz. Bugün Avrupa ötekinden, kentlerin kapılarında pusu kuran yabancılardan, yoksul Güneyden ya da zamanında büyük yaralar açtığı Doğudan korkmaktadır. Bu yüzden demokrasi Avrupa’da da, dünyanın “entegrist” hareketlerin ortaya çıktığı öteki bölgelerinde olduğu gibi, tehlikededir. Hiçbir şey Avrupalılar’ın, Japonlar’ın ve Amerikalılar’ın,  Doğudan ya da Güneyden gelen tehlikelere karşı korunmak için kendilerini demokrasiyle özdeşleştirmelerini sağlamaz: en zengin bölgeler pazar ekonomisinin ve kültürel hoşgörünün nimetlerinden kuşkusuz daha çok yararlanacaklardır; ancak bu bölgeler demokrasi doğrudan tehlikeye düştüğünde, onu savunmak isteyecekler midir acaba? Azınlıkların haklarına zarar geldiğinde, itirazlar zayıfladığında, hatta Bosna’da toplu cinayetler işlendiğinde, haklara saldırılar arttığında ve insanlar ülke dışına sürüldüğünde, ne denli savundular demokrasiyi? İnsan haklarının küçümsenmesine tepki gösterilmeyen bir yerde demokrasinin hâlâ yaşadığını söyleyebilir miyiz?  </p>
			<p class="paragraf">Bir toplum kendiliğinden demokratik değildir; pazar uçurumlar yaratıp egemen modelleri benimsetirken toplum, yasası ve töreleriyle iletişimi olanaklı kılıyorsa, zenginliklerdeki ve zenginliklerin dağılımındaki eşitsizlikleri düzeltiyorsa, demokratik olur. Bir sanayi demokrasisinde yönetici gruplara birtakım sınırlar ve zorlamalar getirilir, çünkü yönetici gruplar ücretlilerin çalışma koşulları konusunda toplu görüşmeler yapmasına engel olmamalıdırlar. Yönetilen kategori ve bireylerin karanlıktan çıkmaları için, bir kaynak ya da bir kitle olarak kabul edilmemeleri için ve her bireyin kendi özelliğiyle tanınması için bu müdahale kaçınılmazdır.  </p>
			<p class="paragraf">Avrupa’da demokrasinin zayıflamasının başka bir nedeni vardır. Aslında Avrupa’da demokrasi, özellikle İngiltere ve Fransa gibi ulusal devletler bünyesinde ve sosyal-demokrasi çağından önce XVII. ve XVIII. yüzyıllardaki demokratik devrimler sırasında gelişmiştir. Bugün ulus-devletlerden daha geniş siyasal bütünlüklerin oluşumu güven verici olabilir, ancak bu durum bizi tasalandırır, çünkü böyle uluslarüstü düzeylerde demokrasinin kurum ve mekanizmaları ya zayıflamaktadır ya da ortadan kaybolmaktadır. Kimi ülkelerin Maastricht Antlaşması’nı onaylamak ya da onaylamamak için düzenlediği halk oylamaları, özellikle de Danimarka’daki halk oylaması, halkın fazla bürokratik olarak nitelendirdiği, parayı yönetenlerin çıkarlarına alet olacağını düşündüğü ve ulusal düzeyde kurulmuş demokratik kurum ve süreçleri zayıflatacağından korktuğu kurumsal bir yapılanmaya ne denli karşı olduğunu açıkça göstermiştir. Avrupa düşüncesi, tıpkı Birleşmiş Milletler Örgütü gibi, kendi içinde demokratik değildir. Bununla beraber, Avrupa ve dünya siyasal kurumları düzeyinde bir demokratikleşme talebi belirmektedir. Ekonominin küreselleşmesinin ya da gezegenin işlerini paylaşmak için duyulan basit bir sorumluluk duygusunun doğrudan bir dünya demokrasisini doğuracağını söylememiz için hiçbir neden yoktur.  </p>
			<p class="paragraf">Demokrasinin giderek uzaklaşacağı şey, ulusal devlet değil, kendisini usla özdeşleştiren ve siyasal sistemle karışan devlettir. Sendika eylemi ve sanayi demokrasisi ile başlayan demokrasinin sivil topluma doğru uzun inişi sürecek. Demokratik kurumlar giderek daha “güçsüz” ve temsilcilik giderek daha doğrudan olacak. Siyasal demokrasiden, toplumsal demokrasiye, ardından da kültürel demokrasiye geçişte günlük uygulamalar giderek siyasal tartışma ve kararlara daha doğrudan bağlanmıştır. Haklar ve özgürlük bugün Parlamentoda olduğu ölçüde işletmelerde de savunulmaktadır, yarınsa, hastanelerde, okullarda ya da medyada da savunulacak, çünkü Parlamento devletin sorumluluklarına zaman içinde giderek daha çok bağlanmıştır. Bununla beraber temel olan hâlâ Parlamentonun müdahalesidir, hatta bu müdahale biyolojik-ahlak felsefesinde olduğu gibi, sivil toplumun tartışmaları ve girişimleriyle hazırlanmış olsa bile.  </p>
			<p class="paragraf">Aydınlanma felsefesi devletle usu bir tutmuşken ve devlete aydınlanmış bir despotun haklarını vermişken, demokratik ulusal devlet, kendi oluşumuyla, bu oluşum sürecinin yol açtığı iç ve dış savaşımlarla uğraşan bir devletle yerel ve toplulukçu yaşamın hâlâ egemen olduğu bir toplum arasında siyasal sistemin özerkliğini tanıyan ilk büyük modern örnek olmuştur. Büyük Britanya, Amerika Birleşik Devletleri, Hollanda, Fransa ve bu ülkelerin modellerini izleyen öteki ülkeler öyle demokratik devletler kurmuşlardır ki, siyasal sisteme yalnızca bir özerklik kazandırmamış, aynı zamanda da kimi zaman aşırıya kaçan, hem devlete hem de sivil topluma zarar veren bir erk kazandırmışlardır. Bugün devlet, siyasal toplum ve sivil toplum arasındaki bu hassas denge bozulmuştur. Pazarların küreselleşmesi, Avrupa’nın yeniden yapılanması ve uzun soğuk savaş dönemi siyasal sistemin elinden karar alma yetkisini almıştır; devletse, ekonomik, bilimsel, askeri ve siyasal savaşta ulusal çıkarları, rekabetin ve tehlikenin giderek arttığı uluslararası bir sahnede savunan bir birliğin başına geçmiştir.  </p>
			<p class="paragraf">Bu koşullar altında iki tehlikeyle burun buruna kalırız. İlki, her ikisi de pazarın belli bir kesimine indirgenmiş siyasal toplumla sivil toplumun parçalanma tehlikesidir. Bu durumda halk yurttaşlığın yükümlülüklerine kulak asmayabilir ve devletten ekonomik değişimin kendi-haline-bıraktığı kişilere yardım dağıtan ve namuslu olanların güvenliğini sağlayan iyi bir jandarma olmasını bekleyerek kitle tüketiminin zevkleriyle yetinebilir. İkincisi farklıdır: sivil toplum kendi içine kapanabilir ve Afganistan’da, Sırbistan’da ya da Hırvatistan’da görüldüğü gibi bir topluluğa dönüşüp toplulukçu bir devletin kurulmasını isteyebilir. Ne olursa olsun, iki durumda da demokrasi biter. İlkinde yavaş yavaş biter, çünkü karar alanlar kamuoyunun –olmayan– tepkilerine duyarlıdırlar; ikincisindeyse bir anda, çünkü toplulukçu devlet, siyasal sistemin ortadan kalkmasıyla ve azınlıkların haklarını, hatta yurttaşlık düşüncesini bile yadsıyan kültürel ve siyasal bir türdeşlik arayışıyla tanımlanır. Demokratik ulusal bir devlet kurulmasını isteyen ulusal bilincin desteği ne denli gerekliyse, toplulukçu devletlerin kınanması da o denli gereklidir. Sırpların ve Hırvatların bağımsızlıklarını istemeye, parçalanmakta olan Yugoslav Federasyonu’ndan ayrılmaya ve ulusal bir devlet kurmaya hakları vardır elbette, ama tek bir koşulla: kurulmak istenen devlet yurttaşların, özellikle de azınlıkların temel haklarını tanımalıdır.  </p>
			<p class="paragraf">Ulusal toplumun dünya çapında serbest-değiş tokuşçuluğa karşı savunulması gereklidir, ayrıca demokrasiyi ekonomik küreselleşme ve büyük güçlerin coğrafi-ekonomik taktikleriyle özdeşleştirmemiz için hiçbir neden yoktur; ancak ulusal toplumun savunusu, otoriteyle ulusal bir topluluk kurma çabasına dönüştüğü anda yozlaşır. Batı Avrupa da, özellikle Fransa’da, Flandre’da ve Almanya’da, Sırp ve Hırvat toplulukçu ulusçuluklarına benzeyen siyasal düşünce hareketlerine tanık olmuştur; bu tür hareketler en az toplulukçu ulusçuluklar denli demokrasi-karşıtıdır, siyasal özgürlükler çerçevesinde gelişse bile, hiçbir şey değişmez, yine de demokrasi-karşıtıdır.  </p>
			<p class="paragraf">O halde demokrasinin gerçekten karşı karşıya olduğu tehlikelerin dizelgesi, demokratik Batıyı demokratik olamayacak Doğu ve Güneye karşıtlaştıran anlayışın ileri sürdüğü tehlikeler dizelgesinden oldukça farklıdır. Demokrasiyi, bir yandan kendi iktidarını sürdürmek için ekonomik liberalliği kullanan otoriter yönetim biçimleri, bir yandan da Doğuda da Batıda da, Güneyde de Kuzeyde de gördüğümüz toplulukçu devletler tehdit eder. Demokratik siyasal toplumlar bu iki tehdide yeterince tepki göstermezler, özellikle de kamuoyu düzeyinde; çünkü ulusal kurumlar ekonomik yönetimin gereklilikleri adına yıkılırken halk politikadan çok tüketim ya da istihdamla ilgilenir.  </p>
			<p class="paragraf">Her yerde varmış gibi görünen demokratik eylem, resmi kurumların dışına, insanlığa yönelik birtakım amaçlarla gönüllü kurulmuş ve azınlıkların, ezilen ya da dışlanan ulusların ve toplumsal kategorilerin başta gelen savunucularına dönüşmüş derneklere sığınmaktadır. Demokrasinin yeni alan ve özelliklerini tanımaya ve savunmaya aydınların daha aktif bir biçimde katılmalarını dilerdik, ancak onlar ya salt siyasal bir liberalliği ya da birçok eski komünisti ulusçu olmaya sürükleyen tehlikeli bir toplulukçuluğu savunmakla uğraşıyorlar. Güney ülkelerinde de aynı şey geçerli, kimileri dünya pazarının erdemlerine siyasal özgürlüğü savunmayı unutacak denli büyük bir güven duyuyor; kimileri de entegrist, yani laikleşmeye ve siyasal sistemin özerkleşmesine düşman bir toplulukçuluğa kapılmış durumda. Her yönden tehdit altında olan demokrasinin belirgin bir imgesi bile yok artık; açık siyasal pazara ve kültürel hoşgörüye indirgenmekle yetiniyor çoğunlukla. Öyle ki, çoğunluk denince akla artık “halk sınıfları” gelmiyor, kendisini aynı zamanda hem oligarşilerin seçkinciliğine karşı hem de dışlanmış ve toplumdışı kişi ya da grupların tehditlerine karşı savunan geniş bir tüketici ortadirek sınıfı geliyor. Demokrasi üzerine yürütülecek bir düşünce sadece betimleyici olamaz; kuralcı da olmalıdır. Demokrasi yaşamını sürdürmek için bırakın yapsınlar anlayışının ötesine geçmelidir. Medeni haklar ve toplumsal adaletin savunusu fethedildi artık, demokrasi bugün ötekini tanımanın ve kültürel iletişimin aracıdır. Bu <span class="CharOverride-6">alabildiğine ılımlı çokkültürlülükçülüğü</span> biçimlendirip kuramıyorsak, küreselleşmiş bir pazarla kendi içlerine kapanmış kimlikler arasında parçalanan bir dünyanın yeniden oluşumuna aktif bir biçimde katılamıyorsak, XIX. yüzyılda halk egemenliğini utkuya ulaştırdıktan ve XIX. yüzyılın sonundan başlayarak toplumsal adalete siyasal bir anlam kazandırdıktan sonra bugün amacını ve inancını yitirmiş bir demokrasinin çürüyüp gitmesini bekliyoruz demektir.  </p>
			<p class="paragraf">Demokrasinin karşısında otoriter politikalara göre daha dolaylı bir tehlike gelişmektedir; toplumsal yaşam, merkezi yönetim güçlerinin egemenliğine karşı koyamayacak ve aktörü tehdit altındaki bir kimliğin savunusuna indirgeyecek biçimde parçalanmaktadır. Bu durumda demokrasi artık utkusu için değil, yaşamı için savaşım vermektedir; tıpkı özgür insanların otoriter bir iktidara yaşamları ve özgürlükleri pahasına karşı koymaları gibi. Davranışlarında toplumsal gerçekliğin parçalanmış öğelerini bütünleştirmeye çalışan her birey demokratik toplumun yeniden kurulmasına yardım eder. Bilgi aktaran, öğrencilerinin bir yandan iş yaşamına hazırlanmaları için uğraşan bir yandan da kişisel sorunlarıyla ilgilenen, göçmenlerin bütünleşmesine önem veren bir öğretim demokrasinin dayanak noktalarından biridir, çünkü toplumsal düzenlenim biçimlerini öznelliklerle birleştirme yollarını arar. Kökenlerini koruyarak yaşadıkları topluma katılmaya, iş yaşamlarında başarılı olmaya çabalayan genç göçmenler –özellikle de kızlar– de söz konusu öznelliklerin bir parçasıdır. Aynı biçimde meşru isteklerini aşıp, erkekleri yakalayıp taklit etmenin ötesine geçmeye kalkışan, hem bir iş yaşamı hem de bir özel yaşam hakkını ellerine almak için erkeklerin özel alan ve kamu alanı olarak ikiye böldükleri bir toplumu yeniden oluşturmaya çabalayan kadınlar da.  </p>
			<p class="paragraf">Farklılık ve iletişimi bir araya getiren her şey, tartışmaya, ötekini anlamaya, ötekine saygı duymaya ilişkin her şey bir demokratik kültür oluşturmaya yardım eder.  </p>
			<p class="paragraf">Demokrasiyi hem ortak birtakım değer, kural ve uygulamaların benimsetilmesi tehdit eder hem de aşırıya kaçan, toplumsal yaşamı yönetim çarklarının ve pazarın mekanizmalarının eline bırakan bir farklılıkçılık ve bir bireycilik. Toplumsal hareketler, çoğunluğu ve azınlığı, kamu yaşamını ve özel yaşamı, evrenselciliği ve özellikleri, açılmayı ve belleği içlerinde, iş yaşamlarında birbirine bağlayarak aktör olmak isteyen çok sayıda bireyin sorumlu çalışmasına dayanmıyorlarsa, siyasal baskı öğelerine dönüşeceklerdir.  </p>
			<p class="paragraf">Pazarlara karşı duyulan kör inançla toplulukçu fanatizm arasında siyasal özgürlüğü, demokrasiyi savunmak ve bunları yurttaşlığın, yasanın, ussal eylemin bütünlüğünde birleşecek kültürel ve siyasal bir çoğulculuğun hizmetine sokmak gerekir. Demokrasi artık ne anlaşılıyor ne de savunuluyor; ama dünyanın, gezegen çapında, kimlik saplantısı ve hem kültürlerin çeşitliliğini hem de siyasal seçim alanlarını yıkan pazarlar arasında çıkacak bir iç savaşa sürüklenmesine engel olabilmesi için hem anlaşılmalı hem de savunulmalı.  </p>
			<p class="paragraf">Demokrasi yeni bir fikir olmalı. Olumsuz özgürlük anlayışı olmadan, başka bir deyişle otoriter bir iktidara karşı gelemeyecekse, var olamaz elbette; ancak bu savunma eylemine de indirgenemez kuşkusuz. Demokratik kültür, hem saldırgan toplulukçu bir farklılıkçılıktan hem de eşitsizliklere ve dışlamalara duyarsız, siyasal olmayan bir liberallikten alabildiğine uzakta, hepimize insanlık deneyiminin olası en geniş bölümünü yaşama olanağını sağlamak için, farklı kültürlerin birbiriyle buluşup bütünleşmesine destek olarak dünyayı ve herkesin kişiliğini yeniden oluşturma yoludur.  </p>
		</div>
	</body>
</html>