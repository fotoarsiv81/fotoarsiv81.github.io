<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>hayalet</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_4">-II-<br class="chapter" />
  Sergents Çıkmazı</h1>

  <p class="normal">Zil sesinin son çınlamasına belediye başkanının ilk sözlerinin gürültüsü karıştı.</p>

  <p class="normal">— Jacquemin, dedi, umarım Antoine Ana çıldırmıştır; gelip bana karının öldüğünü ve öldürenin de sen olduğunu söyledi.</p>

  <p class="normal">— Hakikatin ta kendisi, sayın belediye başkanı, dedi Jacquemin. Hapse atılmam ve bir an önce yargılanmam gerek.</p>

  <p class="normal">Bu sözleri dile getirirken, sınır taşının tepesine dirseğiyle yaslanarak doğrulmaya çalıştı; ama bir çabanın ardından, bacak kemikleri kırılmışçasına tekrar düştü.</p>

  <p class="normal">— Hadi ama, deli misin, dedi belediye başkanı.</p>

  <p class="normal">— Ellerime bakın, diye cevap verdi Jacquemin.</p>

  <p class="normal">Kasılmış parmaklarının iki pençe biçimini verdiği kan içindeki ellerini kaldırdı.</p>

  <p class="normal">Gerçekten de sol eli bileğinin üstüne kadar, sağ eliyse dirseğine kadar kıpkırmızıydı.</p>

  <p class="normal">Üstelik sağ elinde taze kan, bir sızıntı halinde başparmağı boyunca akmaktaydı; bu kan büyük bir ihtimalle mücadele sırasında kurbanın katilini ısırmasından ileri geliyordu.</p>

  <p class="normal">Bu sırada iki jandarma yaklaşmış, bu sahnenin baş aktörüne on adım ötede durmuş ve atlarının tepesinden bakmaktaydılar.</p>

  <p class="normal">Belediye başkanı onlara bir işaret yaptı; jandarmalar atlarından indiler, dizginleri polis başlığı giymiş ve askeri birliğe mensup gibi görünen bir çocuğa verdiler.</p>

  <p class="normal">Ardından Jacquemin'in yanına gelip, kollarının altından tutarak onu ayağa kaldırdılar.</p>

  <p class="normal">Jacquemin hiçbir direniş göstermeksizin ve zihni tek bir düşünceyle meşgul birinin güçsüzlüğüyle onlara izin verdi.</p>

  <p class="normal">Aynı anda, polis komiseri ve doktor çıkageldi; olup bitenden haberdar edilmişlerdi.</p>

  <p class="normal">— Hah! Gelin Mösyö Robert! Gelin Mösyö Cousin! dedi belediye başkanı.</p>

  <p class="normal">Mösyö Robert doktor, Mösyö Cousin ise polis komiseriydi.</p>

  <p class="normal">— Gelin, ben de sizi çağırtacaktım.</p>

  <p class="normal">— Pekâlâ, ne oldu bakalım? diye sordu doktor, olabilecek en neşeli tavırla. Söylenenlere bakılırsa, ufak bir cinayet, ha?</p>

  <p class="normal">Jacquemin cevap vermedi.</p>

  <p class="normal">— Söylesenize Jacquemin Baba, diye devam etti doktor, karınızı sizin öldürdüğünüz doğru mu?</p>

  <p class="normal">Jacquemin'in ağzından tek kelime çıkmadı.</p>

  <p class="normal">— En azından suçunu itiraf etti, dedi belediye başkanı. Yine de ona bunu söyletenin, bir sanrı anı olmasını, gerçek bir cinayet olmamasını umuyorum.</p>

  <p class="normal">— Jacquemin, dedi polis komiseri, cevap verin. Karınızı öldürdüğünüz doğru mu?</p>

  <p class="normal">Aynı sessizlik.</p>

  <p class="normal">— Her halükârda göreceğiz, dedi Doktor Robert; Sergents çıkmazında oturmuyor mu?</p>

  <p class="normal">— Evet, diye cevap verdi iki jandarma.</p>

  <p class="normal">— Pekâlâ Mösyö Ledru, dedi doktor belediye başkanına hitaben. Sergents çıkmazına gidelim.</p>

  <p class="normal">— Ben gitmem! Ben gitmem! diye haykırdı Jacquemin; öyle şiddetli bir silkinişle jandarmaların elinden kurtuldu ki, eğer kaçmak isteseydi, kimsenin onu kovalamayı akıl etmesine fırsat kalmadan arayı epey açmış olurdu.</p>

  <p class="normal">— Peki neden gelmek istemiyorsun? diye sordu belediye başkanı.</p>

  <p class="normal">— Gelmeme ne gerek var ki? Size her şeyi itiraf etmedim mi? Onu öldürdüğümü, geçen yıl Topçuluk Müzesi'nden aldığım iki kulplu büyük kılıçla onu öldürdüğümü size söylediğime göre... Beni hapishaneye götürün; orada işim yok benim, beni hapishaneye götürün.</p>

  <p class="normal">Doktor ve Mösyö Ledru bakıştılar.</p>

  <p class="normal">— Dostum, dedi polis komiseri, tıpkı Mösyö Ledru gibi o da Jacquemin'in geçici bir akıl hastalığının etkisinde olduğunu umuyordu. Dostum, yüzleşme gecikmeye gelmez, zaten adalete yol göstermek için orada olmalısınız.</p>

  <p class="normal">— Adaletin yol gösterilmeye neden ihtiyacı olsun ki? dedi Jacquemin. Cesedi mahzende bulacaksınız; cesedin yanı başında, bir alçı çuvalının içinde de kafayı. Siz beni hapishaneye götürün.</p>

  <p class="normal">— Gelmeniz gerek, dedi polis komiseri.</p>

  <p class="normal">— Aman Tanrım! Tanrım! diye haykırdı, büyük bir dehşete kapılan Jacquemin. Aman Tanrım! Eğer bilseydim...</p>

  <p class="normal">— Peki ne yapardın? diye sordu polis komiseri.</p>

  <p class="normal">— Kendimi öldürürdüm.</p>

  <p class="normal">Mösyö Ledru başını olumsuz anlamda salladı, gözlerini çevirdiği polis komiserine şöyle demek ister gibiydi: Bu işte bir iş var.</p>

  <p class="normal">— Dostum, dedi katile hitap ederek, hadi şu işi anlat bana bakalım, bana anlat.</p>

  <p class="normal">— Evet, size ne isterseniz anlatırım Mösyö Ledru, sorun, sorgulayın.</p>

  <p class="normal">— Madem cinayet işleyecek cesareti buldun, nasıl oluyor da kurbanınla yüz yüze gelmeye cesaret edemiyorsun? Bize söylemediğin bir şeyler olmuş olmalı.</p>

  <p class="normal">— Ah! Evet, korkunç bir şey.</p>

  <p class="normal">— Anlat bakalım o zaman.</p>

  <p class="normal">— Yo, olmaz, söylediklerimin doğru olmadığını, benim deli olduğumu söylersiniz sonra.</p>

  <p class="normal">— Önemi yok! Neler oldu? Anlat bana.</p>

  <p class="normal">— Anlatacağım, ama size.</p>

  <p class="normal">Mösyö Ledru'ye yaklaştı. İki jandarma ona engel olmak istediler, ama belediye başkanı onlara bir işaret yapınca tutukluyu serbest bıraktılar.</p>

  <p class="normal">Zaten kaçmaya kalkışsa bunu başaramazdı: Fontenay-aux-Roses sakinlerinin yarısı Diane sokağına ve Grande-Rue'ye doluşmuştu.</p>

  <p class="normal">Söylediğim gibi, Jacquemin, Mösyö Ledru'ye yaklaşarak kulağına eğildi.</p>

  <p class="normal">— Söyleyin Mösyö Ledru, diye sordu kısık sesle Jacquemin, bedenden ayrılan bir kafanın konuşabileceğine inanabilir misiniz?</p>

  <p class="normal">Mösyö Ledru çığlığı andıran bir ses çıkardı ve belirgin bir şekilde sarardı.</p>

  <p class="normal">— İnanabilir misiniz buna, söyleyin, diye tekrar etti Jacquemin.</p>

  <p class="normal">Mösyö Ledru kendini zorladı.</p>

  <p class="normal">— Evet, dedi, inanırım.</p>

  <p class="normal">— Peki!.. Peki o zaman... Konuştu.</p>

  <p class="normal">— Kim?</p>

  <p class="normal">— Kafa... Jeanne'ın kafası.</p>

  <p class="normal">— Ne diyorsun sen?</p>

  <p class="normal">— Diyorum ki gözleri açıktı, diyorum ki dudakları kımıldadı, diyorum ki bana baktı, bakarken de, "Sefil" dedi bana diyorum.</p>

  <p class="normal">Yalnızca Mösyö Ledru'ye söyleme niyetinde olduğu ama herkes tarafından duyulmuş olabilecek bu sözleri dile getirirken, korkutucu bir görünüşü vardı Jacquemin'in.</p>

  <p class="normal">— İyi şaka! diye haykırdı doktor gülerek. Konuştu ha... kesik bir kafa konuştu. Güzel, çok güzel!</p>

  <p class="normal">Jacquemin arkasını döndü.</p>

  <p class="normal">— Size öyle dediğime göre, dedi.</p>

  <p class="normal">— Pekâlâ, dedi polis komiseri, cinayetin işlendiği yere gitmemiz için al bir sebep daha. Jandarmalar, tutukluyu götürün.</p>

  <p class="normal">Jacquemin kıvranarak bir çığlık attı.</p>

  <p class="normal">— Hayır, hayır, dedi, isterseniz beni parça parça doğrayın, ama gitmeyeceğim.</p>

  <p class="normal">— Gelin dostum, dedi Mösyö Ledru. Sorumlusu olduğunuzu ileri sürdüğünüz korkunç cinayeti işlediğiniz doğruysa, bu bir kefaret olacak şimdiden. Zaten, diye ekledi alçak sesle, direnmenin yararı yok; kendi isteğinizle gelmezseniz, sizi zorla götürecekler.</p>

  <p class="normal">— Peki o zaman, dedi Jacquemin, istiyorum; ama bana söz verin Mösyö Ledru.</p>

  <p class="normal">— Ne için?</p>

  <p class="normal">— Mahzende olacağımız tüm süre boyunca yanımdan ayrılmayacaksınız.</p>

  <p class="normal">— Tamam.</p>

  <p class="normal">— Elinizi tutmama izin verecek misiniz?</p>

  <p class="normal">— Evet.</p>

  <p class="normal">— Peki o zaman, dedi Jacquemin, gidelim hadi.</p>

  <p class="normal">Cebinden kareli bir mendil çıkararak ter içindeki alnını kuruladı.</p>

  <p class="normal">Sergents çıkmazına doğru yola koyuldular.</p>

  <p class="normal">Polis komiseriyle doktor önde yürüyorlar, Jacquemin ve iki jandarma onları izliyordu.</p>

  <p class="normal">Onların arkasından da Mösyö Ledru ve evinin kapısında onunla aynı anda beliren iki adam yürümekteydi.</p>

  <p class="normal">Peşlerinden ise, benim de aralarında olduğum halk, dalgalı ve uğultulu bir sel gibi akıyordu.</p>

  <p class="normal">Yaklaşık bir dakikalık bir yürüyüşün ardından Sergents çıkmazına vardık. Grande-Rue'nün solunda yer alan inişli, küçük bir sokaktı bu; iki büyük kanadı da açılan yıkık dökük, koca bir kapıyla son bulmaktaydı, bu büyük kanatların birinde küçük bir kapı daha vardı.</p>

  <p class="normal">Bu küçük kapıyı tek bir menteşe tutuyordu artık.</p>

  <p class="normal">İlk bakışta, her şey sakin görünüyordu bu evde; kapının dibinde çiçek açmış bir gül ağacı vardı ve gül ağacının yanında, taş bir sıra üzerinde, kızıl renkli iri bir kedi büyük bir mutluluk içinde kendini güneşe vermiş, ısınmaktaydı.</p>

  <p class="normal">Tüm bu insanları görüp, gürültüleri duyunca ürkerek kaçtı ve bir mahzenin hava deliğinde gözden kayboldu.</p>

  <p class="normal">Sözünü ettiğimiz kapıya gelince, Jacquemin durdu.</p>

  <p class="normal">Jandarmalar onu zorla içeri sokmak istediler.</p>

  <p class="normal">— Mösyö Ledru, dedi geriye dönerek, Mösyö Ledru, yanımdan ayrılmayacağınıza söz verdiniz bana.</p>

  <p class="normal">— Tamam, buradayım, diye cevap verdi belediye başkanı.</p>

  <p class="normal">— Kolunuzu verin, kolunuzu verin.</p>

  <p class="normal">Her an düşecekmiş gibi sendeliyordu.</p>

  <p class="normal">Mösyö Ledru yaklaştı, tutukluyu bırakmaları için iki jandarmaya bir işaret yaptı ve kolunu ona uzattı.</p>

  <p class="normal">— Ona kefilim, dedi.</p>

  <p class="normal">Belliydi ki o anda Mösyö Ledru, bir suçu cezalandırmaya çalışan belediye başkanı değil, bilinmeyenin alanını araştıran bir felsefeciydi.</p>

  <p class="normal">Tek bir farkla ki, bu tuhaf araştırmada onun rehberi bir katildi.</p>

  <p class="normal">Doktorla polis komiseri önden girdiler, ardından Mösyö Ledru ve Jacquemin, daha sonra iki jandarma ve nihayet birkaç ayrıcalıklı kişi. Bu ayrıcalıklı kişiler arasında ben de bulunuyordum, jandarmalarla daha önce tanışmış olmama borçluydum bunu, daha önce düzlükte onlarla karşılaşma ve silah ruhsatımı gösterme şerefine nail olduğumdan, artık onlar için bir yabancı değildim.</p>

  <p class="normal">Kapı, dışarıda homurdanıp duran diğer insanların üzerine kapandı.</p>

  <p class="normal">Küçük evin iç kapısına doğru ilerledik.</p>

  <p class="normal">Orada yaşanan korkunç olaya işaret edecek hiçbir şey yoktu; her şey yerli yerindeydi: Yeşil şayak yatak yüklükte duruyordu, yatağın başucunda siyah ahşap haç ve onun da üzerinde son Paskalyadan beri kurutulan bir şimşir dalı vardı. Şöminenin üzerinde balmumundan bir çocuk İsa, eskiden gümüş kaplanmış XII. Louis tarzı iki şamdanın arasındaki çiçeklerin içinde uzanmaktaydı; duvarda, siyah ahşap çerçeveler içinde, dünyanın dört bölümünü gösteren dört renkli gravür yer alıyordu.</p>

  <p class="normal">Bir masada sofra kurulmuştu ve ocakta sebzeli sığır haşlaması kaynamaktaydı; yarımı vuran bir guguklu saatin yanında bir sandık açık duruyordu.</p>

  <p class="normal">— Pekâlâ! dedi doktor, neşeli tavrıyla. Şimdiye kadar bir şey görmedim.</p>

  <p class="normal">— Sağdaki kapıdan girin, diye mırıldandı Jacquemin, boğuk bir sesle.</p>

  <p class="normal">Tutuklunun işaret ettiği yere yöneldik ve kendimizi bir tür kilerde bulduk. Kilerin bir köşesinde bir yer kapağı vardı ve bu kapağın ağzında aşağıdan gelen soluk bir ışık titreşmekteydi.</p>

  <p class="normal">— Orada, orada, diye mırıldandı Jacquemin, bir eliyle Mösyö Ledru'nün koluna yapışıp, diğer eliyle mahzenin ağzını göstererek.</p>

  <p class="normal">— Ah, ah! dedi doktor polis komiserine; yüzünde hiçbir şeye inanmadıkları için hiçbir şeyden etkilenmeyen insanlara has şu haşin gülümseme vardı. Belli ki Madam Jacquemin Üstat Adam'ın öğüdünü tutmuş.</p>

  <p class="normal">Mırıldandı:</p>

  <p class="normal">Ölürsem eğer, gömsünler beni</p>

  <p class="normal">Mahzene, orada...</p>

  <p class="normal">— Susun, diye araya girdi Jacquemin, beti benzi atmış, saçları diken diken, alnı ter içindeydi. Şarkı söylemeyin burada.</p>

  <p class="normal">Bu sesteki ifadeyle kalakalan doktor sustu.</p>

  <p class="normal">Ama neredeyse hemen ardından, merdivenin ilk basamaklarını inerken:</p>

  <p class="normal">— Bu ne böyle? diye sordu.</p>

  <p class="normal">Eğilerek, yerden geniş ağızlı bir kılıç aldı.</p>

  <p class="normal">Söylemiş olduğu gibi, Jacquemin'in 29 Temmuz 1830 günü Topçuluk Müzesi'nden aldığı iki kulplu kılıçtı bu; ağzı kana boyanmıştı.</p>

  <p class="normal">Polis komiseri kılıcı doktorun elinden aldı.</p>

  <p class="normal">— Bu kılıcı tanıyor musunuz? dedi tutukluya.</p>

  <p class="normal">— Evet, diye cevap verdi Jacquemin. Hadi, hadi, bu işi bitirelim artık.</p>

  <p class="normal">Cinayetin ilk rastlanan kanıtıydı bu.</p>

  <p class="normal">Her birimiz daha önceki sırayı takip ederek, mahzene girdik: Doktor ve polis komiseri en önde, ardından Mösyö Ledru ve Jacquemin, sonra Mösyö Ledru'nün evindeki iki kişi, sonra jandarmalar ve nihayet benim de aralarında bulunduğum ayrıcalıklılar.</p>

  <p class="normal">Yedinci basamağı indikten sonra mahzenin içini rahatça görebildim, gördüğüm bütün korkunçluğu size anlatmaya çalışacağım.</p>

  <p class="normal">İlk göze çarpan, bir fıçının yanında yatan kafasız bir cesetti; fıçının yarı açık musluğundan sızıntı halinde akan şarap, fıçı kerevetinin altında kaybolan bir derecik oluşturuyordu.</p>

  <p class="normal">Cesedin kısmen çarpık bir duruşu vardı; sanki sırtüstü dönmüş gövde bir can çekişme hareketine başlamış, ama bacaklar devamını getirememişti. Elbisesinin bir tarafı jartiyere kadar sıyrılmıştı.</p>

  <p class="normal">Kurbanın, fıçının önünde diz çöküp bir şişeyi doldurmaya başladığı sırada darbe aldığı anlaşılıyordu; şişe elinden kaymış, yanı başında yerde duruyordu.</p>

  <p class="normal">Bedenin üst tarafı bir kan gölünün içinde yüzmekteydi.</p>

  <p class="normal">Duvara dayalı bir alçı çuvalının üzerinde, kaidesinin üstünde bir büst gibi, saçların arasında kaybolmuş bir kafa görülüyor, daha doğrusu bunun bir kafa olduğu tahmin ediliyordu. Tepeden yarıya kadar, kan bir yol halinde çuvalı kırmızıya boyamıştı.</p>

  <p class="normal">Doktor ve polis komiseri cesede çoktan göz atmışlar ve merdivenin karşısında duruyorlardı.</p>

  <p class="normal">Mösyö Ledru'nün iki arkadaşı ve oraya kadar sokulmak için telaş etmiş birkaç meraklı, mahzenin ortalarında bir yerdeydi.</p>

  <p class="normal">Jacquemin merdivenin dibindeydi, son basamaktan daha ileriye götürememişlerdi onu.</p>

  <p class="normal">Jacquemin'in arkasında iki jandarma yer alıyordu.</p>

  <p class="normal">Jandarmaların arkasında ise, benim de aralarında bulunduğum ve toplu olarak merdivende duran beş-altı kişi vardı.</p>

  <p class="normal">Tüm bu iç karartıcı mekân, karşısında Jacquemin'in karısının cesedinin yattığı, şarap akıtan fıçının üzerine konmuş bir mumun titrek ve ölgün ışığıyla aydınlanmaktaydı.</p>

  <p class="normal">— Bir masa, bir sandalye, dedi polis komiseri, tutanak düzenleyelim.</p>
</body>
</html>
