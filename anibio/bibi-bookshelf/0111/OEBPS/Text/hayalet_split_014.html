<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>hayalet</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_12">-X-<br class="chapter" />
  L'Artifaille</h1>

  <p class="normal">Ya ikna olduğundan, ya da –ki bu daha muhtemel– Şövalye Lenoir gibi bir adama olumsuz bir cevap vermek kendisine zor göründüğünden doktor sustu.</p>

  <p class="normal">Doktorun sessizliği meydanı yorumculara bıraktı: Rahip Moulle ortaya atıldı.</p>

  <p class="normal">— Tüm bunlar benim sistemimi doğruluyor, dedi.</p>

  <p class="normal">— Peki sizin sisteminiz hangisi? diye sordu doktor, Mösyö Ledru ve Şövalye Lenoir'dan daha yumuşak bir hasımla polemiği sürdürmekten mutluluk duyarak.</p>

  <p class="normal">— Birisi cehennemdeki ruhlar, diğeri cennetteki ruhlarla dolu, görünmez iki dünya arasında yaşıyoruz; doğduğumuz anda biri iyi, diğeri kötü iki melek iki yanımızda yerlerini alıyor ve biri iyiliği, diğeri kötülüğü fısıldayarak tüm hayatımız boyunca bize eşlik ediyor, ölüm anımızda da üstün gelen bizi ele geçiriyor; böylece vücudumuz ya bir iblisin kurbanı ya da bir meleğin mekânı oluyor. Zavallı Solange'da iyilik meleği üstün gelmişti ve genç kurbanın sessiz dudaklarıyla size elveda diyen de oydu Ledru; İskoç hâkim tarafından mahkûm edilen haydutta ise, meydan iblise kalmıştı ve sırasıyla bir kedi biçiminde, bir kapıcı kılığında, bir iskelet görüntüsünde hâkimin yanına gelen oydu; nihayet son olayda ise, mezarların kutsallığına gösterilen korkunç saygısızlığın öcünü alan, monarşi meleğiydi ve İsa gibi o da mütevazı insanlara görünerek, krallığın gelecekteki dirilişini zavallı bir mezar bekçisine gösterdi; üstelik bu, XVIII. Louis'nin sarayının gelecekteki tüm ileri gelenleri düşsel törene şahit olmuşçasına büyük bir görkemle gerçekleşti.</p>

  <p class="normal">— Ama sayın rahip, dedi doktor, tüm sistem bir inanç üzerine kurulu.</p>

  <p class="normal">— Elbette.</p>

  <p class="normal">— Ama bu inancın, doğru olması için bir gerçeğe dayanması gerekir.</p>

  <p class="normal">— Benimki de bir gerçeğe dayanıyor zaten.</p>

  <p class="normal">— Tamamıyla güven duyduğunuz biri tarafından size anlatılan gerçek bir olaya mı?</p>

  <p class="normal">— Benim başıma gelen gerçek bir olaya.</p>

  <p class="normal">— Peki peder, olayı dinleyelim o zaman.</p>

  <p class="normal">— Seve seve. Ben, eski kralların mirasının şu bölgesinde, bugün Aisne eyaleti denilen, eski adıyla Île-de-France olan yerde doğdum; annem ve babam Villers-Cotterêts ormanının ortasında bulunan, Fleury adlı küçük bir köyde yaşıyorlardı. Ben doğmadan önce ebeveynimin, üçü erkek, ikisi kız olmak üzere beş çocuğu olmuş, hepsi de ölmüşlerdi. Bu nedenle annem bana hamile kaldığını anlayınca, bana yedi yaşıma kadar beyazlar giydireceğine dair Bakire Meryem'e vaatte bulundu, babamsa Notre-Dame-de-Liesse'e bir hac yolculuğu yapacağına ant içti.</p>

  <p class="normal">Bu iki adağa taşrada pek sık rastlanır, üstelik de aralarında doğrudan bir bağlantı vardı, çünkü beyaz Bakire'nin rengidir ve Notre-Dame-de-Liesse, Bakire Meryem'den başkası değildir.</p>

  <p class="normal">Ne yazık ki babam annemin hamileliği sırasında öldü, ama dindar bir kadın olan annem iki adağı da yerine getirmek konusunda çok kararlıydı; doğar doğmaz beni tepeden tırnağa beyazlara bürüdü ve ayağa kalkar kalkmaz da babamın adağını yerine getirmek üzere yaya olarak kutsal hac yolculuğuna çıktı.</p>

  <p class="normal">Bereket versin, Notre-Dame-de-Liesse Fleury köyüne ancak on beş-on altı fersah mesafedeydi; üç kez mola vererek annem varacağı yere ulaştı.</p>

  <p class="normal">Orada ibadetlerini yerine getirdi ve papazın eliyle verdiği gümüş bir madalyonu getirip benim boynuma astı.</p>

  <p class="normal">Bu iki adak sayesinde, gençliğimde tüm kazalardan korundum, erinlik çağıma gelince de, ya aldığım dini eğitimin sonucu olarak, ya da madalyonun etkisiyle kendimde din adamlığına eğilim hissettim, Soissons Papaz Okulu'nda eğitimimi tamamladıktan sonra 1780 yılında rahip oldum ve Etampes'a papaz yardımcısı olarak gönderildim.</p>

  <p class="normal">Tesadüf eseri, Notre-Dame'ın himayesindeki Etampes'ın dört kilisesinden birine bağlı olarak çalışmaya başladım.</p>

  <p class="normal">Bu kilise Roma döneminin ortaçağa miras bıraktığı en güzel anıtlardan biridir. Güçlü Robert tarafından kurulmuş olan kilise ancak XII. yüzyılda tamamlanmıştır, yakın zamandaki yapımı sırasında, sütunlarını kaplayan resimler ve yaldızlı süslemelerle mükemmel bir uyum içinde olan ve bu sütunların başlıklarını zenginleştiren hayran olunacak vitraylara sahiptir bugün hâlâ.</p>

  <p class="normal">Çocukken, Fransa'nın, Roma'nın bu büyük kızının yüzeyini bir kilise ormanıyla kaplamak üzere X. ve XVI. yüzyıllar arasında imanın topraktan çıkardığı ve iman Luther ile Calvin'in zehriyle yok edilerek yüreklerde ölüp gittiğinde çiçeklenmesi son bulan bu güzelim granitlere bayılıyordum.</p>

  <p class="normal">Küçükken, Saint-Jean de Soissons'un harabelerinde oynamıştım; taşlaşmış çiçeklere benzeyen tüm bu gösterişli silmelerle gözlerim bayram ederdi; öyle ki Notre-Dame d'Etampes'ı gördüğümde, talihin, daha doğrusu Tanrı'nın benim gibi bir kırlangıca böyle bir yuva vermesinden mutlu oldum; bahri kuşu olan ben böyle bir gemi bulmuştum.</p>

  <p class="normal">Bu yüzden mutlu anlarım, kilisede geçirdiğim anlardı. Beni orada alıkoyanın tamamen dini bir duygu olduğunu söylemek istemiyorum, hayır, onu boşluğa ve özgürlüğe iade etmek için boşaltma işleminin başlatıldığı hava tahliye makinesinden çıkarılan bir kuşun huzuruyla karşılaştırılabilecek bir huzur duygusuydu bu. Benim boşluğum, ana kapıdan abside kadar uzanan alandı; özgürlüğüm ise, bir mezarın üzerinde diz çökmüş ya da bir sütuna dayanmış halde iki saat boyunca hayal kurmaktı. Neyin hayalini kuruyordum? Gereksiz bir teolojik ayrıntının değil elbette; hayır, günah gününden beri insanı iki yana çekiştiren, iyi ile kötünün şu ezeli mücadelesini düşlüyordum; her güneş ışınında vitrayların üzerinde harelenerek, bazıları göksel ateşle ışıldayan şu beyaz kanatlı güzel melekleri, diğerleri cehennem alevleriyle tutuşan şu kırmızı suratlı iğrenç iblisleri. Nihayetinde Notre-Dame benim yuvamdı; orada yaşıyor, düşünüyor, dua ediyordum. Bana vermiş oldukları küçük papaz evi geçici mekânımdı; orada yemek yiyor ve yatıyordum, hepsi bu.</p>

  <p class="normal">Güzel Notre-Dame'ımdan genellikle ancak gece yarısı ya da gecenin birinde ayrılıyordum.</p>

  <p class="normal">Bunu biliyorlardı. Papaz evinde olmadığım zaman Notre-Dame'daydım. Beni orada arayıp buluyorlardı.</p>

  <p class="normal">Bu dinsel, özellikle de şiirsel tapınakta kapalı olduğum sürece dünyaya ait sesler bana kadar pek ulaşamıyordu.</p>

  <p class="normal">Yine de bu sesler arasında biri, büyük küçük, din adamı olan olmayan herkesi ilgilendirmekteydi. Etampes'ın civarı, gözü peklikte seleflerinin izini sürüyor gibi görünen, Cartouche ve Poulailler'nin bir halefinin ya da daha doğrusu bir rakibinin marifetleri yüzünden harabeye dönmüştü. Her şeye, özellikle de kiliselere saldıran bu haydutun adı l'Artifaille'dı.</p>

  <p class="normal">Bu haydutun marifetlerine daha özel bir dikkat göstermemin bir nedeni vardı, aşağı Etampes şehrinde oturan karısı, bana en devamlı biçimde günah çıkarmaya gelen kadınlardan birisiydi. Kocasının düştüğü suç batağını bir vicdan azabı gibi yaşayan ve Tanrı katında kendisinin sorumlu olduğunu sanan, dürüst ve saygıdeğer kadın, sevapları sayesinde kocasının günahkârlığını hafifletmeyi umarak, hayatını ibadet ve günah çıkarmayla geçirmekteydi.</p>

  <p class="normal">Adama gelince, size söylediğim gibi, ne Tanrı'dan ne Şeytan'dan korkan, toplumun kuruluşunun hatalı olduğunu, kendisinin onu düzeltmek için gönderildiğini ileri süren bir hayduttu; sayesinde servet dengesinin gerçekleşeceğini ve kendisinin,günün birinde ortaya çıkacağını göreceğimiz ve onun ilkesi olan mülk ortaklığını vazedecek bir tarikatın habercisi olduğunu iddia ediyordu.</p>

  <p class="normal">Yirmi sefer yakalanmış ve hapse atılmıştı; ama neredeyse her defasında, ikinci ya da üçüncü gece hücresi boş bulunmuştu. Bu kaçışların nasıl açıklanacağı bilinmediğinden, demiri kesen otu bulduğu söyleniyordu.</p>

  <p class="normal">Kısacası bu adama belli bir mucize atfedilmekteydi.</p>

  <p class="normal">Bana gelince, itiraf ederim ki bu adamı ancak, karısı bana günah çıkarmaya gelip de yaşadığı dehşeti itiraf ederek benden öğüt istediğinde düşünüyordum.</p>

  <p class="normal">Ben de bunun üzerine, takdir edersiniz ki, kocasını doğru yola döndürmek için onun üzerinde tüm etkisini kullanmasını öğütlüyordum. Ama zavallı kadının kocası üzerine etkisi çok zayıftı. Bu durumda ona kalan tek çare, ibadet yoluyla şu ezeli Tanrı lütfunu dilemekti.</p>

  <p class="normal">1783 yılının Paskalya Yortusu yaklaşıyordu. Perşembeyi kutsal cumaya bağlayan geceydi. Perşembe günü çok fazla insan günah çıkarmıştı, akşam saat sekize doğru öyle yorgun düşmüştüm ki günah çıkarma bölmesinde uyuyakalmıştım.</p>

  <p class="normal">Ayin eşyalarına bakan rahip beni uyurken görmüş, ama alışkanlıklarıma aşina olduğu ve kilisenin küçük kapısının bir anahtarını üzerimde taşıdığımı bildiği için beni uyandırmayı düşünmemişti bile: O akşam başıma gelen, daha önce yüz kere olmuştu.</p>

  <p class="normal">Böylece uyurken, uykumun arasında ikili bir gürültü işitir gibi oldum.</p>

  <p class="normal">Biri, gece yarısını vuran tunç gongun çıkardığı titreşimdi.</p>

  <p class="normal">Diğeri ise, adımların döşeme taşlarında yarattığı çıtırtılardı.</p>

  <p class="normal">Gözlerimi açtım ve tam günah çıkarma bölmesinden çıkmaya hazırlanırken pencerelerden birinin vitraylarından sızan ay ışığı huzmesinin altında bir adamın geçtiğini görür gibi oldum.</p>

  <p class="normal">Bu adam ihtiyatla, attığı her adımda etrafına bakınarak yürüdüğünden, onun ne yardımcılardan biri, ne kilise hizmetlisi, ne kilise şarkıcısı ne de bir kilise müdavimi olduğunu anladım, orada kötü niyetle bulunan, davetsiz bir misafirdi bu.</p>

  <p class="normal">Gece ziyaretçisi koro yerine doğru yöneldi. Oraya varınca durdu, kısa bir an sonra, bir çakmaktaşının üstünde demirin sert darbe sesini işittim; bir kıvılcımın çıktığını, bir parça kavın tutuştuğunu ve bir kibritin gezinen alevinin sunağın üzerine konmuş bir mumun ucunda durup kaldığını gördüm.</p>

  <p class="normal">Bu mumun ölgün ışığında, belinde iki tabanca ve bir hançer taşıyan, korkunç olmaktan çok alaycı bir surata sahip olan ve mumun aydınlattığı tüm alana araştırıcı gözlerle bakıp bu araştırma sonucunda tamamen rahatlamış görünen, orta boylu bir adam görebildim.</p>

  <p class="normal">Sonunda cebinden bir anahtar destesi değil ama bu anahtarların işlevini gören ve maymuncuk denilen şu aletlerden bir deste çıkardı; bu aletler adını kuşkusuz, tüm şifrelerin anahtarına sahip olmakla övünen şu ünlü Rossignol'den<sup class="calibre2"><a href="../Text/hayalet_split_020.html#footnote-600-4" id="footnote-600-4-backlink">[4]</a></sup> almaktaydı. Bu aletlerden birinin yardımıyla kutsal kâse dolabını açtı ve içinden önce eski gümüşten eşsiz bir kupa olan ve II. Henri döneminde hakkedilen kutsal kâseyi, ardından da şehre Marie-Antoinette tarafından verilmiş olan som bir kutsal ekmek kabını ve nihayet yaldızlı gümüşten iki şarap sürahisini çıkardı.</p>

  <p class="normal">Kutsal kâse dolabında bunlardan başka bir şey bulunmadığı için özenle dolabı kapadı ve sunağın altındaki kutsal emanet sandığını açmak için diz çöktü.</p>

  <p class="normal">Sunağın altında, altın ve elmas bir taç ve tümüyle değerli taşlarla işlenmiş bir elbise taşıyan balmumundan bir Meryem heykelciği vardı.</p>

  <p class="normal">Beş dakika sonunda, hırsızın isteseydi zaten cam kenarlarını kırabileceği kutsal emanet sandığı, tıpkı kutsal kâse dolabı gibi uydurulan bir anahtarla açılmıştı; hırsız, elbiseyle tacı, kutsal ekmek kabının, şarap sürahilerinin ve kutsal kâsenin yanına eklemeye hazırlanırken, böyle bir hırsızlığı engelleme isteğiyle günah çıkarma bölmesinden çıktım ve sunağa doğru ilerledim.</p>

  <p class="normal">Kapıyı açarken çıkardığım gürültü hırsızın arkasına dönmesine yol açtı. Benden tarafa eğildi ve kilisenin karanlık derinliklerini görmeye çalıştı; ama günah çıkarma bölmesi ışığın erişim alanının dışındaydı, beni ancak mumun titrek aleviyle aydınlanan dairenin içine girdiğimde gerçek anlamda gördü.</p>

  <p class="normal">Bir insan görünce, hırsız sunağa yaslandı ve belinden bir tabanca çıkararak bana doğrulttu.</p>

  <p class="normal">Ama uzun siyah giysimden, benim imandan başka kalkanı, sözden başka silahı olmayan, sadece zararsız ve basit bir rahip olduğumu anladı.</p>

  <p class="normal">Bana yöneltilmiş tabanca tehdidine rağmen, sunağın basamaklarına kadar ilerledim. Eğer bana ateş ederse ya tabancanın tutukluk yapacağı ya da kurşunun yolunu şaşıracağı duygusu içindeydim; elim madalyonumun üstündeydi ve kendimi tepeden tırnağa Bakire Meryem'in kutsal aşkıyla sarmalanmış hissediyordum.</p>

  <p class="normal">Zavallı papaz yardımcısının bu sakinliği haydutu duygulandırmıştı sanki.</p>

  <p class="normal">— Ne istiyorsunuz? dedi, güvenli çıkmasına çalıştığı bir sesle.</p>

  <p class="normal">— Siz l'Artifaille mısınız? dedim.</p>

  <p class="normal">— Elbette! diye cevap verdi, bir kiliseye tek başına girmeye benden başka kim cesaret edebilirdi ki?</p>

  <p class="normal">— Zavallı kaşarlanmış günahkâr, cürmünle gururlanıyorsun, dedim, oynadığın bu oyunda sırf canını değil ruhunu da yitirdiğini anlamıyor musun?</p>

  <p class="normal">— Adam sen de! Canımı daha önce yüz kere kurtardım, gerekirse yine kurtarırım, ruhuma gelince...</p>

  <p class="normal">— Eee, peki ya ruhuna gelince?</p>

  <p class="normal">— Bu iş karımı ilgilendiriyor: Karım iki kişilik erdem sahibi, kendisininkiyle birlikte benim ruhumu da kurtaracak.</p>

  <p class="normal">— Haklısınız, karınız erdemli bir kadın dostum ve işlemekte olduğunuz suçu öğrenseydi kuşkusuz acıdan ölürdü.</p>

  <p class="normal">— Oh! Oh! Zavallı karımın acıdan öleceğine inanıyor musunuz?</p>

  <p class="normal">— Bundan eminim.</p>

  <p class="normal">— Bak hele! Demek dul kalacağım, diye sözünü sürdürdü haydut, kahkahadan kırılır ve ellerini kutsal kaplara uzatırken.</p>

  <p class="normal">Ama ben sunağın üç basamağını çıkarak kolunu tuttum.</p>

  <p class="normal">— Hayır, dedim, çünkü bu günahı işlemeyeceksiniz.</p>

  <p class="normal">— Peki kim bana engel olacak?</p>

  <p class="normal">— Ben.</p>

  <p class="normal">— Güç kullanarak mı?</p>

  <p class="normal">— Hayır, ikna yoluyla. Tanrı, insani bir şey olan gücü değil, tanrısal bir erdem olan iknayı kullanmaları için yolladı papazlarını yeryüzüne. Dostum, başka kaplar edinebilecek olan kilise için değil, günahınızı telafi edemeyecek olan sizin için önemli bu. Bu günahı işlemeyeceksiniz dostum!</p>

  <p class="normal">— Bak hele! Ama siz bunun ilk olduğunu mu sanıyorsunuz, yürekli dostum?</p>

  <p class="normal">— Hayır, biliyorum ki bu onuncu, yirminci, otuzuncu belki; ama ne önemi var? Şu ana kadar gözleriniz kapalıydı, bu akşam tekrar açılacak, hepsi bu. Aziz Etienne'i taşlayanların harmanilerini tutan Şaul adlı birinden söz edildiğini duymadınız mı hiç? İşte bu adamın gözlerine, kendisinin de dediği gibi perde inmişti; bir gün gözündeki perde kalktı ve görmeye başladı, bu adam Aziz Pavlus oldu. Evet, Aziz Pavlus... Büyük, ünlü Aziz Pavlus.</p>

  <p class="normal">— Söylesenize bana sayın rahip, Aziz Pavlus asılmamış mıydı peki?</p>

  <p class="normal">— Evet.</p>

  <p class="normal">— İyi ya! Gözünün açılması ne işe yaradı?</p>

  <p class="normal">— Selametin bazen ölümde olduğuna inanmasına yaradı. Bugün Aziz Pavlus yeryüzünde saygı duyulan bir ad bıraktı ve cennetteki ebedi mutluluğu yaşıyor.</p>

  <p class="normal">— Aziz Pavlus'un kaç yaşında gözü açıldı?</p>

  <p class="normal">— Otuz beş yaşında.</p>

  <p class="normal">— Ben o yaşı geçtim, kırk yaşındayım.</p>

  <p class="normal">— Tövbe etmek için asla geç sayılmaz. Çarmıhın üstünde, İsa kötü hırsıza<sup class="calibre2"><a href="../Text/hayalet_split_020.html#footnote-600-5" id="footnote-600-5-backlink">[5]</a></sup> şöyle diyordu: Bir dua kelimesi söyle, seni kurtarayım.</p>

  <p class="normal">— Bak hele! Gümüş takımlarına çok önem veriyorsun demek ki! dedi haydut bana bakarak.</p>

  <p class="normal">— Hayır. Kurtarmak istediğim ruhuna önem veriyorum.</p>

  <p class="normal">— Benim ruhuma ha! Bana bunu yutturacağını mı sanıyorsun? Bu senin pek umurunda sanki.</p>

  <p class="normal">— Önem verdiğim şeyin senin ruhun olduğunu sana kanıtlamamı ister misin? dedim.</p>

  <p class="normal">— Evet, kanıtla bakalım, memnun olurum.</p>

  <p class="normal">— Bu geceki hırsızlıktan ne kadar kazanmayı umuyorsun?</p>

  <p class="normal">— Eh! dedi haydut, şarap sürahilerine, kutsal kâseye, kutsal ekmek kabına ve Bakire'nin elbisesine hoşnutlukla bakarak. Bin ekü.</p>

  <p class="normal">— Bin ekü mü?</p>

  <p class="normal">— Bu fiyatın iki katı edeceklerini biliyorum; ama en azından tutarın üçte ikisini gözden çıkarmak gerekecek, bu lanet olası Yahudiler öyle kazıkçı ki!</p>

  <p class="normal">— Bana gel.</p>

  <p class="normal">— Sana mı?</p>

  <p class="normal">— Evet, bana, papaz evine. Bin frank kadar bir param var, onu sana vereceğim.</p>

  <p class="normal">— Peki diğer iki bin?</p>

  <p class="normal">— Diğer iki bin mi? Sana söz veriyorum, rahip sözü, memleketime gideceğim; annemin bir mülkü var, üç-dört dönüm toprak satıp öbür iki bini toparlayacak ve sana vereceğim.</p>

  <p class="normal">— Tabii ya, bana bir randevu verip beni bir tuzağa düşürmek için değil mi?</p>

  <p class="normal">— Sana söylediğime inanmıyor musun? dedim, elimi ona doğru uzatarak.</p>

  <p class="normal">— Doğru, sana inanmıyorum, dedi karamsar bir havayla. Peki annen zengin mi bari?</p>

  <p class="normal">— Annem yoksul.</p>

  <p class="normal">— Öyleyse varını yoğunu yitirecek desene.</p>

  <p class="normal">— Onun yıkımı pahasına belki de bir ruhu kurtaracağımı söylediğimde bana hayır dua edecek. Üstelik hiçbir şeyi kalmazsa, gelir benimle oturur, iki kişiyi her zaman geçindirebilirim ben.</p>

  <p class="normal">— Kabul ediyorum, dedi; hadi sana gidelim.</p>

  <p class="normal">— Tamam, ama bekle.</p>

  <p class="normal">— Neyi?</p>

  <p class="normal">— Aldığın eşyaları kutsal kâse dolabına geri koy, dolabı kilitle, bu sana mutluluk getirecektir.</p>

  <p class="normal">Kendisine rağmen imanın nüfuz ettiği bir insanınkiler gibi, haydutun kaşları çatıldı. Kutsal kapları tekrar dolaba yerleştirdi ve dolabı kapadı.</p>

  <p class="normal">— Gel, dedi.</p>

  <p class="normal">— Önce haç çıkar, dedim.</p>

  <p class="normal">Alaycı bir biçimde gülmeye çalıştı, ama gülüşü kendiliğinden yarıda kaldı.</p>

  <p class="normal">Sonra haç çıkardı.</p>

  <p class="normal">— Şimdi beni takip et, dedim.</p>

  <p class="normal">Küçük kapıdan çıktık, beş dakika geçmeden benim evime vardık.</p>

  <p class="normal">Ne kadar kısa olursa olsun, yol boyunca haydut son derece kaygılı görünmüştü, etrafına bakınıyor ve onu bir tuzağa düşürmemden korkuyordu.</p>

  <p class="normal">Eve varınca, kapının yanında durdu.</p>

  <p class="normal">— Pekâlâ! Nerede şu bin frank? diye sordu.</p>

  <p class="normal">— Bekle, diye cevap verdim.</p>

  <p class="normal">Sönmekte olan ateşimle bir mum yaktım, bir dolabı açıp içinden bir çanta çıkardım.</p>

  <p class="normal">— İşte paralar, dedim.</p>

  <p class="normal">Ve çantayı ona verdim.</p>

  <p class="normal">— Peki, şu diğer iki bini ne zaman alacağım?</p>

  <p class="normal">— Altı hafta ver bana.</p>

  <p class="normal">— Tamam, sana altı hafta veriyorum.</p>

  <p class="normal">— Parayı kime teslim edeceğim?</p>

  <p class="normal">Haydut bir an düşündü.</p>

  <p class="normal">— Karıma, dedi.</p>

  <p class="normal">— Tamam.</p>

  <p class="normal">— Ama bu paranın nereden geldiğini ya da onu nasıl kazandığımı bilmeyecek.</p>

  <p class="normal">— Bilmeyecek, ne o, ne de bir başkası. Ve sen de bundan sonra, ne Notre-Dame d'Etampes'a, ne de Bakire Meryem'in himayesindeki herhangi bir kiliseye karşı bir girişimde bulunacaksın, tamam mı?</p>

  <p class="normal">— Asla!</p>

  <p class="normal">— Söz veriyor musun?</p>

  <p class="normal">— L'Artifaille sözü.</p>

  <p class="normal">— Gidebilirsin kardeşim, bir daha günah işleme.</p>

  <p class="normal">Elimle, gitmekte serbest olduğunu bildiren bir işaret yaparak ona esenlik diledim.</p>

  <p class="normal">Bir an tereddüt eder gibi göründü; sonra ihtiyatla kapıyı açarak gözden kayboldu.</p>

  <p class="normal">Dizlerimin üzerine çöktüm... ve bu adam için dua ettim.</p>

  <p class="normal">Duamı henüz bitirmemiştim ki kapıya vurulduğunu duydum.</p>

  <p class="normal">— Girin, dedim, arkama dönmeden.</p>

  <p class="normal">Biri girerken benim dua ettiğimi görünce durdu ve arkamda dikildi.</p>

  <p class="normal">Duamı bitirip de arkama dönünce, kapının yanında dimdik ve hareketsiz duran l'Artifaille'ı gördüm, çanta kolunun altındaydı.</p>

  <p class="normal">— Al, dedi, bin frankını sana iade ediyorum.</p>

  <p class="normal">— Bin frankımı mı?</p>

  <p class="normal">— Evet, öbür iki binden de seni muaf tutuyorum.</p>

  <p class="normal">— Peki bana verdiğin söz geçerli mi hâlâ?</p>

  <p class="normal">— Elbette.</p>

  <p class="normal">— Tövbe ediyorsun demek, öyle mi?</p>

  <p class="normal">— Tövbe edip etmediğimi bilmiyorum, ama senin paranı istemiyorum, hepsi bu.</p>

  <p class="normal">Çantayı büfenin kenarına koydu.</p>

  <p class="normal">Çantayı koyduktan sonra, bir şey isteyecek gibi durdu; ama bu isteği dile getirmekte zorlanıyordu, hissedilmekteydi bu.</p>

  <p class="normal">— Ne arzu ediyorsunuz? diye sordum. Söyleyin dostum. Yapmış olduğunuz iyi bir şey, daha iyisini yapmaktan utanmayın.</p>

  <p class="normal">— Bakire Meryem'e büyük bir bağlılık duyuyorsun, değil mi? diye sordu.</p>

  <p class="normal">— Öyle.</p>

  <p class="normal">— Ne kadar suçlu olursa olsun bir adamın ruhunun onun şefaatiyle ölüm saatinde kurtulabileceğine inanıyor musun peki? Eğer öyleyse, seni muaf tuttuğum o üç bin frankın yerine bana herhangi bir kutsal anmalık, bir tespih ya da bir kutsal eşya kabı ver de ölüm saatimde öpebileyim.</p>

  <p class="normal">Doğduğum gün annemin boynuma taktığı ve o günden beri hep üzerimde taşıdığım madalyonu ve altın zinciri çıkarıp hayduta verdim.</p>

  <p class="normal">Haydut dudaklarını madalyona değdirdi ve kaçıp gitti.</p>

  <p class="normal">L'Artifaille'dan söz edildiğini duymadan bir yıl geçti; başka yerde iş görmek için Etampes'dan ayrılmış olmalıydı mutlaka.</p>

  <p class="normal">Bu sırada meslektaşım Fleury papaz yardımcısından bir mektup aldım. İyi yürekli anneciğim çok hastaydı ve beni yanına çağırıyordu. İzin alıp gittim.</p>

  <p class="normal">Altı haftalık ya da iki aylık iyi bir bakım ve dualarla annem sağlığına kavuştu. Ben neşeli, o sağlıklı bir halde birbirimizden ayrıldık ve Etampes'a geri döndüm.</p>

  <p class="normal">Gelişim bir cuma akşamına rastladı; tüm şehir heyecan içindeydi. Ünlü hırsız l'Artifaille, Orléans tarafında yakalanmış ve o şehrin ceza mahkemesinde yargılanmış, hüküm giydikten sonra da asılmak üzere Etampes'a yollanmıştı; çünkü Etampes kantonu kötülüklerinin asıl sahnesi olmuştu.</p>

  <p class="normal">İnfaz o sabah gerçekleşmişti.</p>

  <p class="normal">Sokakta öğrendiğim bu oldu; ama papaz evine girince, daha başka bir şey de öğrendim: Bir gün önce sabahtan itibaren (yani l'Artifaille'ın, idam cezasının infazı için Etampes'a geldiği sırada), aşağı şehirden bir kadın, dönüp dönmediğim konusunda bilgi almak üzere on kereden fazla uğramıştı.</p>

  <p class="normal">Bu ısrar şaşırtıcı değildi. Geleceğim zamanı bildirmek için mektup yazmıştım ve her an bekleniyordum.</p>

  <p class="normal">Aşağı şehirde tek tanıdığım kişi, dul kalacak olan zavallı kadındı. Ayağımın tozuyla onun evine gitmeye karar verdim.</p>

  <p class="normal">Papaz evinden aşağı şehir bir adımlık yoldu. Saat akşamın onuydu, doğru; ama beni görme isteği bu kadar güçlü olduğuna göre ziyaretimin zavallı kadını rahatsız etmeyeceğini düşündüm.</p>

  <p class="normal">Dış mahalleye indim ve kadının evini sordum. Herkes onu erdemli biri olarak tanıdığından, kimse kocasının suçundan onu sorumlu tutmuyor, kocasının ayıbını ona mal etmiyordu.</p>

  <p class="normal">Kapıya geldim. Panjur açıktı ve pencere camından zavallı kadını yatağın ayakucunda diz çökmüş, dua ederken gördüm.</p>

  <p class="normal">Omuzlarının hareketinden, dua ederken hıçkıra hıçkıra ağladığı belli oluyordu.</p>

  <p class="normal">Kapıyı çaldım.</p>

  <p class="normal">Doğruldu ve çabucak gelip kapıyı açtı.</p>

  <p class="normal">— Ah! Sayın peder! diye haykırdı, geleceğinizi biliyordum. Kapı çaldığında gelenin siz olduğunu anladım. Ne yazık! Ne yazık! Çok geç kaldınız: Kocam günah çıkaramadan öldü.</p>

  <p class="normal">— Kötü duygular içinde mi öldü peki?</p>

  <p class="normal">— Hayır, tam tersine, eminim ki yüreğinin en derininde Hıristiyandı, ama sizden başka rahip istemediğini, sizden başkasına günah çıkarmayacağını ve size günah çıkaramazsa bir tek Bakire Meryem'e günah çıkaracağını söyledi.</p>

  <p class="normal">— Size bunu mu söyledi?</p>

  <p class="normal">— Evet, bunu söylerken de altın zincirle boynuna asılı bir Bakire madalyonunu öpüyordu; her şeyden önemlisi bu madalyonu kendisinden almamalarını ısrarla rica ediyor, onu bu madalyonla gömerlerse kötü ruhun bedenini asla ele geçiremeyeceğini iddia ediyordu.</p>

  <p class="normal">— Bütün söylediği bu mu?</p>

  <p class="normal">— Hayır. Darağacına gitmek üzere benden ayrılırken, bu akşam döneceğinizi ve döner dönmez beni görmeye geleceğinizi de söyledi, sizi bu yüzden bekliyordum işte.</p>

  <p class="normal">— Size bunu mu söyledi? dedim şaşkınlıkla.</p>

  <p class="normal">— Evet, bir de beni son bir rica için görevlendirdi.</p>

  <p class="normal">— Bana mı?</p>

  <p class="normal">— Size. Bana dedi ki, döndüğünüz zaman sizden... Tanrım! Böyle bir şeyi size söylemeye asla cüret edemem.</p>

  <p class="normal">— Söyleyin hanımefendiciğim, söyleyin.</p>

  <p class="normal">— Peki! Sizden Adalet'e<sup class="calibre2"><a href="../Text/hayalet_split_020.html#footnote-600-6" id="footnote-600-6-backlink">[6]</a></sup> gitmenizi ve naaşının altında, ruhu için beş Pater ve beş Ave okumanızı rica etmemi istedi. Beni reddetmeyeceğinizi söyledi sayın peder.</p>

  <p class="normal">— Haklı da, çünkü gideceğim.</p>

  <p class="normal">— Ah! Ne kadar iyisiniz!</p>

  <p class="normal">Ellerimi tutup öpmek istedi.</p>

  <p class="normal">Ellerimi çektim.</p>

  <p class="normal">— Hadi ama, hanımefendiciğim, dedim, cesaret!</p>

  <p class="normal">— Tanrı bana cesaret veriyor sayın peder, bu konuda şikayetim yok.</p>

  <p class="normal">— Başka bir şey istemedi mi?</p>

  <p class="normal">— Hayır.</p>

  <p class="normal">— İyi! Ruhunun huzur bulması için bir tek bu isteğin yerine gelmesi gerekiyorsa, ruhu huzur bulacak.</p>

  <p class="normal">Saat yaklaşık on buçuktu. Nisan ayının son günleriydi ve hâlâ serin bir esinti vardı. Yine de gökyüzü güzeldi, özellikle de bir ressam için, çünkü ay ufka yücelik kazandıran karanlık dalgaların oluşturduğu bir denize batıp çıkıyordu.</p>

  <p class="normal">Şehrin eski surlarının çevresini dolandım ve Paris kapısına geldim. Saat akşamın on birini geçmiş olduğundan, açık kalan tek Etampes kapısı buydu.</p>

  <p class="normal">Gezintimin varış noktası, o zamanki gibi bugün de tüm şehre hâkim açık bir alanda bulunuyordu. Yalnız bugün, o zamanlar bu alanda kurulmuş olan darağacından geriye, sadece iki kalasın birleştirdiği ve darağacını oluşturan üç direği destekleyen duvara ait üç parça kalmıştır.</p>

  <p class="normal">Etampes'tan Paris'e giderken yolun solunda ve Paris'ten Etampes'a giderken de sağında kalan bu açık alana varmak için, şehri korumak üzere ovanın ortasında tek başına dikilmiş bir nöbetçiyi andıran ileri tabya, Guinette Kulesi'nin dibinden geçmek gerekiyordu.</p>

  <p class="normal">Bu kuleyi siz biliyor olmalısınız Şövalye Lenoir, XI. Louis'nin eskiden havaya uçurmaya çalışıp da başaramadığı bu kulede patlama sonucu büyük bir gedik açılmıştır, gözbebeği olmayan kocaman bir gözün kara çukuruyla, sadece ucunu görebildiği darağacına bakar gibidir kule.</p>

  <p class="normal">Gündüzleri kargaların mekânı, geceleri ise gece kuşları ve baykuşların sarayıdır.</p>

  <p class="normal">Onların çığlıkları ve ötüşleri arasında açık alanın yolunu tuttum, dar, çetin, bozuk, kayalığa oyulmuş, çalıların arasından geçen bir yoldu bu.</p>

  <p class="normal">Korktuğumu söyleyemem. Tanrı'ya inanan, ona bel bağlayan insan hiçbir şeyden korkmamalıdır; ama heyecanlıydım.</p>

  <p class="normal">Etrafta bir tek, aşağı şehirdeki değirmenin yeknesak tiktakları, baykuşların ve gece kuşlarının çığlıkları ve rüzgârın çalılıklarda çıkardığı ıslık sesleri duyuluyordu.</p>

  <p class="normal">Ay, kara bir bulutun içine giriyor, bulutun kenarlarını beyazımtırak bir saçakla süslüyordu.</p>

  <p class="normal">Kalbim çarpmaktaydı. Görmek için geldiğim şeyi değil de beklenmedik bir şeyi görecekmişim gibi geliyordu bana. Tırmanmaya devam ediyordum.</p>

  <p class="normal">Yokuşun belli bir noktasına geldiğimde, daha önce sözünü ettiğim şu iki meşe kirişten ve üç direkten oluşan darağacının üst ucunu seçmeye başladım.</p>

  <p class="normal">İdam mahkûmlarını bağladıkları demir haçları işte bu meşe kirişlere asarlar.</p>

  <p class="normal">Rüzgârın boşlukta salladığı, bahtsız l'Artifaille'ın bedenini hareketli bir gölge gibi görüyordum.</p>

  <p class="normal">Aniden durdum; şimdi darağacını en tepesinden dibine kadar seçebiliyordum. Dört ayaklı bir hayvana benzeyen ve hareket eden biçimsiz bir kütle görmekteydim.</p>

  <p class="normal">Durdum ve bir kayanın arkasına gizlendim. Bu hayvan bir köpekten daha iri ve bir kurttan daha büyüktü.</p>

  <p class="normal">Aniden arka ayaklarının üzerinde kalktı ve bu hayvanın Platon'un iki ayaklı ve tüysüz bir hayvan, yani bir insan olarak adlandırdığı canlıdan başka bir şey olmadığını fark ettim.</p>

  <p class="normal">Dini duygularla dua etmek ya da dindışı duygularla bir günah işlemek dışında, bir insanın bu saatte bir darağacının altında ne işi olabilirdi?</p>

  <p class="normal">Her halükârda sesimi çıkarmadan beklemeye karar verdim.</p>

  <p class="normal">Bu sırada ay, onu bir an için gizlemiş olan buluttan sıyrıldı ve dosdoğru darağacını aydınlattı.</p>

  <p class="normal">Böylece adamı açık seçik görebildim, hatta yaptığı tüm hareketleri de.</p>

  <p class="normal">Bu adam yerden bir merdiven aldı ve merdiveni direklerden birine, asılmış insana en yakın olanına dayadı.</p>

  <p class="normal">Sonra merdivene tırmandı.</p>

  <p class="normal">Asılmış insanla, canlı ile ölünün bir kucaklaşma içinde karıştıkları duygusu uyandıran garip bir bütünlük oluşturdu.</p>

  <p class="normal">Aniden korkunç bir çığlık işitildi. İki bedenin sallandığını gördüm; boğuk bir sesin yardım istediğini duydum, bu ses çok geçmeden duyulmaz oldu; ardından iki bedenden birisi darağacından düştü, diğeriyse ipin ucunda sallanıyor, kollarını ve bacaklarını savuruyordu.</p>

  <p class="normal">Rezil aracın altında ne olup bittiğini kestirmem mümkün değildi; ama ister insan, ister Şeytan işi olsun, olağanüstü bir şey olmuştu, yardıma çağıran, imdat isteyen biri vardı.</p>

  <p class="normal">Öne doğru atıldım. Gördüğüm kadarıyla, asılmış olanın çırpınışı artmış gibiydi, onun altında ise, darağacından düşmüş olanın hareketsiz ve yerde yatan bedeni duruyordu.</p>

  <p class="normal">Önce canlı olana koştum. Merdivenin basamaklarını hızla tırmandım ve bıçağımla ipi kestim; asılmış olan yere düştü, ben de merdivenden aşağı atladım.</p>

  <p class="normal">Asılmış olan korkunç kasılmalar içinde yerde yuvarlanıyor, ceset ise hâlâ hareketsizliğini koruyordu.</p>

  <p class="normal">Yağlı ilmiğin zavallı adamcağızın boynunu hâlâ sıkmakta olduğunu anladım. Üstüne yatıp onu zapt ettim ve onu boğan yağlı ilmiği binbir güçlükle çözdüm.</p>

  <p class="normal">Beni bu adamla yüz yüze gelmek zorunda bırakan bu işlem sırasında, hayretle onun cellat olduğunu gördüm. Gözleri yuvalarından fırlamış, yüzü morarmış, ağzı neredeyse çarpılmıştı; solumadan çok hırıltıya benzeyen bir nefes çıkmaktaydı göğsünden.</p>

  <p class="normal">Yine de hava yavaş yavaş ciğerlerine giriyordu, havayla birlikte hayat da.</p>

  <p class="normal">Sırtını büyük bir taşa yaslamıştım; bir süre sonra kendine gelir gibi göründü, öksürdü, öksürürken başını çevirdi ve nihayet bana baktı.</p>

  <p class="normal">Şaşkınlığı, benim yaşamış olduğum şaşkınlıktan az değildi.</p>

  <p class="normal">— Aaa! Sayın peder, dedi, sizsiniz ha?</p>

  <p class="normal">— Evet, benim.</p>

  <p class="normal">— Burada ne işiniz var? diye sordu.</p>

  <p class="normal">— Ya sizin?</p>

  <p class="normal">Kafasını toplar gibi göründü. Bir daha etrafına bakındı, ama bu sefer gözleri cesedin üzerinde durdu.</p>

  <p class="normal">— Ah! dedi ayağa kalkmaya çalışarak, gidelim buradan sayın peder, Tanrı aşkına gidelim buradan.</p>

  <p class="normal">— Siz isterseniz gidin dostum, ama benim yerine getirilecek bir görevim var.</p>

  <p class="normal">— Burada mı?</p>

  <p class="normal">— Burada.</p>

  <p class="normal">— Peki nedir o görev?</p>

  <p class="normal">— Bugün sizin astığınız bu bahtsız, darağacının altına gelmemi, ruhunun selameti için beş Pater ve beş Ave okumamı istemiş.</p>

  <p class="normal">— Ruhunun selameti için mi? Ah sayın peder, bu ruhu kurtarırsanız başınıza iş alırsınız, bu adam Şeytan'ın ta kendisi.</p>

  <p class="normal">— Nasıl! Şeytan'ın ta kendisi mi?</p>

  <p class="normal">— Elbette, bana ne yaptığını görmediniz mi?</p>

  <p class="normal">— Ne diyorsunuz! Size yaptığını mı? Ne yaptı ki size?</p>

  <p class="normal">— Beni astı ya!</p>

  <p class="normal">— Sizi astı mı? Ama bana kalırsa tersine, bu üzücü hizmeti siz ona sunmuştunuz.</p>

  <p class="normal">— Evet aslında. Üstelik onu bir güzel astığımı sanıyordum. Belli ki yanılmışım. Peki ya kaçıp kurtulmak için benim darağacında olduğum andan neden yararlanmadı acaba?</p>

  <p class="normal">Cesedin yanına gidip onu hafifçe doğrulttum, sertleşmiş ve soğuktu.</p>

  <p class="normal">— Çünkü ölü, dedim.</p>

  <p class="normal">— Ölü! diye tekrarladı cellat. Ölü ha! Aman Tanrım! Bu daha da beter; kaçalım öyleyse sayın peder, canımızı kurtaralım.</p>

  <p class="normal">Ve ayağa kalktı.</p>

  <p class="normal">— Yok, yemin ederim, dedi, kalmayı tercih ediyorum, en fazla kalkar ve beni kovalar. Ama en azından siz, kutsal bir insan olduğunuz için beni korursunuz.</p>

  <p class="normal">— Dostum, dedim cellada, gözümü ona dikerek, bu meselede bir iş var. Demin, bu saatte burada ne işim olduğunu soruyordunuz bana. Şimdi de ben size soruyorum: Sizin burada ne işiniz vardı?</p>

  <p class="normal">— Aslında sayın peder, bunu size günah çıkarma sırasında söylemem lazım ya da farklı bir biçimde. Eh peki, farklı biçimde söyleyeceğim size. Ama durun...</p>

  <p class="normal">Geriye doğru bir hareket yaptı</p>

  <p class="normal">— Ne oldu?</p>

  <p class="normal">— Kımıldamıyor orada değil mi?</p>

  <p class="normal">— Hayır, rahat olun, zavallıcık tam anlamıyla ölü.</p>

  <p class="normal">— Aman! Tam anlamıyla ölü... tam anlamıyla ölü... ne önemi var! Size yine de neden buraya geldiğimi söyleyeceğim, eğer yalan söylersem beni yalanlayacak, hepsi bu.</p>

  <p class="normal">— Söyleyin.</p>

  <p class="normal">— Size söylemem gerekir ki bu zındık günah çıkarmanın lafını bile ettirmedi; sadece ara sıra şöyle diyordu: "Rahip Moulle geldi mi?" Ona, "Hayır, henüz değil" diye cevap veriliyordu. Göğüs geçiriyordu; ona bir rahip getiriliyor, o ise, "Hayır! Rahip Moulle... başkası olmaz" diyordu.</p>

  <p class="normal">— Evet, bunu biliyorum.</p>

  <p class="normal">— Guinette Kulesi'nin dibinde durdu: "Bakın bakalım" dedi bana, "Rahip Moulle'un geldiğini görüyor musunuz?" "Hayır" dedim. Ve tekrar yola koyulduk. Merdivenin altında tekrar durdu. "Rahip Moulle gelmiyor mu?" diye sordu. "Hayır dedim ya size." Aynı şeyi tekrarlayıp duran bir adamdan daha sinir bozucu bir şey olamaz. "Hadi o zaman" dedi. İpi boynuna geçirdim. Ayaklarını basamağa koydum, "Tırman" dedim. Fazla nazlanmadan tırmandı; ama merdivenin üçte ikisini çıkmıştı ki, "Durun" dedi, "Rahip Moulle'un gelip gelmediğinden emin olmalıyım." "Eh bakın bakalım" dedim, "yasak değil ya." Bunun üzerine son bir kez daha kalabalığı gözleriyle taradı, sizi görmeyince de göğüs geçirdi. İkna olduğunu ve geriye sadece infazı gerçekleştirmek kaldığını sandım; ama yaptığım hareketi gördü. "Dur" dedi. "Yine ne var?" "Boynumdaki Bakire Meryem madalyonunu öpmek istiyorum." "Ha! Bu mu?" dedim, "Çok yerinde bir davranış, öp." Ve madalyonu dudaklarına götürdüm. "Başka ne var?" diye sordum. "Bu madalyonla gömülmek istiyorum." "Hımm!" dedim, "Bana kalırsa asılandan geriye kalan ne varsa cellada aittir." "Bu beni ilgilendirmez, ben madalyonumla gömülmek istiyorum." "İstiyorum, istiyorum... Biraz abartıyorsunuz!" "İstiyorum, ne olmuş!" Sabrım taştı; tamamen hazırdı, ip boynundaydı, ipin öbür ucu da kancaya takılıydı. "Cehenneme git!" dedim. Ve onu boşluğa fırlattım. "Bakire Meryem, acıy..." İşte tüm söyleyebildiği bu oldu; ip aynı anda hem adamı, hem cümleyi boğdu. Aynı anda, ne yapılması gerektiğini bilirsiniz, ipi tuttum, omuzlarına çullandım ve hınk! hınk! İş bitti. Benden yakınmasını gerektirecek bir şey olmadı ve sizi temin ederim ki acı çekmedi.</p>

  <p class="normal">— Ama tüm bunlar bu akşam neden geldiğinizi açıklamıyor.</p>

  <p class="normal">— Ah! İşte anlatması en zor olan da bu ya.</p>

  <p class="normal">— Pekâlâ! Ben söyleyeyim size, onun madalyonunu almaya geldiniz.</p>

  <p class="normal">— Öyle olsun, evet, Şeytan beni dürttü. Kendi kendime şöyle dedim: "İyi, iyi! Sen iste; bunu söylemek çok kolay, rahat ol sen, ama gece olsun görürüz." Böylece, gece evden çıktım. Merdivenimi civarda bir yerde bırakmıştım; nerede olduğunu biliyordum. Bir gezinti yapacaktım; en uzun yoldan geri döndüm ve düzlükte kimsenin olmadığını görüp hiçbir ses duymayınca darağacına yaklaştım, merdiveni dayadım, tırmandım, asılmış adamı kendime doğru çektim, zincirini boynundan çıkardım ve...</p>

  <p class="normal">— Ve ne?</p>

  <p class="normal">— Gerçekten, ister inanın ister inanmayın. Madalyon onun boynundan ayrıldığı anda asılmış adam beni yakaladı, kafasını yağlı ilmikten çekti, kendisininkinin yerine benim kafamı geçirdi ve Tanrı inandırsın, benim onu ittiğim gibi bu sefer de o beni itti. Olan biten bu işte.</p>

  <p class="normal">— İmkânsız, yanılıyorsunuz.</p>

  <p class="normal">— Beni asılmış buldunuz mu, bulmadınız mı?</p>

  <p class="normal">— Buldum.</p>

  <p class="normal">— Daha ne! Size yemin ederim ki kendi kendimi asmadım. İşte size söyleyebileceklerimin hepsi bu.</p>

  <p class="normal">Bir an düşündüm.</p>

  <p class="normal">— Ya madalyon, diye sordum, o nerede?</p>

  <p class="normal">— Bilmem, yerde arayın, uzakta olamaz. Asılmış olduğumu anlayınca, elimden bıraktım.</p>

  <p class="normal">Ayağa kalktım ve yerde göz gezdirdim. Bir ay ışığı huzmesi, arayışıma rehberlik eder gibi madalyonun üzerine düşmekteydi.</p>

  <p class="normal">Onu yerden aldım. Zavallı l'Artifaille'ın cesedine yaklaşıp madalyonu boynuna taktım.</p>

  <p class="normal">Madalyon göğsüne değdiği anda, tüm bedeninden ürperti gibi bir şey geçti ve göğsünden tiz ve neredeyse acılı bir çığlık çıktı.</p>

  <p class="normal">Cellat geriye doğru sıçradı.</p>

  <p class="normal">Bu çığlıkla zihnim aydınlandı. Kutsal kitaplar Şeytan çıkarmalardan ve cin çarpmışların bedeninden çıkarken iblislerin attığı çığlıklardan söz ediyordu.</p>

  <p class="normal">Cellat yaprak gibi titriyordu.</p>

  <p class="normal">— Buraya gelin dostum, dedim, sakın korkmayın.</p>

  <p class="normal">Tereddüt ederek yaklaştı.</p>

  <p class="normal">— Benden ne istiyorsunuz? dedi.</p>

  <p class="normal">— İşte tekrar yerine koymanız gereken bir ceset.</p>

  <p class="normal">— Asla! Beni yine assın diye mi!</p>

  <p class="normal">— Tehlike yok dostum, sizi her konuda temin ederim.</p>

  <p class="normal">— Ama sayın peder! Sayın peder!</p>

  <p class="normal">— Gelin diyorum size.</p>

  <p class="normal">Bir adım daha attı.</p>

  <p class="normal">— Hımm! diye mırıldandı, güvenmiyorum.</p>

  <p class="normal">— Yanılıyorsunuz dostum. Beden madalyonuna kavuştuğunda korkacak hiçbir şey kalmıyor.</p>

  <p class="normal">— Neden peki?</p>

  <p class="normal">— Çünkü Şeytan'ın onun üzerinde hiçbir etkisi olmayacak. Bu madalyon onu koruyordu, siz onu aldınız; alır almaz da onu kötülüğe teşvik etmiş ve iyilik meleği tarafından uzaklaştırılmış olan kötü cin tekrar cesedin içine girdi ve bu kötü cinin marifetini gördünüz.</p>

  <p class="normal">— Öyleyse şu işittiğimiz çığlık?..</p>

  <p class="normal">— O çığlık, kurbanını elinden kaçırdığını hissettiğinde kötü cinin attığı çığlıktı.</p>

  <p class="normal">— Bak hele, dedi cellat, gerçekten de öyle olabilir.</p>

  <p class="normal">— Olan bu.</p>

  <p class="normal">— Öyleyse onu tekrar kancasına asayım.</p>

  <p class="normal">— Asın, adaletin seyrini izlemesi lazım. Cezanın tamamlanması gerek.</p>

  <p class="normal">Zavallı adam hâlâ tereddüt ediyordu.</p>

  <p class="normal">— Hiç korkmayın, dedim, sizi her konuda temin ederim.</p>

  <p class="normal">— Önemi yok, dedi cellat, gözlerinizi üzerimden ayırmayın, en ufak çığlıkta da yardımıma koşun.</p>

  <p class="normal">— Rahat olun, bana ihtiyacınız olmayacak.</p>

  <p class="normal">Cesede yaklaştı, omuzlarından tutarak yavaşça doğrulttu ve onunla konuşarak merdivene doğru çekti.</p>

  <p class="normal">— Korkma l'Artifaille, diyordu ona, madalyonunu almak için yapmıyorum bunu... Gözünüzü bizden ayırmayacaksınız, değil mi sayın peder?</p>

  <p class="normal">— Hayır dostum, rahat olun.</p>

  <p class="normal">— Madalyonunu almak için yapmıyorum bunu, diye devam etti cellat, en yatıştırıcı sesiyle. Hayır, rahat ol; mademki öyle arzu ettin, madalyonunla gömüleceksin. Haklısınız, hareket etmiyor sayın peder.</p>

  <p class="normal">— Gördünüz ya.</p>

  <p class="normal">— Madalyonunla gömüleceksin. Bu arada, sayın pederin isteği üzerine seni tekrar yerine koyacağım, çünkü, benim için, anlıyorsun ya!..</p>

  <p class="normal">— Evet, evet, dedim, gülümsemekten kendimi alamıyordum. Ama çabuk olun.</p>

  <p class="normal">— İşte oldu, dedi, tekrar kancaya takmış olduğu bedeni bırakıp, aynı anda yere atlayarak.</p>

  <p class="normal">Beden hareketsiz ve cansız bir biçimde boşlukta sallandı.</p>

  <p class="normal">Diz çöküp l'Artifaille'ın benden istediği duaları okumaya koyuldum.</p>

  <p class="normal">— Sayın peder, dedi cellat yanımda diz çökerek. Ben de tekrar edebileyim diye duaları biraz yüksek sesle ve tane tane okur musunuz?</p>

  <p class="normal">— Ne! Talihsiz adam! Duaları unuttunuz mu yoksa?</p>

  <p class="normal">— Onları hiçbir zaman öğrenmedim sanırım.</p>

  <p class="normal">Beş Pater ve beş Ave'yi okudum, cellat da duaları benim arkamdan özenle tekrarladı.</p>

  <p class="normal">Dua bitince ayağa kalktım.</p>

  <p class="normal">— L'Artifaille, dedim yüksek sesle idam mahkûmuna, ruhunun selameti için elimden ne geliyorsa yaptım, gerisi Bakire Meryem'e kalmış.</p>

  <p class="normal">— Amin! dedi arkadaşım.</p>

  <p class="normal">O sırada bir ay ışığı huzmesi, gümüş bir şelale gibi cesedi aydınlattı. Notre-Dame'da saat gece yarısını vurdu.</p>

  <p class="normal">— Hadi, dedim cellada, artık burada yapacak işimiz kalmadı.</p>

  <p class="normal">— Sayın peder, dedi zavallıcık, bana son bir iyilik yapma lütfunda bulunur muydunuz?</p>

  <p class="normal">— Neymiş o?</p>

  <p class="normal">— Bana evime kadar eşlik etmek; benimle bu yaman adam arasında sıkıca kapanmış kapımın bulunduğunu hissetmedikçe rahat edemeyeceğim.</p>

  <p class="normal">— Gelin dostum.</p>

  <p class="normal">Açık alanı terk ettik, arkadaşım her on adımda bir arkasına dönüp, asılmış adamın yerinde durup durmadığını kontrol ediyordu.</p>

  <p class="normal">Hiçbir kıpırtı olmadı.</p>

  <p class="normal">Şehre geri döndük. Dostumu evine kadar götürdüm. Işıklarını yakmasını bekledim, sonra bana veda etti, kapının aralığından teşekkür ederek kapısını kapattı. Bedenen ve zihnen huzur içinde evime döndüm.</p>

  <p class="normal">Ertesi gün uyandığımda, hırsızın karısının yemek odamda beni beklediğini söylediler.</p>

  <p class="normal">Yüzünde huzurlu ve neredeyse neşeli bir ifade vardı.</p>

  <p class="normal">— Sayın peder, dedi, size teşekkür etmeye geldim, dün Notre-Dame'da saat gece yarısını vururken kocam bana göründü ve şöyle dedi: "Yarın sabah, Rahip Moulle'u görmeye git, onun ve Bakire Meryem'in sayesinde ruhumun kurtulduğunu söyle ona."</p>
</body>
</html>
