<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>hayalet</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_14">-XII-<br class="chapter" />
  Karpat Dağları</h1>

  <p class="normal">— Ben Polonyalıyım, Sandomir'de doğdum, yani efsanelerin dini dogmalara dönüştüğü, aile geleneklerimize İncil'e olduğu kadar, belki daha da fazla inandığımız bir memlekette... Hayaleti olmayan tek bir şatomuz, aşina olduğu bir perisi olmayan tek bir kulübemiz yoktur. Yoksulun evinde olduğu gibi varlıklının da evinde, kulübede olduğu gibi şatoda da, dost ilke kadar düşman ilke de kabul edilir. Bazen bu iki ilke mücadeleye girer ve çatışırlar. Bu durumda, koridorlarda öyle esrarlı gürültüler kopar, eski kulelerden öyle korkunç çığlıklar gelir, duvarlarda öyle ürkütücü sarsıntılar olur ki, insanlar şatodan da, kulübeden de kaçarlar, köylüsü olsun, soylusu olsun kiliseye koşup, bizi huzursuz eden şeytanlara karşı yegâne koruyucular olan kutsanmış haça ya da kutsal anmalıklara sarılır.</p>

  <p class="normal">Ama burada da daha korkunç, daha çetin, daha acımasız iki ilke karşı karşıyadır: Zorbalık ve özgürlük.</p>

  <p class="normal">1825 yılı, Rusya ile Polonya arasında, genellikle bir ailenin tüm kanının tükenmesi gibi, bir halkın tüm kanının tükendiğini düşündürebilecek şu çatışmalardan birine sahne oldu.</p>

  <p class="normal">Babam ve iki erkek kardeşim yeni çara başkaldırmışlar ve daima alt edilmiş, daima tekrar ayağa kalkmasını bilmiş olan Polonya bağımsızlık hareketinin saflarında yer almışlardı.</p>

  <p class="normal">Bir gün küçük erkek kardeşimin öldürüldüğünü öğrendim; bir başka gün büyük erkek kardeşimin ölümcül bir yara aldığını bildirdiler; durmadan yaklaşmakta olan top seslerini dehşet içinde dinlediğim bir günün sonunda, babamın, kumandasındaki üç bin adamdan artakalan yüz kadar atlıyla çıkageldiğini gördüm.</p>

  <p class="normal">Babam, yıkımının altında gömülmek niyetiyle şatomuza kapanmıştı.</p>

  <p class="normal">Kendisi adına hiçbir şeyden korkmayan babam benim için kaygılanmaktaydı. Sahiden de babam için ölümden başkası söz konusu değildi, çünkü düşmanlarının eline canlı olarak geçmeyeceğinden çok emindi; ama benim için kölelik, onurumun kırılması, utanç söz konusuydu.</p>

  <p class="normal">Babam, kalan yüz adamından on tanesini seçti, kâhyayı çağırdı, sahip olduğumuz tüm altın ve mücevherleri ona teslim etti; Polonya'nın ikinci paylaşımı sırasında neredeyse çocuk olan annemin Karpat Dağları'nın ortasındaki Sahastru Manastırı'nda erişilmez bir sığınak bulduğunu hatırlayarak, anneye konuksever davranan manastırın, kuşkusuz kızına karşı daha az konuksever olmayacağı düşüncesiyle, kâhyaya beni o manastıra götürmesi talimatını verdi.</p>

  <p class="normal">Babamın bana olan büyük sevgisine rağmen vedalaşmamız uzun sürmedi. Ruslar ertesi gün şatonun çok yakınında olacaklardı kuşkusuz. Kaybedilecek zaman yoktu yani.</p>

  <p class="normal">Kardeşlerimle ava giderken giyme alışkanlığında olduğum uzun bir binici eteğini alelacele üzerime geçirdim. Ahırdaki en güvenilir atı benim için eyerlediler, babam Tula işçiliğinin şaheseri olan kendi tabancalarını eyerimin kuburluklarına soktu, beni öptü ve yola çıkma emri verdi.</p>

  <p class="normal">Gece ve bir sonraki tüm gün boyunca, Vistül'e dökülen şu adsız dere boylarını takip ederek yirmi fersah yol gittik. Geride bırakılan bu ilk etap, bizi Rusların erişebileceği alanının dışına çıkarmıştı.</p>

  <p class="normal">Güneşin son ışıklarında Karpat Dağları'nın karlı doruklarının parıldadığını görmüştük. Ertesi günün sonuna doğru dağların eteğine vardık; nihayet üçüncü günün sabahında boğazlarından birini geçmeye başladık.</p>

  <p class="normal">Bizim Karpatlar'ımız sizin Batı'nın uygarlaşmış dağlarına hiç benzemez. Doğa tuhaf ve görkemli neye sahipse, hepsini tüm haşmeti ile gözler önüne serer. Sürekli karlarla kaplı fırtınalı dorukları bulutların arasında kaybolur; geniş köknar ormanları denize benzeyen göllerin ayna gibi yüzeyine eğilir; bu göllerden tek bir sandal geçmemiş, onların gökyüzünün maviliği gibi derin, billursu sularını hiçbir balıkçı ağı bulandırmamıştır; insan sesi orada kırk yılda bir duyulur, vahşi hayvan çığlıklarının karşılık verdiği bir Moldavya ezgisidir bu: Ezgi ve çığlıklar, basit bir uğultu sayesinde kendi varoluşunun farkına vardığı için tam bir şaşkınlığa düşen münzevi bir yankı yaratacaktır. Kilometreler boyunca, yalnızlığın her adımda gözlerimizin önüne serdiği ve zihnimizde şaşkınlıkla hayranlığın yer değiştirdiği şu beklenmedik güzelliklerle kesilen karanlık orman kubbesi altında yol alınır. Orada tehlike her yerdedir ve binbir farklı tehlike söz konusudur; ama insan korkmaya vakit bulamaz, bu tehlikeler öyle yücedir ki. Bunlar kâh izlediğiniz patikayı, vahşi hayvanın ve onun izini süren avcının geçişiyle açılmış dar patikayı kayadan kayaya sıçrayarak bir anda kaplayan, buzların erimesiyle oluşan ani çağlayanlar; kâh topraktan ayrılan ve bir deprem gürültüsüne benzer korkunç bir çatırtıyla devrilen, zamanın aşındırdığı ağaçlar; kâh ortasından ateşten bir yılana benzer şimşeğin fışkırdığı, uzadığı ve kıvrılıp büküldüğü görülen bulutlarla sizi sarmalayan kasırgalardır.</p>

  <p class="normal">Sonra, Alpler'dekine benzer bu dorukların ardından, bu ilkel ormanların ardından, nasıl kocaman dağlar gördüyseniz, nasıl uçsuz bucaksız korular gördüyseniz, dalgaları ve fırtınalarıyla gerçek bir deniz, manzaranın sınırsız bir ufukta yitip gittiği çorak ve tümseklerle kaplı bozkırlar olan uçsuz bucaksız düzlükler görürsünüz; artık sizi saran dehşet değil, içinizi kaplayan hüzündür söz konusu olan; hiçbir şeyin avutamadığı büyük ve derin bir melankolidir bu¸ çünkü yörenin sunduğu görüntü göz alabildiğine aynıdır. Benzer bayırları yirmi defa iner çıkar, boş yere belirlenmiş bir yol ararsınız: Issızlıkların ortasında kendi yalnızlığınızda kaybolduğunuzu görerek, doğada tek başınıza olduğunuzu sanırsınız ve melankoliniz bir yıkıntı hissine dönüşür; sahiden de yürüyüş sizi hiçbir yere ulaştırmayacak ve yararsız bir işe dönüşmüş gibidir; ne bir köye, ne bir şatoya, ne bir kulübeye rastlarsınız, insan yerleşiminden eser yoktur; yalnız bazen bu iç karartıcı manzaraya eklenen fazladan bir hüzün gibi, dar bir vadinin dibinde uyuklayan, başka bir Ölü Deniz'e benzer, sazsız, çalısız küçük bir göl, yeşil sularıyla önünüzü kesiverir, siz yaklaşınca bu sulardan uzun ve uyumsuz çığlıklar atan bazı su kuşları havalanır. Sonra kıvrılarak ilerlersiniz; önünüzdeki tepeye tırmanır, başka bir vadiye iner, başka bir tepeye tırmanırsınız ve bu, giderek yüksekliği azalan dalgalı dağ zincirinin sonuna gelinceye kadar devam eder.</p>

  <p class="normal">Ama bu dağ zinciri sona erince, güneye doğru kıvrılırsanız, manzara tekrar görkemli hale gelir ve daha yüksek, resmedilmeye daha layık, daha zengin görünüşlü başka bir dağ zinciri görürsünüz; bu dağ zinciri tamamen ormanlarla kaplıdır, her adımda derelerle kesilir: Gölge ve suyla birlikte manzarada hayat yeniden başlar; bir keşişhanenin çanı işitilir; bir kervanın bir dağ yamacında yılan gibi kıvrılarak yol aldığı görülür. Nihayet güneşin son ışıklarında, birbirlerine sokulmuş beyaz kuşlar sürüsü gibi, sanki bir gece saldırısından korunmak üzere bir araya toplanmış bir köyün evleri seçilir; çünkü hayatla birlikte tehlike de geri gelmiştir ve geçilen ilk dağlardaki gibi korkulması gereken ayılar ve kurt sürüleri değildir artık, Moldavyalı haydut çeteleriyle savaşmak gerekmektedir.</p>

  <p class="normal">Bu arada yaklaşıyorduk. On günlük yürüyüş kazasız belasız atlatılmıştı. Boyu tüm bu dev ailesininkini aşan Pion Dağı'nın doruğunu şimdiden görebiliyorduk. Gittiğim Sahastru Manastırı, bu dağın güney yamacındaydı. Üç gün daha yol almış ve nihayet oraya varmıştık.</p>

  <p class="normal">Temmuz ayının son günleriydi, gündüz hava çok sıcaktı, saat dörde doğru benzersiz bir keyifle akşamın ilk serinliğini solumaya başlamıştık. Harabe halindeki Niantzo kulelerini geçmiş, dağların arasındaki açıklıklardan seçmeye başladığımız bir ovaya doğru iniyorduk. Bulunduğumuz yerden, kıyıları kırmızı çiçekler ve beyaz çançiçekleriyle bezenmiş Bistriza'nın akışını gözlerimizle takip edebiliyorduk. Dibinde henüz sadece bir sel olan nehrin aktığı bir uçurumun kıyısından yol alıyorduk. Atlarımızın kapladığı genişlik iki kişi yan yana ilerlememize ancak izin veriyordu.</p>

  <p class="normal">Rehberimiz atının üzerinde yana yatmış, önümüzden gidiyor, yeknesak bir sesle şarkı söylüyordu, ben de bu şarkının sözlerini tuhaf bir ilgiyle dinliyordum.</p>

  <p class="normal">Şarkıcı aynı zamanda şairdi. Ezgiye gelince, size onu tüm vahşi hüznü, tüm karamsar sadeliği içinde tekrarlamak için şu dağ adamlarından biri olmak gerekir.</p>

  <p class="normal">İşte şarkının sözleri:</p>

  <p class="normal">Nice savaşçı kanının aktığı</p>

  <p class="normal">Stavila bataklığında,</p>

  <p class="normal">Gördünüz mü şu cesedi orada?</p>

  <p class="normal">Bu bir İllyria oğlu değil asla;</p>

  <p class="normal">Öfke saçan bir eşkıya,</p>

  <p class="normal">Kandırarak tatlı Meryem'i,</p>

  <p class="normal">Öldürdü, aldattı, yaktı her şeyi.</p>

  <p class="normal">Eşkıyanın kalbine kurşun</p>

  <p class="normal">Girdi kasırga gibi.</p>

  <p class="normal">Bir de yatağan saplı boğazına.</p>

  <p class="normal">Ama üç gün oluyor ey gizem!</p>

  <p class="normal">Altında tasalı ve yalnız çamın,</p>

  <p class="normal">Suluyor ılık kanı toprağı</p>

  <p class="normal">Ve karartıyor solgun Ovigan'ı.</p>

  <p class="normal">Mavi gözleri ışıldadı sonsuzluğa,</p>

  <p class="normal">Kaçalım hepimiz, vah ki</p>

  <p class="normal">Kim gelirse bataklığa, onun yanına.</p>

  <p class="normal">Bir vampir bu! Vahşi kurt bile</p>

  <p class="normal">Kaçıyor kokuşmuş cesetten öte,</p>

  <p class="normal">Ve çıplak dağın tepesinde</p>

  <p class="normal">Kaçtı akbaba, oysa tapar ölüme.</p>

  <p class="normal">Aniden bir silah sesi duyuldu ve bir kurşun vınladı. Şarkı kesildi ve ölümcül yara alan rehber uçurumun dibine yuvarlandı, atıysa efendisinin kaybolduğu uçurumun dibine doğru zeki başını uzatmış, titreyerek duruyordu.</p>

  <p class="normal">Aynı anda büyük bir çığlık yükseldi, dağın yamacında otuz kadar haydutun dikildiğini gördük; etrafımız tamamıyla sarılmıştı.</p>

  <p class="normal">Herkes silahına sarıldı, bana eşlik edenler çatışmalara alışık eski askerler olduğundan, hazırlıksız yakalanmış olmalarına rağmen sinmediler ve karşılık verdiler; ben bile örnek bir davranış sergileyerek bir tabanca kaptım ve durumun elverişsizliğini hissedip, "İleri!" diye bağırdım, dürttüğüm atım ova yönüne doğru atıldı.</p>

  <p class="normal">Ama işimiz dağlılarlaydı, gerçek uçurum şeytanları gibi kayadan kayaya sıçrıyor, sıçrarken de yamacımızın üzerinde aldıkları konumu hiç bozmadan ateş ediyorlardı.</p>

  <p class="normal">Zaten bizim manevramızı öngörmüşlerdi. Yolun genişlediği, dağın yaylaya açıldığı bir yerde, on kadar atlının başında genç birisi bizi bekliyordu; bizi görünce atlarını dörtnala sürüp önümüzü kestiler, bu arada bizi takip edenler de dağın yamacından aşağı inerek geri dönüş yolumuzu tıkadılar, dört bir taraftan sarılmıştık.</p>

  <p class="normal">Durum vahimdi, yine de çocukluğumdan beri savaş sahnelerine alışık olduğum için, tek bir ayrıntıyı atlamaksızın durumu gözden geçirebildim.</p>

  <p class="normal">Koyun postlarına bürünmüş bu adamların hepsinin kafasında doğal çiçeklerle bezenmiş, Macarlarınkine benzer geniş, yuvarlak şapkalar vardı. Her biri elinde, ateş ettikten sonra vahşi çığlıklar atarak salladığı uzun bir Türk tüfeği taşıyordu, bellerindeyse kıvrık bir kılıç ve bir çift tabanca vardı.</p>

  <p class="normal">Reislerine gelince, soluk yüzlü, siyah çekik gözlü, kıvırcık saçları omuzlarına düşen, en fazla yirmi iki yaşında bir delikanlıydı. Kıyafeti kürklerle süslenmiş, sırmalı ve ipekli bir kuşakla beli sıkılmış bir Moldav giysisiydi. Elinde kıvrık bir kılıç parıldamakta, belinde ise dört tabanca ışıl ışıl yanmaktaydı. Çatışma sırasında insan diline ait gibi görünmeyen boğuk ve anlaşılmaz çığlıklar atıyordu; ama bu çığlıklar onun isteklerini ifade ediyordu yine de, çünkü bu çığlıklara adamları itaat etmekteydi, kâh askerlerimizin açtığı ateşten sakınmak için yere yüzükoyun kapaklanıyor, kâh kendileri ateş açmak için tekrar doğruluyorlar, böylece hâlâ ayakta olanları yere seriyor, yaralıların işini bitiriyor ve nihayetinde çatışmayı katliama dönüştürüyorlardı.</p>

  <p class="normal">Beni savunanların üçte ikisinin birbiri ardından yere düştüğünü görmüştüm. Ayakta kalan dört kişi beni çevrelemişlerdi, elde edemeyeceklerinden emin oldukları için aman dilemiyorlar ve tek bir şeyi, postu kolay kolay kaptırmamayı düşünüyorlardı.</p>

  <p class="normal">Genç reis, kılıcının ucunu bize doğru uzatarak diğerlerinden daha anlamlı bir çığlık attı. Kuşkusuz bu emir, bu son grubu bir ateş çemberine almaya ve hepimize birden kurşun yağdırmaya yönelikti, çünkü uzun Moldav tüfekleri aynı hareketle doğrultuldu. Son saatimizin gelip çattığını anladım. Son bir yakarışla gözlerimi ve ellerimi gökyüzüne kaldırdım ve ölümü bekledim.</p>

  <p class="normal">O sırada genç bir adamın, indiğini değil ama hızla atıldığını, kayadan kayaya sıçradığını gördüm, adam tüm bu sahneye hâkim bir taşın üzerinde durdu, kaidesinin üzerindeki bir heykele benziyordu, elini savaş alanına doğru uzatarak şu tek kelimeyi etti:</p>

  <p class="normal">— Yeter!</p>

  <p class="normal">Bu ses üzerine tüm gözler yukarı kalktı, hepsi bu yeni efendiye itaat eder gibi göründü. Tek bir haydut tüfeğini tekrar omzuna dayadı ve ateş etti.</p>

  <p class="normal">Adamlarımızdan biri bir çığlık kopardı: Kurşun sol kolunu kırmıştı.</p>

  <p class="normal">Hemen geriye dönerek kendisini yaralamış olan adamın üzerine çullanmaya niyetlendi, ama atının daha dört adım atmasına kalmadan, başlarımızın üzerinde bir şimşek çaktı ve asi haydut, kafası bir kurşunla parçalanmış halde yere yuvarlandı.</p>

  <p class="normal">Bunca heyecan yüzünden gücüm tükenmişti, bayıldım.</p>

  <p class="normal">Kendime geldiğimde, başım, belimi saran beyaz ve yüzüklerle kaplı elinden başka hiçbir yerini göremediğim bir adamın dizlerinde, otların üzerinde yatmaktaydım; önümdeyse kılıcı bir kolunun altında, kollarını kavuşturmuş halde, bize karşı saldırıyı yönetmiş olan Moldavyalı genç reis ayakta durmaktaydı.</p>

  <p class="normal">— Kostaki, diyordu beni tutan adam, bir üstünlük havasıyla ve Fransızca konuşarak, hemen şu anda adamlarınızı geri çekecek ve bu genç bayanın bakımını bana bırakacaksınız.</p>

  <p class="normal">— Ağabeyciğim, ağabeyciğim, diye karşılık verdi bu sözlerin yöneltildiği kişi; kendini zor zapt ediyormuş gibiydi. Ağabeyciğim, sabrımı taşırmamaya dikkat edin, size şatoyu bırakıyorum, siz de bana ormanı bırakın. Şatoda siz efendisiniz, ama burada mutlak güç bana ait. Burada bana itaat etmek zorunda kalmanız için tek bir sözüm yeterli olacaktır.</p>

  <p class="normal">— Kostaki, ben yaşça büyüğüm, bu demektir ki ben her yerde efendiyim, şatoda olduğu gibi ormanda da, burada olduğu gibi orada da. Sizin gibi Brancovan'ların kanından geliyorum ben, buyurmaya alışkın kraliyet kanından, ve buyuruyorum.</p>

  <p class="normal">— Buyuruyorsunuz tabii Gregoriska, uşaklarınıza, evet; benim askerlerime hayır.</p>

  <p class="normal">— Sizin askerleriniz eşkıya Kostaki... bana hemen itaat etmezlerse, kulelerimizin mazgallarından sallandırtacağım eşkıyalar.</p>

  <p class="normal">— Pekâlâ! Onlara buyurmayı deneyin bakalım.</p>

  <p class="normal">Bunun üzerine beni tutan kişinin dizini çektiğini ve başımı yavaşça bir taşa yasladığını hissettim. Kaygı içinde gözlerimle onu takip ettim. Kargaşanın ortasında sanki gökten düşer gibi belirivermiş olan ve o konuşmaya başladığı anda bayıldığım için ancak hayal meyal fark edebildiğim aynı genç adamı gördüm.</p>

  <p class="normal">Uzun boylu, iri mavi gözlerinde şaşılacak bir kararlılık ve metanet okunan, yirmi dört yaşında genç bir adamdı bu. Slav ırkının göstergesi olan uzun sarı saçları, başmelek Mikail'inkiler gibi omuzlarına dökülüyor, genç ve taze yanaklarını çevreliyorlardı; bir horgörü ifadesiyle kıvrılmış olan dudaklarının arasından inci gibi iki sıra diş görünmekteydi; gözlerinde keskin şahin bakışı vardı. Siyah kadifeden bir tür gömlek vardı üzerinde; İsrafil'inkine benzer, bir kartal tüyüyle süslenmiş küçük bir başlık kafasını örtmekteydi; bedenini sıkıca saran bir pantolon ve nakışlı çizmeler giymişti. Belini sıkan kemerden bir av bıçağı sarkıyordu; omzuna çapraz olarak astığı ve şaşmazlığını haydutlardan birinin saptama imkânı bulduğu küçük bir karabina taşıyordu.</p>

  <p class="normal">Elini uzattı, uzanan bu el, bizzat kardeşine buyurur gibiydi.</p>

  <p class="normal">Moldav dilinde bir iki kelime söyledi.</p>

  <p class="normal">Bu kelimeler haydutların üzerinde derin bir etki yapmıştı sanki.</p>

  <p class="normal">Bunun üzerine genç reis de aynı dilde konuştu, sözlerine tehdit ve bedduaların karıştığını kestirebiliyordum.</p>

  <p class="normal">Ama bu uzun ve ateşli söyleve iki kardeşin büyüğü sadece tek bir kelimeyle karşılık verdi.</p>

  <p class="normal">Haydutlar eğildiler.</p>

  <p class="normal">Adamın bir hareketiyle, arkamızda dizildiler.</p>

  <p class="normal">— Öyle olsun, Gregoriska, dedi Kostaki, tekrar Fransızca konuşmaya başlayarak. Bu bayan mağaraya gitmeyecek, ama benim olmasına engel değil bu. Onu güzel buluyorum, onu ele geçirdim ve istiyorum.</p>

  <p class="normal">Bu sözleri söyleyerek, üzerime atıldı ve beni kollarının arasında havaya kaldırdı.</p>

  <p class="normal">— Bu bayan şatoya götürülecek ve anneme teslim edilecek, oraya kadar da yanından ayrılmayacağım, diye cevap verdi koruyucum.</p>

  <p class="normal">— Atım! diye bağırdı Kostaki, Moldav dilinde.</p>

  <p class="normal">On haydut emri yerine getirmek için koşturdular ve istediği atı efendilerine getirdiler.</p>

  <p class="normal">Gregoriska etrafına bakındı, sahipsiz bir atı dizgininden yakaladı ve üzengilere değmeden üzerine atladı.</p>

  <p class="normal">Beni hâlâ kollarında tuttuğu halde, Kostaki de neredeyse ağabeyi kadar hafifçe eyere oturup dörtnala yola koyuldu.</p>

  <p class="normal">Gregoriska'nın atı da aynı atılımla harekete geçmiş gibiydi, gelip kafasını ve böğrünü Kostaki'nin atının kafasına ve böğrüne yapıştırdı.</p>

  <p class="normal">Bu iki atlının bir an için bile birbirlerini gözden kaçırmadan, bu umutsuz koşunun korulara, kayalıklara ve uçurumlara sürüklediği atlarına kendilerini bırakarak, sessiz, kaygı verici bir biçimde yan yana uçar gibi gitmeleri görülmeye değerdi. Başım yana kaykılmış olduğu için, Gregoriska'nın benimkilere sabitlenmiş güzel gözlerini görebiliyordum. Kostaki bunu fark etti ve başımı doğrulttu, artık onun beni yiyip bitiren karanlık bakışlarından başka bir şey görmüyordum. Gözkapaklarımı indirdimse de boşuna oldu; kirpiklerimin arasından, bağrımın ta derinliklerine nüfuz ederek yüreğimi delen onun o ısrarcı bakışlarını görmeye devam ediyordum. Derken, tuhaf bir sanrıya kapıldım; Bürger'in baladındaki Lenore olduğumu ve hayalet at ve atlı tarafından götürüldüğümü sandım, durduğumuzu hissettiğimde ise gözlerimi dehşetle açtım, etrafımda kırık haçlar ve açık mezarlar göreceğime öylesine inanmıştım ki. Gördüklerim hiç de daha iç açıcı değildi: XIV. yüzyılda yapılmış bir Moldavya şatosunun iç avlusundaydık.</p>
</body>
</html>
