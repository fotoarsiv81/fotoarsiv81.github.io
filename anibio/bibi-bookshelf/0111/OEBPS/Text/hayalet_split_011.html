<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>hayalet</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_9">-VII-<br class="chapter" />
  Albert</h1>

  <p class="normal">Mösyö Ledru'nün öyküsünün ilk kesilişinde olduğu gibi, bir anlık sessizlik yaşandı.</p>

  <p class="normal">İlk seferkine oranla daha fazla özen gösterilen bir sessizlikti bu, çünkü öykünün sonunun geldiğini hissediyorlardı ve Mösyö Ledru bu öyküyü bitirme gücünü belki de bulamayacağını söylemişti.</p>

  <p class="normal">Ama neredeyse hemen tekrar söze başladı:</p>

  <p class="normal">— Solange'ın gidişinin söz konusu olduğu o akşamın üzerinden üç ay geçmişti ve o akşamdan beridir tek bir ayrılık lafı dile getirilmemişti.</p>

  <p class="normal">Solange, Taranne sokağında bir ev istemişti. Solange adına o evi satın almıştım; onunla ilgili başka bir isim bilmiyordum, o da beni sadece Albert olarak tanıyordu. Onu öğretmen yardımcısı olarak genç kızların devam ettiği bir kuruma sokmuştum, amacım her zamankinden daha da etkin olan devrim polisinin araştırmalarından onu uzak tutup güvenliğini sağlamaktı.</p>

  <p class="normal">Pazar ve perşembe günlerini Taranne sokağındaki bu küçük dairede birlikte geçiriyorduk: Yatak odasının penceresinden ilk kez karşılaşmış olduğumuz meydanı görüyorduk.</p>

  <p class="normal">Her gün birer mektup alıyorduk, o Solange adına, bense Albert adına.</p>

  <p class="normal">Bu üç ay hayatımın en mutlu dönemi olmuştu.</p>

  <p class="normal">Yine de celladın yardımcısıyla yaptığım konuşmanın ardından niyetlendiklerimden vazgeçmemiştim. İdamdan sonra yaşamın devamı üzerine deneyler yapmak için izin talep etmiş ve almıştım; bu deneyler acının idamdan sonra da devam ettiğini ve korkunç olması gerektiğini bana göstermişti.</p>

  <p class="normal">— Hah! Benim de kabul etmediğim işte bu, diye bağırdı doktor.</p>

  <p class="normal">— Hadi ama, diye söze devam etti Mösyö Ledru, bıçağın sinirler orada toplandığı için bedenimizin en hassas olan yerine indiğini inkâr mı edeceksiniz? Boynun üst bedendeki tüm sinirleri, yani sempatik, vagus ve frenikusu, nihayet bacaklara ait sinirlerin çıkış noktası olan omuriliği kapsadığını inkâr mı edeceksiniz? Omurganın kırılmasının, ezilmesinin bir insanın hissedebileceği en dayanılmaz acılardan birine yol açtığını inkâr mı edeceksiniz?</p>

  <p class="normal">— Olsun, dedi doktor, ama bu acı olsa olsa birkaç saniye sürer.</p>

  <p class="normal">— Ha! Ben de bunu kabul etmiyorum, diye bağırdı Mösyö Ledru, büyük bir inançla. Hem sonra diyelim ki birkaç saniye sürdü, bu birkaç saniye boyunca his, kişilik, benlik canlı kalır; kafa, varlığının ayrılışını duyar, görür, hisseder ve düşünür, üstelik acının kısa sürmesinin bu acının korkunç yoğunluğunu telafi edebileceğini söyleyebilir miyiz?<sup class="calibre2"><a href="../Text/hayalet_split_020.html#footnote-600-2" id="footnote-600-2-backlink">[2]</a></sup></p>

  <p class="normal">— Böylece size göre, darağacının yerine giyotini getiren Kurucu Meclis kararnamesi insancıl bir hataydı ve insanın kafasının kesilmesindense asılması daha iyiydi, öyle mi?</p>

  <p class="normal">— Hiç kuşkusuz, birçokları kendilerini astı ya da asıldı, hayata geri döndüler. İşte bu insanlar duydukları hissi dile getirebildiler. Ani bir inme hissidir bu, yani özel hiçbir acı hissetmedikleri, herhangi bir kaygı hissi yaşamadıkları derin bir uyku halidir, gözlerinin önünde fışkıran ve yavaş yavaş mavi renge, ardından da baygınlığa düşüldüğünde karanlığa dönüşen bir tür alevdir. Aslında, doktor, siz bunu herkesten iyi bilirsiniz. Kafatasının bir parçasının olmadığı bölgede insanın beynine parmakla bastırılırsa, o insan hiçbir acı hissetmez, yalnızca uyur. Pekâlâ! Bir kan toplanması beyne baskı yaptığında da aynı olay gerçekleşir. Şimdi, asılan insanda kan birikir, çünkü öncelikle, boynun kemikli yollarından geçtiği için baskılanamayan omur atardamarlarından beyne gider kan; ikincisi ise, boyun damarlarından geriye akma eğiliminde olduğu için boynu sıkan bağ tarafından durdurulur.</p>

  <p class="normal">— Öyle olsun, dedi doktor, deneylere dönelim. Bir an önce şu ünlü konuşan kafaya gelmek istiyorum.</p>

  <p class="normal">Mösyö Ledru'nün göğsünden gelen bir iç çekiş sesi duyar gibi oldum. Yüzü ise inanılmazdı. Tam bir karanlığa bürünmüştü.</p>

  <p class="normal">— Evet, dedi, sahiden de konumdan uzaklaşıyorum doktor, deneylerime dönelim.</p>

  <p class="normal">Ne yazık ki bende konu hiç eksik olmuyordu.</p>

  <p class="normal">İnfazların en yoğun olduğu dönemdeydik, günde otuz-kırk kişinin kafası giyotinle uçuruluyordu, Devrim meydanında öyle büyük miktarda kan akıyordu ki, idam sehpasının etrafına üç ayak derinliğinde bir çukur kazmak gerekmişti.</p>

  <p class="normal">Bu çukurun üstü kalaslarla örtülüydü.</p>

  <p class="normal">Bu kalaslardan biri sekiz-on yaşlarında bir çocuğun ayağının altında döndü ve çocuk bu iğrenç çukura düşüp boğuldu.</p>

  <p class="normal">Solange'la görüşmediğim günlerde vaktimi neyle geçirdiğimi ona söylemekten kaçınıyordum elbette; bununla birlikte, önceleri bu zavallı insan kalıntıları karşısında şiddetli bir tiksinti hissettiğimi ve deneylerimin belki de ölüm azabına kattığı art acıdan ürkmüş olduğumu itiraf etmeliyim. Ama sonunda, giriştiğim bu araştırmaların tüm insanlığın yararına olduğunu, çünkü günün birinde düşüncelerimi bir yasama toplantısında dile getirebilirsem belki de idam cezasını kaldırtabileceğimi söyledim kendi kendime.</p>

  <p class="normal">Deneylerim sonuç verdikçe, onları bir deftere kaydediyordum.</p>

  <p class="normal">İki ayın sonunda, idamdan sonra hayatın devamı üzerine yapılabilecek tüm deneyleri gerçekleştirmiş bulunuyordum. Eğer mümkünse bu deneyleri, galvanizm ve elektrik yardımıyla daha ileriye götürmeye karar verdim.</p>

  <p class="normal">Clamart mezarlığını bana açıp, tüm idam edilmişlerin kafa ve bedenlerini kullanımıma verdiler.</p>

  <p class="normal">Mezarlığın köşesinde inşa edilmiş küçük bir kiliseyi benim için laboratuvara dönüştürmüşlerdi. Biliyorsunuz, kralları saraylarından kovduktan sonra, Tanrı'yı da kiliselerinden kovdular.</p>

  <p class="normal">Orada bir elektrikli makine ve uyarıcı denilen şu aygıtlardan üç dört tanesi benim kullanımıma ayrılmıştı.</p>

  <p class="normal">Saat beşe doğru korkunç konvoy geliyordu. Bedenler yük arabasına üst üste yığılmış, kafalar bir çuvala tıkıştırılmış oluyordu.</p>

  <p class="normal">Rasgele bir iki kafa ve bir iki beden alıyordum; geri kalanı toplu mezara atıyorlardı.</p>

  <p class="normal">Ertesi gün, bir gün önce üzerinde deney yaptığım kafalar ve bedenler o günün konvoyuna dahil ediliyordu. Hemen hemen her zaman kardeşim bana bu deneylerde yardım ediyordu.</p>

  <p class="normal">Ölümle bu temasların arasında Solange'a olan aşkım her geçen gün artıyordu. Onun cephesinden ise, zavallı çocuk beni tüm kalbiyle sevmekteydi.</p>

  <p class="normal">Çok kereler onun karım olmasını düşünmüştüm, çok kereler böyle bir birlikteliğin mutluluğunu ölçüp biçmiştik; ama karım olması için Solange'ın ismini söylemesi gerekiyordu, bir göçmene, bir aristokrata, bir sürgüne ait olan ismi ise ölümü kendisiyle birlikte taşıyordu.</p>

  <p class="normal">Yola bir an önce çıksın diye babası ona birçok defa yazmış, ama Solange ona aşkımızı söylemişti. Evliliğimiz için babasının rızasını istemiş, o da rıza göstermişti; o cephede her şey yolunda gidiyordu yani.</p>

  <p class="normal">Yine de bu korkunç davaların arasında, diğerlerinden daha da korkunç bir dava ikimizi de derinden üzdü.</p>

  <p class="normal">Kraliçe Marie-Antoinette'in davasıydı bu.</p>

  <p class="normal">4 Ekim'de başlayan bu dava tüm hızıyla devam etmekteydi: 14 Ekim'de kraliçe devrim mahkemesinin huzuruna çıkmış, 16 Ekim'de, sabaha karşı dörtte hüküm giymiş, aynı gün saat on birde idam sehpasına çıkmıştı.</p>

  <p class="normal">Sabah, Solange'dan bir mektup aldım, böyle bir günü beni görmeden geçirmek istemediğini yazıyordu.</p>

  <p class="normal">Saat ikiye doğru Taranne sokağındaki küçük dairemize gittim ve Solange'ı gözyaşları içinde buldum. Bu infaz beni de derinden etkilemişti. Kraliçe gençliğimde bana karşı öyle iyi davranmıştı ki bu iyiliğin hatırasını canlı bir biçimde korumaktaydım.</p>

  <p class="normal">Ah! O günü hiç unutmayacağım: Bir çarşamba günüydü; Paris'te üzüntüden fazlası vardı, dehşet vardı.</p>

  <p class="normal">Bana gelince, garip bir yılgınlık hissediyordum, büyük bir felaketi sezmek gibi bir şeydi bu. Ağlayan, kollarıma yığılan Solange'a güç vermek istemiş, ama teselli edici sözler bulamamıştım, çünkü yüreğimde teselli yoktu.</p>

  <p class="normal">Her zamanki gibi geceyi birlikte geçirdik; gecemiz günümüzden de hüzünlü oldu. Bizim altımızdaki bir dairede kapalı kalmış bir köpeğin sabahın ikisine kadar uluduğunu hatırlıyorum.</p>

  <p class="normal">Ertesi gün durumu öğrendik; sahibi anahtarı da yanına alarak çıkmıştı, sokakta tutuklanmış, devrim mahkemesine götürülmüş, saat üçte hüküm giymiş, saat dörtte de cezası infaz edilmişti.</p>

  <p class="normal">Ayrılmamız gerekiyordu; Solange'ın dersi sabah saat dokuzda başlıyordu. Okul yurdu Bitki Bahçesi'nin yanındaydı.</p>

  <p class="normal">Gitmesine izin verme konusunda uzun süre tereddüt ettim. O da benden ayrılmaya karar veremiyordu. Ama iki gün dışarıda kalmak, Solange'ın durumunda daima tehlikeli araştırmalara maruz kalmak demekti.</p>

  <p class="normal">Bir araba çevirdim ve Fossés-Saint-Bernard sokağının köşesine kadar gittik, orada ben indim ve o yoluna yalnız devam etti. Tüm yol boyunca, tek bir kelime etmeden birbirimize sarılmıştık, dudaklarımıza kadar akan gözyaşlarımız birbirine karışıyor, acılıkları öpücüklerimizin tatlılığıyla birleşiyordu.</p>

  <p class="normal">Faytondan indim; ama yoluma gitmek yerine, onu alıp götüren arabayı daha uzun süre görmek için bulunduğum yerde çakılıp kaldım. Yirmi adım ötede araba durdu, Sanki hâlâ orada olduğumu tahmin etmiş gibi, Solange kafasını araba kapısından dışarı çıkardı. Ona doğru koştum. Tekrar faytona bindim, camları kapadım. Onu bir kez daha kollarımda sıktım. Ama Saint-Etienne-du-Mont'da saat dokuzu vurdu. Gözyaşlarını sildim, üç öpücükle dudaklarını kapadım ve arabadan atlayarak koşa koşa uzaklaştım.</p>

  <p class="normal">Solange bana tekrar sesleniyor gibi geldi, ama tüm bu gözyaşları, tüm bu tereddütler dikkat çekebilirdi. Zorunlu bir cesaret göstererek arkama dönmedim.</p>

  <p class="normal">Umutsuz bir halde eve döndüm. Günü Solange'a yazmakla geçirdim, akşam ona neredeyse kalın bir kitap yolladım.</p>

  <p class="normal">Tam mektubumu postaya yollamıştım ki ondan bir mektup aldım.</p>

  <p class="normal">Ciddi biçimde paylanmıştı; ona bir sürü soru sormuşlar, ilk çıkış iznini iptal etmekle tehdit etmişlerdi.</p>

  <p class="normal">Bundan sonraki ilk çıkış izni bir sonraki pazardı; ama Solange, ne olursa olsun, yurt sahibesiyle bağları koparma pahasına da olsa o gün beni göreceğine yemin ediyordu.</p>

  <p class="normal">Ben de ona yemin ediyordum; onu görmeden yedi gün geçirirsem, ki ilk çıkış iznini kullanmazsa olacağı buydu, deliririm gibi geliyordu.</p>

  <p class="normal">Çünkü Solange bir kaygısını dile getirmekteydi; döndüğünde yurtta bulduğu ve babasından gelen bir mektup açılmış gibi gelmişti ona.</p>

  <p class="normal">Kötü bir gece geçirdim, ardından da daha kötü bir gün. Her zamanki gibi Solange'a yazdım ve o gün deney günüm olduğu için, kardeşimi Clamart'a götürmek üzere saat üçe doğru onun evine gittim.</p>

  <p class="normal">Kardeşim evinde değildi, tek başıma gittim.</p>

  <p class="normal">Hava korkunçtu; üzgün doğa yağmur halinde eriyordu, kışı haber veren soğuk ve bardaktan boşanırcasına yağan bir yağmurdu bu. Tüm yol boyunca, o günkü mahkûmların listesini boğuk bir sesle haykıran tellalları işitiyordum. Liste kabarıktı: Erkekler, kadınlar ve çocuklar vardı. Kanlı hasat çok verimliydi ve akşamki seansım için denek sıkıntısı çekmeyecektim.</p>

  <p class="normal">Günler erkenden bitiyordu. Saat dörtte Clamart'a vardım; neredeyse akşam olmuştu.</p>

  <p class="normal">Yeni kazılmış geniş mezarları, seyrek ve rüzgârda iskeletler gibi takırdayan ağaçlarıyla bu mezarlığın görüntüsü kasvetli ve neredeyse iğrençti.</p>

  <p class="normal">Toprağın altüst edilmediği her yer ot, diken ya da ısırgan otuydu. Altüst edilen toprak her geçen gün yeşilliği istila etmekteydi.</p>

  <p class="normal">Tüm bu toprak tümseklerinin ortasında, günün mezarı kocaman açılmış, avını bekliyordu; mahkûm fazlası öngörülmüş ve mezar her zamankinden büyük tutulmuştu.</p>

  <p class="normal">Kurulmuş makine gibi yaklaştım. Mezarın dibi olduğu gibi suyla doluydu; kendileri gibi buz kesmiş bu suya atılacak olan çıplak ve buz kesmiş zavallı cesetler!</p>

  <p class="normal">Mezarın kenarına geldiğimde ayağım kaydı, az kalsın içine düşecektim, saçlarım diken diken oldu. Islanmıştım, ürperti içindeydim, laboratuvarıma yollandım.</p>

  <p class="normal">Burası, dediğim gibi, eski bir kilisecikti. Etrafta göz gezdirdim; neden gezdirdim işte bunu hiç bilmiyorum. Duvarda ya da eskiden sunak olan yerde bir ibadet işareti kalıp kalmadığına baktım; duvar çıplaktı, sunak dümdüz edilmişti. Eskiden kutsal kâse dolabının, yani Tanrı'nın, yani hayatın bulunduğu yerde etinden ve saçlarından yoksun bir kafatası, yani ölüm, yani hiçlik vardı.</p>

  <p class="normal">Mumumu yakıp, kendi icat ettiğim şu tuhaf biçimli aletlerle dolu deney masamın üstüne koydum ve oturdum, neyi mi hayal ederek? Öylesine güzel, öylesine mutlu, öylesine sevilmiş olan, evvelki gün tüm bir halkın bedduaları eşliğinde iki tekerlekli arabayla darağacına götürülen, Tuileries'nin, Versailles'ın ve Saint-Cloud'nun yaldızlı lambrileri altında uyumuş olduğu halde, o saatte başı bedeninden ayrılmış olarak yoksulların tabutunda uyuyan o zavallı kraliçeyi.</p>

  <p class="normal">Ben bu karamsar düşüncelere dalıp giderken, yağmur hızını artırıyor, rüzgâr boraya dönüşerek, ürperttiği ağaç dalları arasında, ot sapları arasında ölümü çağrıştıran iniltisini koyveriyordu.</p>

  <p class="normal">Çok geçmeden bu gürültüye ölümü çağrıştıran gök gürlemesi gibi bir ses karıştı; ama bu gök gürlemesi, bulutların içinden gelmek yerine, sarstığı toprağın üzerinde sıçramaktaydı.</p>

  <p class="normal">Bu, Devrim meydanından gelip Clamart'a girmekte olan kızıl ceset arabasının sesiydi.</p>

  <p class="normal">Küçük kilisenin kapısı açıldı ve üzerinden sular akan iki adam bir çuvalı taşıyarak içeri girdiler.</p>

  <p class="normal">Biri hapishanede ziyaret ettiğim şu Legros, diğeriyse bir mezarcıydı.</p>

  <p class="normal">— Buyrun Mösyö Ledru, dedi celladın yardımcısı, işte malınız; bu akşam acele etmenize gerek yok, hepsini size bırakıyoruz, bunları yarın gömeceğiz, hava aydınlanınca. Bir geceyi açık havada geçirdiler diye nezle olmazlar.</p>

  <p class="normal">Ve bu iki ölüm uşağı, iğrenç bir gülüşle, çuvallarını köşeye, solumdaki sunağın yanına, önüme koydular.</p>

  <p class="normal">Sonra kapıyı kapamadan çıkıp gittiler, kapının kanadı pervaza çarpmaya başladı, içeriye dalga dalga giren rüzgâr, kararmış fitil boyunca cılız bir biçimde ve adeta sönecekmiş gibi yükselen mum alevini titretiyordu.</p>

  <p class="normal">Onların atın koşumunu çözdüğünü, mezarlığın kapısını kapadığını ve yük arabasını cesetlerle dolu bırakarak gittiklerini işittim.</p>

  <p class="normal">Onlarla gitmek için büyük bir istek duydum; ama nedendir bilmiyorum, bir şey beni ürpertiler içinde olduğum yerde alıkoymaktaydı. Korkmuyordum elbette, ama o rüzgârın sesi, o yağmurun kamçı gibi inişi, eğilip bükülen o ağaçların çığlığı, ışığımı titreten o hava akımının ıslıkları, bütün bunlar, ıslak saç diplerimden tüm bedenime yayılan belli belirsiz bir dehşetin başımın tepesinde salınmasına yol açıyordu.</p>

  <p class="normal">Birdenbire hem yumuşak hem acıklı bir sesin, küçük kilisenin içinden gelen bir sesin Albert dediğini duyar gibi oldum.</p>

  <p class="normal">Oh! Nasılsa ürperdim. Albert!.. Yeryüzünde tek bir kişi beni bu adla çağırıyordu.</p>

  <p class="normal">Şaşkın bakışlarım küçük kilisenin içinde dolandı, kilise ne kadar küçük olsa da ışığım duvarları aydınlatmaya yetmiyordu, gözlerim sunağın köşesinde duran ve kanlı, kabarık kumaşın sardığı ölümü işaret eden çuvalın üzerinde durdu.</p>

  <p class="normal">Gözlerim çuvalın üzerinde durduğu sırada, aynı ses, ama daha zayıf ve daha acıklı bir biçimde aynı adı tekrarladı.</p>

  <p class="normal">— Albert!</p>

  <p class="normal">Dehşetten buz kesmiş halde doğruldum: Bu ses çuvalın içinden gelir gibiydi.</p>

  <p class="normal">Uyuyup uyumadığımı anlamak için kendimi yokladım; sonra kaskatı bir halde, taştan bir adam gibi, kollarımı öne uzatarak yürüdüm, çuvala yöneldim ve bir elimi içine daldırdım.</p>

  <p class="normal">Hâlâ ılık olan dudakların baskısını elimin üzerinde hisseder gibi oldum.</p>

  <p class="normal">Dehşetin aşırılığıyla bizi cesaretimize kavuşturduğu o son aşamasındaydım. Bu kafayı aldım ve koltuğuma dönerek çökercesine oturdum, onu masanın üzerine koydum.</p>

  <p class="normal">Ah! Korkunç bir çığlık attım. Dudakları hâlâ ılık gibi görünen, gözleri yarı kapalı bu kafa Solange'ın kafasıydı.</p>

  <p class="normal">Çıldırdığımı sandım. Üç kere haykırdım:</p>

  <p class="normal">— Solange! Solange! Solange!</p>

  <p class="normal">Üçüncü seferinde, gözler açıldı, bana baktı ve iki damla yaş akıttı; içinden ruhu çıkıyormuşçasına nemli bir kıvılcım salarak bir daha açılmamak üzere tekrar kapandı.</p>

  <p class="normal">Delirmiş, çıldırmış, adeta kudurmuş halde ayağa kalktım; kaçmak istiyordum, ama kalkarken giysimin eteği masaya takıldı; masa devrildi, sönen mumu da beraberinde sürükledi, kafa yuvarlandı, kendimi kaybetmiş olan bense ardından sürüklendim. Yerde yatarken, döşeme taşlarının eğimiyle bu kafanın benimkine doğru kaydığını görür gibi oldum: Dudakları benim dudaklarıma değdi, tüm bedenimden buz gibi bir ürperti geçti, bir inilti koyverdim ve bayılmışım.</p>

  <p class="normal">Ertesi gün sabahın altısında mezarcılar beni üzerinde yattığım döşeme kadar soğuk bir halde buldular.</p>

  <p class="normal">Babasının mektubuyla kimliği açığa çıkan Solange aynı gün tutuklanmış, aynı gün hüküm giymiş ve aynı gün cezası infaz edilmişti.</p>

  <p class="normal">Benimle konuşan bu kafa, bana bakan bu gözler, dudaklarımdan öpen bu dudaklar, Solange'ın dudakları, gözleri, kafasıydı.</p>

  <p class="normal">— Biliyorsunuz Lenoir, diye devam etti Mösyö Ledru, şövalyeye dönerek, o dönemde az kalsın ölüyordum.</p>
</body>
</html>
