<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>hayalet</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_8">-VI-<br class="chapter" />
  Solange</h1>

  <p class="normal">Mösyö Ledru anlatmayı sürdürürken gece olmuştu. Salondaki insanlar birer gölge gibi görünmekteydi sadece, Mösyö Ledru'nün sözü yarım bırakmasından öyle korkuyorlardı ki sırf sessiz değil, hareketsiz gölgelerdi de adeta; çünkü onun anlatmakta olduğu korkunç öykünün gerisinde daha korkunç bir öykü olduğunu anlıyorlardı.</p>

  <p class="normal">Tek bir soluk bile işitilmiyordu dolayısıyla. Sadece doktor ağzını açmak üzereydi, konuşmasını önlemek için elini tuttum ve sustu.</p>

  <p class="normal">Birkaç saniye sonra Mösyö Ledru sözünü sürdürdü:</p>

  <p class="normal">— Tam l'Abbaye'den çıkmış, oturduğum Tournon sokağına gitmek için Taranne meydanından geçiyordum ki, yardım isteyen bir kadının sesini duydum.</p>

  <p class="normal">Hırsız olamazdı bunlar, saat daha ancak akşamın onuydu. Çığlığı duymuş olduğum meydanın köşesine doğru koştum, buluttan sıyrılan ayın solgun ışığında, bir cumhuriyetçi devriyesinin ortasında çırpınmakta olan bir kadın gördüm.</p>

  <p class="normal">Kadın da beni gördü ve kıyafetimden halktan biri olmadığımı anlayarak bana doğru atıldı, bir yandan da haykırıyordu:</p>

  <p class="normal">— Hah, bakın, işte Mösyö Albert, tanırım onu, çamaşırcı Ledieu Ana'nın kızı olduğumu söyleyecektir size.</p>

  <p class="normal">Aynı anda, beti benzi atmış ve tir tir titreyen zavallı kadın kolumu tuttu, cankurtaran simidine yapışan deniz kazazedesi gibi bana yapıştı.</p>

  <p class="normal">— İstediğin kadar Ledieu Ana'nın kızı ol, yine de yurttaş kimliğin yok güzel kız, bizimle karakola geleceksin!</p>

  <p class="normal">Genç kadın kolumu sıktı; bu basınçla, yaşadığı dehşeti ve yakarışını tam anlamıyla hissettim. Anlamıştım.</p>

  <p class="normal">O bana nasıl aklına gelen ilk isimle hitap etmişse, ben de ona aklıma gelen ilk isimle hitap ettim.</p>

  <p class="normal">— Ne! Demek sizsiniz, zavallı Solange'cığım? dedim. Ne oldu böyle size?</p>

  <p class="normal">— Bakın işte, gördünüz mü sayın baylar?</p>

  <p class="normal">— Bence yurttaşlar diyebilirdin.</p>

  <p class="normal">— Dinleyin çavuş bey, böyle konuşuyorsam bu benim hatam değil, dedi genç kız; annemin yüksek sosyeteden müşterileri vardı, beni kibar olmaya alıştırdı, bu yüzden kötü bir alışkanlık edindim, bunu iyi biliyorum, bir aristokrat alışkanlığı bu; ama ne yaparsınız çavuş bey, bu alışkanlıktan kurtulamadım gitti.</p>

  <p class="normal">Titrek bir sesle verilen bu cevapta, sadece benim fark edebildiğim pek hafif bir alay vardı. Bu kadının kim olabileceğini düşünüyordum. Cevaplanması imkânsız bir soruydu. Tek emin olduğum, bir çamaşırcı kadının kızı olmadığıydı.</p>

  <p class="normal">— Bana ne mi oldu? diye konuşmayı sürdürdü. Yurttaş Albert, işte başıma gelen. Düşünün, çamaşır götürmeye gitmiştim, evin hanımı dışarı çıkmış, paramı almak için dönmesini bekledim. Öyle ya! Günümüzde herkesin paraya ihtiyacı var. Gece oldu, gündüz döneceğimi sandığım için, yurttaş kimliğimi almamıştım yanıma; bu beylerin, affedersiniz bu yurttaşların demek istiyorum, arasına düştüm, bana kimliğimi sordular, kimliğimin olmadığını söyledim, beni karakola götürmek istediler. Ben bağırınca koşup geldiniz, bir tanıdıkla karşılaşınca rahatladım. Kendi kendime, "Mösyö Albert adımın Solange olduğunu, Ledieu Ana'nın kızı olduğumu bildiğine göre, bana kefil olur" dedim, öyle değil mi Mösyö Albert?</p>

  <p class="normal">— Elbette, size kefil olacağım ve oluyorum.</p>

  <p class="normal">— İyi! dedi devriye şefi, peki ya sana kim kefil olacak bay züppe?</p>

  <p class="normal">— Danton. Bu sana uyar mı? İyi bir yurtsever mi sence o?</p>

  <p class="normal">— Ha! Danton sana kefil oluyorsa söyleyecek bir şey yok.</p>

  <p class="normal">— İyi ya! Cordeliers'de toplantı var bugün, oraya gidelim.</p>

  <p class="normal">— Gidelim, dedi çavuş; cumhuriyetçi yurttaşlar, ileri, marş!</p>

  <p class="normal">Cordeliers kulübü, Observance sokağında, eski Cordeliers manastırındaydı; çarçabuk oraya vardık. Kapıya gelince, not defterimden bir kâğıt yırttım, kurşunkalemle birkaç kelime yazdım ve Danton'a götürmesini söyleyerek notu çavuşa verdim. Bu arada onbaşı ve devriye başımızda bekliyordu. Çavuş kulübe girdi ve Danton'la birlikte döndü.</p>

  <p class="normal">— Ne! dedi Danton, tutukladıkları sen misin, sen ha! Benim dostum olan sen! Camille'in dostu olan sen! Yeryüzündeki en iyi cumhuriyetçilerden biri olan sen! Hadi ama! Yurttaş çavuş, diye ekledi cumhuriyetçilerin şefine dönerek, ona kefil oluyorum. Bu senin için yeterli mi?</p>

  <p class="normal">— Ona kefil oluyorsun, ama kadına da oluyor musun? dedi inatçı çavuş</p>

  <p class="normal">— Kadına mı? Kimden söz ediyorsun sen?</p>

  <p class="normal">— Bu kadından elbette!</p>

  <p class="normal">— Ona, kadına, çevresinde kim varsa; memnun musun şimdi?</p>

  <p class="normal">— Evet, memnunum, dedi çavuş, bilhassa da seni gördüğüm için.</p>

  <p class="normal">— Ha, elbette! Bu zevki beleşe yaşayabilirsin: Yanında alıkoyduğun sürece istediğin kadar bak bana.</p>

  <p class="normal">— Teşekkür ederim; hep yaptığın gibi halkın çıkarlarını savunmaya devam et ve için rahat etsin, halk sana şükran duyacaktır.</p>

  <p class="normal">— Ha, evet, ben de buna güveniyorum, dedi Danton.</p>

  <p class="normal">— Elini sıkmama izin verir misin? diye sözünü sürdürdü çavuş.</p>

  <p class="normal">— Neden olmasın?</p>

  <p class="normal">Danton ona elini uzattı.</p>

  <p class="normal">— Yaşasın Danton! diye bağırdı çavuş.</p>

  <p class="normal">— Yaşasın Danton! diye tekrar etti tüm devriye.</p>

  <p class="normal">Başındaki şefle birlikte uzaklaştı, şef on adım sonra döndü ve kırmızı başlığını sallayarak bir kez daha haykırdı: "Yaşasın Danton!" Haykırışı adamları tarafından tekrar edildi.</p>

  <p class="normal">Tam Danton'a teşekkür edecektim ki, kulübün içinde defalarca tekrar edilen adı bize kadar ulaştı.</p>

  <p class="normal">— Danton! Danton! diye salonda bağırmaktaydı bir sürü ses.</p>

  <p class="normal">— Özür dilerim azizim, dedi bana Danton, işitiyor musun, tokalaşalım da izin ver içeri gireyim. Sağ elimi çavuşa uzattım, sana solumu uzatıyorum. Kim bilir, saygıdeğer yurtsever uyuzdur belki de.</p>

  <p class="normal">Ve arkasını dönerek:</p>

  <p class="normal">— İşte geldim! dedi, sokaktaki heyecanı yaratan ve yatıştıran o güçlü sesiyle, geldim işte, bekleyin beni.</p>

  <p class="normal">Kulübün içine daldı.</p>

  <p class="normal">Kapıda, tanımadığım dostumla baş başa kaldım.</p>

  <p class="normal">— Şimdi hanımefendi, dedim ona, sizi nereye götürmeliyim? Emrinize amadeyim.</p>

  <p class="normal">— Öyle ya! Ledieu Ana'nın evine, dedi gülerek, biliyorsunuz ki annem o benim.</p>

  <p class="normal">— Peki ama Ledieu Ana nerede oturuyor?</p>

  <p class="normal">— Férou sokağı, 24 numarada.</p>

  <p class="normal">— Hadi Férou sokağı, 24 numaraya, Ledieu Ana'nın evine gidelim öyleyse.</p>

  <p class="normal">Fossés-Monsieur-le-Prince sokağı boyunca Fossés-Saint-Germain sokağına, sonra da Petit-Lion sokağına kadar indik, ardından da Saint-Sulpice meydanına ve Férou sokağına çıktık.</p>

  <p class="normal">Tüm bu yolu tek kelime etmeden kat etmiştik.</p>

  <p class="normal">Ama tüm ihtişamıyla parlayan ayın ışığı altında onu rahatça inceleyebilmiştim.</p>

  <p class="normal">Yirmi-yirmi iki yaşlarında, esmer, melankolikten ziyade nükteli kocaman mavi gözleri, ince ve düzgün bir burnu, alaycı dudakları, inci gibi dişleri, kraliçelere yaraşır elleri, çocuk ayakları olan cazibeli biriydi; Ledieu Ana'nın kızının basit giysisi altında tüm bunlar aristokratik bir tavrı muhafaza etmekteydi, bu tavır, haklı olarak, yiğit çavuşta ve onun kavgacı devriyesinde alınganlık yaratmıştı.</p>

  <p class="normal">Kapıya gelince durduk ve bir an sessizlik içinde bakıştık.</p>

  <p class="normal">— Pekâlâ! Benden ne istiyorsunuz sevgili Mösyö Albert? dedi tanımadığım dostum, gülümseyerek.</p>

  <p class="normal">— Söylemek istediğim şu ki sevgili Bayan Solange, bu kadar çabuk ayrılacaktık madem, karşılaşmamıza hiç değmezdi.</p>

  <p class="normal">— Sizden binlerce defa özür dilerim. Tersine, bence değer, çünkü size rastlamamış olsaydım beni karakola götüreceklerdi; Ledieu Ana'nın kızı olmadığımı anlayacaklar, bir aristokrat olduğumu öğrenecekler ve büyük bir ihtimalle boynumu vuracaklardı.</p>

  <p class="normal">— Bir aristokrat olduğunuzu itiraf ediyorsunuz demek?</p>

  <p class="normal">— Hiçbir şeyi itiraf etmiyorum ben.</p>

  <p class="normal">— Hadi ama, en azından adınızı söyleyin bana.</p>

  <p class="normal">— Solange.</p>

  <p class="normal">— Çok iyi biliyorsunuz ki size rasgele taktığım bu ad, sizin adınız değil.</p>

  <p class="normal">— Ne önemi var, bu adı sevdim ve onu kullanıyorum... en azından sizin için.</p>

  <p class="normal">— Eğer sizi tekrar görmeyeceksem bu adı benim için kullanmanıza ne gerek var?</p>

  <p class="normal">— Benim söylediğim bu değil. Eğer tekrar görüşürsek ne sizin benim adımı bilmenize, ne de benim sizin adınızı bilmeme gerek olmadığını söylüyorum sadece. Size Albert dedim, bu Albert adını kullanın, ben de Solange adını kullanacağım.</p>

  <p class="normal">— Peki, öyle olsun, ama dinleyin Solange, dedim.</p>

  <p class="normal">— Sizi dinliyorum Albert, diye cevap verdi.</p>

  <p class="normal">— Siz bir aristokratsınız, bunu itiraf ediyorsunuz değil mi?</p>

  <p class="normal">— Ben itiraf etmesem bile, siz bunu tahmin ederdiniz, değil mi? Demek oluyor ki, itirafımın pek değeri kalmıyor.</p>

  <p class="normal">— Aristokrat olduğunuz için izleniyorsunuz demek?</p>

  <p class="normal">— Onun gibi bir şey.</p>

  <p class="normal">— Sizi izlemelerini önlemek için saklanıyorsunuz yani?</p>

  <p class="normal">— Férou sokağı 24 numarada oturan Ledieu Ana'nın kocası babamın arabacısıydı. Görüyorsunuz ki sizden bir şey saklamıyorum.</p>

  <p class="normal">— Ya babanız?</p>

  <p class="normal">— Sır bana ait olduğu sürece sizden bir şey saklamam sevgili Mösyö Albert; ama babamın sırları bana ait değil. Yurtdışına çıkabilme fırsatını kollarken babam da saklanıyor. Size söyleyebileceklerimin hepsi bu işte.</p>

  <p class="normal">— Ya siz, ne yapmayı düşünüyorsunuz?</p>

  <p class="normal">— Mümkünse babamla gitmeyi; eğer bu mümkün olmazsa o önden gidecek, ben onun yanına daha sonra gideceğim.</p>

  <p class="normal">— Bu akşam sizi tutuklamaya kalktıkları zaman babanızı ziyaretten mi dönüyordunuz?</p>

  <p class="normal">— Evet.</p>

  <p class="normal">— Dinleyin beni, sevgili Solange!</p>

  <p class="normal">— Dinliyorum.</p>

  <p class="normal">— Bu akşam olanı gördünüz.</p>

  <p class="normal">— Evet, bu da bana itibarınızın derecesini gösterdi.</p>

  <p class="normal">— Yo, itibarım fazla değildir maalesef. Ama birkaç dostum var.</p>

  <p class="normal">— Bu akşam aralarından biriyle tanıştım.</p>

  <p class="normal">— Biliyorsunuz, zamanımızın epeyi nüfuzlu adamlarından biridir.</p>

  <p class="normal">— Babamın kaçmasına yardım etmek için onun nüfuzundan yararlanmayı mı düşünüyorsunuz?</p>

  <p class="normal">— Hayır, bu nüfuzu sizin için saklı tutuyorum.</p>

  <p class="normal">— Ya babam için?</p>

  <p class="normal">— Babanız için başka bir imkânım var.</p>

  <p class="normal">— Başka bir imkânınız var ha! diye haykırdı Solange, ellerime sarılıp, bana kaygıyla bakarak.</p>

  <p class="normal">— Babanızı kurtarırsam, beni iyi anacak mısınız?</p>

  <p class="normal">— Ah! Tüm hayatım boyunca size minnettar olacağım.</p>

  <p class="normal">Bu kelimeleri, peşinen çok sevimli bir minnet ifadesiyle dile getirdi.</p>

  <p class="normal">Sonra yalvarır gibi bana bakarak:</p>

  <p class="normal">— Ama bu size yetecek mi? diye sordu.</p>

  <p class="normal">— Evet, diye cevap verdim.</p>

  <p class="normal">— Bakın yanılmamışım, asil bir yüreğiniz var sizin. Babamın adına ve kendi adıma size teşekkür ederim; ileride başınız sıkışırsa, geçmişten dolayı size minnettarlığımı göstermek isterim.</p>

  <p class="normal">— Tekrar ne zaman görüşeceğiz Solange?</p>

  <p class="normal">— Beni ne zaman görmek istersiniz?</p>

  <p class="normal">— Yarın, size verecek güzel bir haberim olacağını umuyorum.</p>

  <p class="normal">— İyi ya, yarın görüşelim.</p>

  <p class="normal">— Nerede?</p>

  <p class="normal">— İsterseniz burada.</p>

  <p class="normal">— Burada, sokakta mı?</p>

  <p class="normal">— Ama görüyorsunuz ki burası daha emin; yarım saattir bu kapının önünde konuşuyoruz, tek bir kişi bile geçmedi.</p>

  <p class="normal">— Neden evinize çıkmıyorum, ya da neden siz bana gelmiyorsunuz?</p>

  <p class="normal">— Çünkü bana gelirseniz, bana barınak sağlamış olan yürekli insanları tehlikeye atarsınız; çünkü size gelirsem ben sizi tehlikeye atarım.</p>

  <p class="normal">— Peki, öyle olsun, akrabalarımdan birinin kimliğini alıp size vereceğim.</p>

  <p class="normal">— Ya kazara tutuklanırsam, akrabanızı giyotine yollarlar o zaman.</p>

  <p class="normal">— Haklısınız, Solange adına bir kimlik getireceğim size.</p>

  <p class="normal">— Harika! Göreceksiniz, Solange benim tek ve gerçek adım olacak sonunda.</p>

  <p class="normal">— Saat kaçta?</p>

  <p class="normal">— Bugün karşılaştığımız saatte. Size de uygunsa saat onda.</p>

  <p class="normal">— Tamam, saat onda. Nasıl buluşacağız peki?</p>

  <p class="normal">— Ha, bu pek zor değil. Ona beş kala kapıda olacaksınız; saat onda ben aşağı ineceğim.</p>

  <p class="normal">— Öyleyse, yarın onda görüşürüz, sevgili Solange.</p>

  <p class="normal">— Yarın saat onda, sevgili Albert.</p>

  <p class="normal">Elini öpmek istedim, bana alnını uzattı.</p>

  <p class="normal">Ertesi akşam, saat dokuz buçukta sokaktaydım.</p>

  <p class="normal">Ona çeyrek kala Solange kapıyı açıyordu. İkimiz de erken davranmıştık.</p>

  <p class="normal">Bir adımda yanına vardım.</p>

  <p class="normal">— Görüyorum ki iyi haberleriniz var, dedi gülümseyerek.</p>

  <p class="normal">— Mükemmel haberler; öncelikle, işte kimliğiniz.</p>

  <p class="normal">— Önce babam.</p>

  <p class="normal">Elimi itti.</p>

  <p class="normal">— İsterse, babanızı kurtulmuş bilin.</p>

  <p class="normal">— İsterse mi dediniz? Ne yapması lazım?</p>

  <p class="normal">— Bana güvenmesi lazım.</p>

  <p class="normal">— Zaten güveniyor.</p>

  <p class="normal">— Onu gördünüz mü?</p>

  <p class="normal">— Evet.</p>

  <p class="normal">— Kendinizi tehlikeye attınız.</p>

  <p class="normal">— Ne yaparsınız? Öyle gerekiyor, ama Tanrı yanımda.</p>

  <p class="normal">— Peki her şeyi anlattınız mı babanıza?</p>

  <p class="normal">— Dün benim hayatımı kurtardığınızı ve yarın da belki onun hayatını kurtaracağınızı söyledim.</p>

  <p class="normal">— Yarın, evet, kesinlikle yarın, isterse hayatını kurtaracağım.</p>

  <p class="normal">— Nasıl olacak bu? Söyleyin, hadi ama, anlatın. Tüm bunların sonu iyiye varırsa, nasıl da güzel bir tanışma olmuş demektir benimki.</p>

  <p class="normal">— Yalnız... dedim tereddüt ederek.</p>

  <p class="normal">— Eeee?</p>

  <p class="normal">— Siz babanızla gidemeyeceksiniz.</p>

  <p class="normal">— Bu soruna gelince, kararımı size söylemedim mi?</p>

  <p class="normal">— Zaten daha ileride size bir pasaport ayarlayacağıma eminim.</p>

  <p class="normal">— Önce babamı konuşalım, beni sonra konuşuruz.</p>

  <p class="normal">— Pekâlâ! Dostlarım olduğunu söylemiştim size, değil mi?</p>

  <p class="normal">— Evet.</p>

  <p class="normal">— Bugün içlerinden biriyle görüştüm.</p>

  <p class="normal">— Ne oldu peki?</p>

  <p class="normal">— Adını bildiğiniz biri, adı cesaret, dürüstlük ve erdemin teminatı.</p>

  <p class="normal">— Bu kişi...</p>

  <p class="normal">— Marceau.</p>

  <p class="normal">— General Marceau mu?</p>

  <p class="normal">— Ta kendisi.</p>

  <p class="normal">— Haklısınız, eğer söz vermişse tutacaktır.</p>

  <p class="normal">— Eh, söz verdi işte.</p>

  <p class="normal">— Tanrım! Beni nasıl da mutlu ediyorsunuz. Hadi söyleyin, ne söz verdi?</p>

  <p class="normal">— Bize yardımcı olmaya söz verdi.</p>

  <p class="normal">— Nasıl peki?</p>

  <p class="normal">— Çok basit bir biçimde. Kléber onu batı ordusunun başkumandanlığına getirdi. Yarın akşam yola çıkıyor.</p>

  <p class="normal">— Yarın akşam ha; ama hiçbir şey hazırlamaya vaktimiz olmayacak.</p>

  <p class="normal">— Hazırlanacak bir şey yok.</p>

  <p class="normal">— Anlamıyorum.</p>

  <p class="normal">— Babanızı yanında götürüyor.</p>

  <p class="normal">— Babamı!</p>

  <p class="normal">— Evet, sekreter olarak. Vendée'ye varınca, babanız Marceau'ya Fransa aleyhinde çalışmayacağına dair şeref sözü verecek ve bir gece bir Vendée ordugâhına ulaşacak; Vendée'den Brötanya'ya, İngiltere'ye geçecek. Londra'ya yerleşince sizi haberdar edecek, ben size bir pasaport ayarlayacağım ve siz Londra'ya gidip babanıza kavuşacaksınız.</p>

  <p class="normal">— Yarın! diye haykırdı Solange. Babam yarın gidecek ha!</p>

  <p class="normal">— Kaybedecek zaman yok.</p>

  <p class="normal">— Babamın haberi yok.</p>

  <p class="normal">— Haber verin.</p>

  <p class="normal">— Bu akşam mı?</p>

  <p class="normal">— Bu akşam.</p>

  <p class="normal">— Ama bu saatte nasıl olur?</p>

  <p class="normal">— Bir kimliğiniz ve kolum var.</p>

  <p class="normal">— Haklısınız. Kimliğim?</p>

  <p class="normal">— Kimliğini ona verdim, o da göğsüne soktu.</p>

  <p class="normal">— Ya kolunuz?</p>

  <p class="normal">Kolumu uzattım ve yola koyulduk.</p>

  <p class="normal">Taranne meydanına kadar, yani bir önceki gün ona rastlamış olduğum yere kadar indik.</p>

  <p class="normal">— Beni burada bekleyin, dedi.</p>

  <p class="normal">Saygıyla başımı eğip bekledim.</p>

  <p class="normal">Eski Matignon konağının köşesinde gözden kayboldu; on beş dakika sonra yeniden göründü.</p>

  <p class="normal">— Gelin, dedi, babam sizi görmek ve teşekkür etmek istiyor.</p>

  <p class="normal">Tekrar koluma girerek beni Saint-Guillaume sokağındaki Mortemart konağının karşısına götürdü.</p>

  <p class="normal">Oraya varınca cebinden bir anahtar çıkararak karışık bir mimarisi olan küçük bir kapıyı açtı, elimden tutup beni ikinci kata çıkardı ve özel bir tarzda kapıya vurdu.</p>

  <p class="normal">Kırk sekiz-elli yaşlarında bir adam kapıyı açtı. İşçi kılığındaydı ve ciltçi gibi duruyordu.</p>

  <p class="normal">Ama dile getirdiği ilk kelimelerinde, bana ettiği ilk teşekkürde soylu beyefendi açığa çıkmıştı.</p>

  <p class="normal">— Beyefendi, dedi, sizi Tanrı gönderdi bize, ben sizi Tanrı'nın bir elçisi olarak kabul ediyorum. Beni kurtarabileceğiniz, hele hele beni kurtarmak istediğiniz doğru mu?</p>

  <p class="normal">Ona her şeyi anlattım, Marceau'nun onu sekreter olarak götürmeyi nasıl üstlendiğini ve tek istediğinin Fransa aleyhine çalışmayacağına dair söz vermesi olduğunu söyledim.</p>

  <p class="normal">— Bu sözü seve seve veririm size ve ona da tekrarlayacağım.</p>

  <p class="normal">— Onun adına ve kendi adıma size teşekkür ederim.</p>

  <p class="normal">— Marceau ne zaman gidiyor peki?</p>

  <p class="normal">— Yarın.</p>

  <p class="normal">— Bu gece mi gitmeliyim ona?</p>

  <p class="normal">— Ne zaman isterseniz; sizi bekleyecek.</p>

  <p class="normal">Baba ve kızı bakıştılar.</p>

  <p class="normal">— Sanırım oraya bu akşam gitmeniz daha temkinli bir hareket olur babacığım, dedi Solange.</p>

  <p class="normal">— Peki. Ama yolumu keserlerse, yurttaşlık kimliğim yok.</p>

  <p class="normal">— Benimkini alın.</p>

  <p class="normal">— Peki ya siz?</p>

  <p class="normal">— Ben tanınan biriyim.</p>

  <p class="normal">— Marceau nerede kalıyor?</p>

  <p class="normal">— Université sokağı, 40 numarada, kız kardeşi Matmazel Desgraviers-Marceau'nun evinde.</p>

  <p class="normal">— Bana eşlik edin.</p>

  <p class="normal">— Siz içeri girdiğinizde küçükhanımı geri getirmek için peşinizden geleceğim.</p>

  <p class="normal">— Benim sözünü ettiğiniz adam olduğumu Marceau nasıl bilecek peki?</p>

  <p class="normal">— Ona bu üç renkli kokartı vereceksiniz, şükran ifadesi olacak bu.</p>

  <p class="normal">— Kurtarıcım için ne yapacağım?</p>

  <p class="normal">— O nasıl beni sizin selametinizle görevlendirdiyse, siz de kızınızın selametiyle görevlendireceksiniz.</p>

  <p class="normal">— Gidelim hadi.</p>

  <p class="normal">— Şapkasını taktı ve ışıkları söndürdü.</p>

  <p class="normal">Merdiven pencerelerinden süzülen soluk ay ışığı altında aşağı indik.</p>

  <p class="normal">Kapıda kızının koluna girdi, sağa yöneldi ve Saints-Pères sokağı üzerinden Université sokağına vardı.</p>

  <p class="normal">Hep on adım geriden onları izlemekteydim.</p>

  <p class="normal">Kimseyle karşılaşmadan 40 numaraya geldik.</p>

  <p class="normal">Onlara yaklaştım.</p>

  <p class="normal">— Hayra alamet bu, dedim; şimdi beklememi mi, yoksa sizinle yukarı çıkmamı mı istersiniz?</p>

  <p class="normal">— Hayır, kendinizi daha fazla tehlikeye atmayın, kızımı burada bekleyin.</p>

  <p class="normal">Saygıyla başımı eğdim.</p>

  <p class="normal">— Bir kez daha teşekkür ederim size, elveda, diyerek elini uzattı. Sizin için hissettiklerimi ifade edecek kelime yok. Umarım Tanrı günün birinde size şükranlarımı sunabilecek duruma getirir beni.</p>

  <p class="normal">Sadece elini sıkarak cevap verdim ona.</p>

  <p class="normal">İçeri girdi, Solange da ardından gitti. Ama girmeden önce o da elimi sıktı.</p>

  <p class="normal">On dakika sonra kapı tekrar açıldı.</p>

  <p class="normal">— Eee? dedim.</p>

  <p class="normal">— Ee'si, dedi, dostunuz sizin dostunuz olmayı fazlasıyla hak ediyor; son derece nazik biri anlayacağınız. Yola çıkış anına kadar babamın yanında bulunmaktan mutlu olacağımı anlıyor. Kız kardeşi, odasına benim için bir yatak hazırladı. Yarın öğleden sonra saat üçte babam her türlü tehlikeden uzak olacak. Babasını size borçlu olacak bir kızın teşekkürünün rahatsız olma zahmetine değeceğine inanıyorsanız, yarın akşam saat onda, tıpkı bugünkü gibi Férou sokağına gelip onu bulun.</p>

  <p class="normal">— Elbette gelirim. Babanız benim için bir şey demedi mi size?</p>

  <p class="normal">— Kimliğiniz için size teşekkür ediyor, işte alın, mümkün olan en kısa zamanda beni yanına göndermenizi rica ediyor sizden.</p>

  <p class="normal">— Ne zaman isterseniz Solange, diye cevap verdim yüreğim sıkışarak.</p>

  <p class="normal">— Babama nerede kavuşacağımı bilmem gerek en azından, dedi.</p>

  <p class="normal">Sonra gülümseyerek:</p>

  <p class="normal">— Ha, daha benden kurtulmadınız henüz.</p>

  <p class="normal">Elini tutup kalbimin üstüne bastırdım.</p>

  <p class="normal">Ama bir gün önceki gibi bana alnını uzattı:</p>

  <p class="normal">— Yarın görüşürüz, dedi.</p>

  <p class="normal">Dudaklarımı alnına değdirdiğimde, kalbimin üstüne bastırdığım yalnızca eli değil, titreyen göğsü ve küt küt atan kalbiydi aynı zamanda.</p>

  <p class="normal">Hiç olmadığım kadar içim sevinçle dolu olarak eve döndüm. İyi bir davranışta bulunduğum için duyduğum vicdan rahatlığı mıydı bu? Yoksa bu tapılası varlığı şimdiden sevdiğim için miydi?</p>

  <p class="normal">Uyudum mu, uyumadım mı bilmiyorum; doğadaki tüm uyumlu seslerin içimde şakıdığını biliyorum; gecenin bana bitmez tükenmez, günün sonsuz göründüğünü biliyorum; önümdeki zamanın hızlı geçmesini isterken, daha yaşayacak olduğum günlerin bir dakikasını bile kaçırmamak için zamanı durdurmak istediğimi biliyorum.</p>

  <p class="normal">Ertesi gün saat dokuzda Férou sokağındaydım.</p>

  <p class="normal">Dokuz buçukta Solange göründü.</p>

  <p class="normal">Bana doğru geldi ve kollarını boynuma doladı.</p>

  <p class="normal">— Kurtuldu, dedi, babam kurtuldu ve onun selametini size borçluyum! Ah! Sizi nasıl seviyorum!</p>

  <p class="normal">On beş gün sonra Solange, babasının İngiltere'de olduğunu bildiren bir mektup aldı.</p>

  <p class="normal">Ertesi gün ona bir pasaport götürdüm.</p>

  <p class="normal">Pasaportu alırken Solange gözyaşlarına boğuldu.</p>

  <p class="normal">— Beni sevmiyorsunuz demek! dedi.</p>

  <p class="normal">— Sizi hayatımdan da çok seviyorum, diye cevap verdim; ama babanıza söz verdim, her şeyden önce sözümü tutmalıyım.</p>

  <p class="normal">— Öyleyse, dedi, ben sözümü tutmayacağım. Gitmeme seyirci kalacak cesaretin olsa da Albert, benim senden ayrılmaya cesaretim yok.</p>

  <p class="normal">Ne yazık ki gitmedi.</p>
</body>
</html>
