<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>hayalet</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_10">-VIII-<br class="chapter" />
  Kedi, Kapıcı ve İskelet</h1>

  <p class="normal">Mösyö Ledru'nün hikâyesinin etkisi korkunç oldu; aramızdan hiç kimse, hatta doktor bile, tepki göstermeyi düşünmedi. Mösyö Ledru'nün hitap ettiği Şövalye Lenoir, sadece bir onay işaretiyle karşılık verdi; bir an için kanepesinde doğrulmuş olan solgun bayan yastıklarının arasına yığılmış ve ancak bir iç çekişle hayatta olduğunu belli etmişti; tüm bunlarda tutanak düzenlemesini gerektirecek bir şey göremeyen polis komiseri tek bir kelime etmiyordu. Bense, bir gün olur da birilerine anlatmak istersem diye, felaketin tüm ayrıntılarını zihnime kaydetmekteydim; Alliette ve Rahip Moulle'a gelince, serüven onların düşünceleriyle öylesine örtüşüyordu ki, karşı çıkmaya çalışmaları mümkün değildi.</p>

  <p class="normal">Tersine, sessizliği bozan Rahip Moulle oldu, bir biçimde genel düşünceyi özetliyordu:</p>

  <p class="normal">— Bize anlatmış olduklarınıza tümüyle inanıyorum azizim Ledru, dedi; ama bu olguyu, denildiği gibi, maddi dilde nasıl açıklıyorsunuz?</p>

  <p class="normal">— Açıklamıyorum, dedi Mösyö Ledru, anlatıyorum, hepsi bu.</p>

  <p class="normal">— Evet, bunu nasıl açıklıyorsunuz? diye sordu doktor, çünkü ne de olsa, hayatın devam ettiğini kabul etsek bile, iki saat sonra kesik bir kafanın, konuştuğunu, baktığını, hareket ettiğini kabul edemezsiniz.</p>

  <p class="normal">— Eğer bunu kendime açıklayabilseydim sevgili doktor, dedi Mösyö Ledru, bu olayın ardından böylesine korkunç bir biçimde hastalanmazdım.</p>

  <p class="normal">— Peki ya siz doktor, dedi Şövalye Lenoir, siz bunu nasıl açıklıyorsunuz kendinize? Çünkü Ledru'nün bize kafadan uydurma bir hikâye anlattığını düşünmüyorsunuz; hastalığı da gerçek bir durum üstelik.</p>

  <p class="normal">— Tabii ya! İyi iş! Bir sanrı nedeniyle Mösyö Ledru gördüğünü sandı, işittiğini sandı; kendince sahiden de görmüş, işitmiş gibi yaşadı her şeyi. Algıyı sensorium'a, yani beyne ileten organlar, onlara etki eden koşullarla ketlenebilirler; bu durumda, ketlenmeye uğrar ve ketlenerek yanlış algılar iletirler: İnsan duyduğunu sanır, duyar; gördüğünü sanır, görür. Soğuk, yağmur, karanlık Mösyö Ledru'nün organlarında ketlenmeye yol açmıştı, hepsi bu. Deli de gördüğünü ve duyduğunu sandığı şeyi görür ve duyar; sanrı anlık bir deliliktir, yok olduğunda hatırası korunur, tüm mesele bu.</p>

  <p class="normal">— Peki ya yok olmazsa? diye sordu Rahip Moulle.</p>

  <p class="normal">— Eh! O zaman da hastalık tedavisi imkânsız hastalıklar sınıfına girer ve insan ölür.</p>

  <p class="normal">— Siz zaman zaman bu tür hastalıklar tedavi ettiniz mi doktor?</p>

  <p class="normal">— Hayır, ama tedavi eden bazı doktorlar tanıdım, aralarında Fransa yolculuğunda Walter Scott'a eşlik eden bir İngiliz doktor da vardı.</p>

  <p class="normal">— Size hangi vakayı anlattı?..</p>

  <p class="normal">— Ev sahibimizin bize anlattığına benzer bir şey anlattı, hatta belki daha da olağanüstü bir şey.</p>

  <p class="normal">— Ve siz bunu maddi gerekçelerle açıklıyorsunuz, öyle mi? diye sordu Rahip Moulle.</p>

  <p class="normal">— Elbette.</p>

  <p class="normal">— Peki, bu İngiliz doktorun size aktardığı olayı bize anlatabilir misiniz?</p>

  <p class="normal">— Tabii ki.</p>

  <p class="normal">— Ah! Anlatın doktor, anlatın.</p>

  <p class="normal">— Gerekli mi bu?</p>

  <p class="normal">— Olmaz olur mu! diye bağırdı herkes.</p>

  <p class="normal">— Peki. Walter Scott'a Fransa yolculuğunda eşlik eden doktorun adı Sympson'du. Edinburg Fakültesi'nin en seçkin adamlarından biriydi bu ve dolayısıyla da şehrin en önemli kişileriyle bağlantısı vardı.</p>

  <p class="normal">Bu kişilerin içinde, bana adını söylemediği bir ceza mahkemesi hâkimi de bulunuyordu. Tüm bu olayda saklamayı uygun bulduğu tek şey bu addı.</p>

  <p class="normal">Doktor olarak olağan tedavisini üstlendiği bu hâkim, sağlığında görünür bir bozukluk olmaksızın, gözle görülür bir biçimde sararıp solmaktaymış: Koyu bir melankolinin pençesine düşmüşmüş. Ailesi değişik vesilelerle doktora danışmışlar, doktor da arkadaşını yoklamış, fakat sorduğu sorulara aldığı muğlak cevaplar bir sırrın varlığını ortaya koyduğu için doktorun kaygısını artırmaktan başka bir işe yaramamış, ama hasta bu sırrı açıklamak istemiyormuş.</p>

  <p class="normal">Nihayet bir gün Doktor Sympson, dostunun hasta olduğunu kendisine itiraf etmesi için öyle ısrar etmiş ki, beriki doktorun ellerini tutarak hüzünlü bir gülümsemeyle:</p>

  <p class="normal">— Pekâlâ! Evet, demiş, hastayım ve hastalığım sevgili doktor, tümüyle kafamın içinde olduğu için de tedavisi imkânsız.</p>

  <p class="normal">— Nasıl! Kafanızın içinde mi?</p>

  <p class="normal">— Evet, deliriyorum.</p>

  <p class="normal">— Deliriyor musunuz! Peki nasıl, sorarım size? Bakışlarınız bilinçli, sesiniz sakin (onun elini tutmuş), nabzınız mükemmel.</p>

  <p class="normal">— Durumumun ciddiyeti işte tam da buradan ileri geliyor sevgili doktor, durumumu görüyor, değerlendiriyorum.</p>

  <p class="normal">— Peki ama deliliğiniz neyle ilgili?</p>

  <p class="normal">— Kapıyı kapayın da bizi rahatsız etmesinler doktor, size anlatacağım.</p>

  <p class="normal">Doktor kapıyı kapamış ve tekrar gelip arkadaşının yanına oturmuş.</p>

  <p class="normal">— Bir hüküm vermek zorunda kaldığım son ceza davasını hatırlıyor musunuz? demiş hâkim.</p>

  <p class="normal">— Evet, idama mahkûm ettiğiniz İskoç bir hayduttu, asıldı.</p>

  <p class="normal">— Doğru. İşte tam kararı okuduğum sırada gözlerinden bir kıvılcım fışkırdı ve yumruğunu göstererek beni tehdit etti. Hiç önemsemedim... Mahkûmların bu tarz tehditleri sık görülür. Ama infazın ertesi günü cellat evime geldi, rahatsız ettiği için mütevazı bir biçimde özür diledi, ama beni bir konuda haberdar etmesi gerektiğine inandığını söyledi: Haydut bana karşı bir tür büyü mırıldanarak ölmüştü ve ertesi gün saat altıda, yani cezasının infazının gerçekleştiği saatte ondan haber alacağımı söylemişti.</p>

  <p class="normal">Arkadaşlarının bir sürpriziyle, intikam amaçlı silahlı bir saldırıyla karşılaşacağımı düşünerek, saat altı olduğunda odama kapandım, bir çift tabancayı da çalışma masamın üzerine koydum.</p>

  <p class="normal">Şöminemin üzerindeki saat altıyı vurdu. Tüm gün boyunca kafam celladın bu açıklamasıyla meşguldü. Ama son gong da tuncun üzerinde çınladı, nedenini bilmediğim bir mırıltı dışında hiçbir ses duymuyordum. Arkamı döndüm, kara ve ateş rengi kocaman bir kedi gördüm. İçeriye nasıl girmişti? Bunu anlamak imkânsızdı, kapılarım ve pencerelerim kapalıydı. Gün içinde odada kapalı kalmış olması gerekiyordu.</p>

  <p class="normal">Durum hoşuma gitmemişti; çıngırağı çaldım, uşağım geldi, ama içeri giremedi çünkü kendimi içeriden kilitlemiştim; kapıya gidip açtım. Ona kara ve ateş rengi kediden söz ettim, ama kediyi boşuna aradık, ortadan yok olmuştu.</p>

  <p class="normal">Bir daha bu mesele üzerinde kafa yormadım; akşam geçti, gece, arkasından da gündüz geldi, gün akıp geçti ve saat altı oldu. Aynı vakitte arkamda aynı sesi duydum ve aynı kediyi gördüm.</p>

  <p class="normal">Bu sefer dizlerimin üstüne sıçradı.</p>

  <p class="normal">Kedilerden huylanmam, yine de bu yakınlık bende hoş olmayan bir duygu uyandırdı. Onu dizimden kovdum. Ama yere değer değmez tekrar kucağıma sıçradı. Onu ittim, fakat sonuç ilk seferkinden daha başarılı olmadı. Bunun üzerine ayağa kalktım ve odada dolanmaya başladım, kedi beni adım adım takip etmekteydi, bu ısrar karşısında sabırsızlanarak, bir önceki günkü gibi çıngırağı çaldım, uşağım içeri girdi. Ama kedi yatağın altına kaçtı, onu orada boş yere aradık, yatağın altına girer girmez ortadan yok olmuştu.</p>

  <p class="normal">Akşam dışarı çıktım. İki üç arkadaşımı ziyaret edip eve geri döndüm, içeriye bir maymuncukla girdim.</p>

  <p class="normal">Hiç ışığım olmadığı için bir şeylere çarparım korkusuyla merdivenden yavaş yavaş çıkıyordum. Son basamağa geldiğimde, uşağımın karımın oda hizmetçisiyle konuştuğunu duydum.</p>

  <p class="normal">Adım geçtiği için söylediklerine dikkat kesildim, bir gün öncesiyle o günün tüm macerasını anlatıyordu, ama şunları ekliyordu:</p>

  <p class="normal">— Beyefendi delirmiş olmalı, avucumda kara ve ateş rengi bir kedi ne kadar varsa odada da o kadar vardı.</p>

  <p class="normal">Bu birkaç kelime beni ürküttü: Görüntü ya gerçekti ya da sahte; eğer gerçekse, doğaüstü bir olayın etkisi altındaydım; görüntü sahteyse, uşağımın dediği gibi var olmayan bir şeyi gördüğümü sanıyorsam, deliriyordum.</p>

  <p class="normal">Kaygıyla karışık nasıl bir sabırsızlıkla saat altıyı beklediğimi tahmin edersiniz aziz dostum; ertesi gün, odayı düzenleme bahanesiyle, uşağımı yanımda alıkoydum; saat altıyı vurduğunda o da yanımdaydı, saatin son çınlamasında aynı sesi işittim ve kedimi gördüm.</p>

  <p class="normal">Yanımda oturuyordu.</p>

  <p class="normal">Bir an hiçbir şey söylemeden durdum, uşağımın hayvanı görüp, ondan söz edenin ilk o olacağını umuyordum, ama hiçbir şeyin farkında değilmiş gibi odada dolanıp duruyordu.</p>

  <p class="normal">Bir anı kollayıp, yerine getirmek için neredeyse kedinin üstünden geçmesini gerektirecek bir emir verecektim ona.</p>

  <p class="normal">— Çıngırağımı masamın üstüne koyun John, dedim.</p>

  <p class="normal">Yatağımın başucundaydı, çıngırak şöminenin üzerinde duruyordu; yatağımın başucundan şömineye gitmek için mecburen hayvanın üzerinden geçmesi gerekecekti.</p>

  <p class="normal">Uşağım yürümeye koyuldu, ama tam ayağı kedinin üzerine basacakken, kedi dizlerime sıçradı.</p>

  <p class="normal">John onu görmedi ya da en azından fark etmiş gibi görünmedi.</p>

  <p class="normal">İtiraf ederim ki alnımı soğuk bir ter kapladı ve şu "Beyefendi delirmiş olmalı" sözü korkunç bir biçimde aklıma geldi.</p>

  <p class="normal">— John, dedim, dizlerimde hiçbir şey görmüyor musunuz?</p>

  <p class="normal">John bana baktı. Sonra karara varan bir insan gibi:</p>

  <p class="normal">— Evet beyefendi, dedi, bir kedi görüyorum.</p>

  <p class="normal">Rahat bir nefes aldım.</p>

  <p class="normal">Kediyi tuttum ve ona şöyle dedim:</p>

  <p class="normal">— Bu durumda John, lütfen onu dışarı çıkarın.</p>

  <p class="normal">Elleri benimkilerin önüne geldi, hayvanı onun kollarına bıraktım, sonra bir işaretimle dışarı çıktı.</p>

  <p class="normal">Biraz rahatlamıştım, on dakika boyunca, bir kaygı kalıntısıyla etrafıma bakındım; herhangi bir hayvan türüne ait hiçbir canlı görmeyince, John'un kediyi ne yaptığına bakmaya karar verdim.</p>

  <p class="normal">Bunun üzerine bunu ona sorma niyetiyle odamdan çıktım, Salon kapısının eşiğine adımımı attığım sırada, karımın giyinme odasından gelen büyük bir kahkaha işittim. Ayaklarımın ucunda yavaşça yaklaştım ve John'un sesini duydum.</p>

  <p class="normal">— Sevgili dostum, diyordu oda hizmetçisine, beyefendi delirmiyor. Hayır, delirmiş bile. Deliliği, biliyorsun, kara ve ateş rengi bir kedi görmek. Bu akşam, bu kediyi dizlerinde görüp görmediğimi sordu bana.</p>

  <p class="normal">— Peki sen ne cevap verdin? diye sordu oda hizmetçisi.</p>

  <p class="normal">— Gördüğümü söyledim, dedi John. Zavallı adamcağız, onu bozmak istemedim; bil bakalım ne yaptı.</p>

  <p class="normal">— Nereden bileyim!</p>

  <p class="normal">— Peki o zaman! Sözde kediyi dizlerinden aldı, kollarıma bıraktı ve bana, "Götür! Götür!" dedi. Kararlı bir biçimde kediyi götürdüm, o da memnun oldu.</p>

  <p class="normal">— Ama onu götürmüş olduğuna göre ortada kedi var demek.</p>

  <p class="normal">— Yo, hayır, kedi sadece onun kafasında vardı. Ama gerçeği ona söylemem ne işine yarardı ki? Kendimi kapıya koydururdum. Gerçekten olmaz, burada iyiyim ve kalıyorum. Bana yılda yirmi beş lira veriyor... bir kedi görmek için. Ben de görüyorum. Otuz verirse iki tane de görürüm.</p>

  <p class="normal">Daha fazlasını işitmeye cesaret edemedim. Göğüs geçirip odama döndüm.</p>

  <p class="normal">Odam boştu...</p>

  <p class="normal">Ertesi gün saat altıda, her zamanki gibi, arkadaşım yanımdaydı ve ancak gün doğunca yok oldu.</p>

  <p class="normal">Size ne söyleyeyim dostum? diye sözünü sürdürmüş hasta; bir ay boyunca her akşam aynı görüntü tekrarlandı, tam onun varlığına alışmaya başlıyordum ki, infazdan sonraki otuzuncu gün saat altıda kedi görünmedi.</p>

  <p class="normal">Ondan kurtulduğumu sandım, sevinçten uyuyamadım: Ertesi gün önümdeki zamanı adeta zorluyor, mukadder saatin bir an önce gelmesini istiyordum. Saat beşten altıya kadar gözümü saatten alamadım. Yelkovanın ilerleyişini dakika dakika takip ediyordum. Nihayet XII rakamına ulaştı, saatin titreşimi duyuldu, ardından gong birinci, ikinci, üçüncü, dördüncü, beşinci, nihayet altıncı vuruşunu yaptı!..</p>

  <p class="normal">Altıncı vuruşta kapım açıldı, bir tür kapıcının içeri girdiğini gördüm, kılığı İskoçya başhâkiminin hizmetinde çalıştığını düşündürüyordu.</p>

  <p class="normal">İlk düşüncem başhâkimin bana bir mesaj yolladığı oldu, yabancı misafire elimi uzattım. Ama hareketime hiç dikkat etmemiş gibi göründü, gelip koltuğumun arkasına yerleşti.</p>

  <p class="normal">Onu görmek için arkamı dönmeme gerek yoktu; bir aynanın karşısındaydım ve bu aynada onu görebiliyordum.</p>

  <p class="normal">Ayağa kalktım ve yürüdüm; birkaç adım gerimden beni takip etti.</p>

  <p class="normal">Masama döndüm ve çıngırağı çaldım.</p>

  <p class="normal">Uşağım göründü, ama kediyi nasıl görmediyse kapıcıyı da görmedi.</p>

  <p class="normal">Onu yolladım ve bu tuhaf kişiyle baş başa kaldım, onu rahat rahat inceleyecek vaktim oldu.</p>

  <p class="normal">Üzerinde saray giysisi vardı, saçları bir filenin içindeydi, yan tarafında kılıcı duruyordu, kasnakta işlenmiş bir ceket giymiş, şapkasını kolunun altında tutuyordu.</p>

  <p class="normal">Saat onda yattım; bunun üzerine, geceyi kendince en rahat biçimde geçirmek istercesine, yatağımın karşısındaki bir koltuğa oturdu.</p>

  <p class="normal">Kafamı duvar tarafına çevirdim; ama uyumam imkânsız olduğundan iki üç kere döndüm ve iki üç kere kandilimin ışığında onu aynı koltukta gördüm.</p>

  <p class="normal">O da uyumuyordu.</p>

  <p class="normal">Nihayet günün ilk ışıklarının jaluzinin aralıklarından odama sızdığını gördüm, son bir kez daha adamımdan tarafa döndüm, kaybolmuştu, koltuk boştu.</p>

  <p class="normal">Akşama kadar görüntüden kurtulmuş oldum.</p>

  <p class="normal">Akşam kilise yüksek komiserinin evinde davet vardı, tören giysimi hazırlama bahanesiyle altıya beş kala uşağımı çağırdım, ona kapıyı sürgülemesi için emir verdim.</p>

  <p class="normal">Emrime uydu.</p>

  <p class="normal">Saat altıyı son kez vururken, gözlerimi kapıya diktim: Kapı açıldı ve kapıcım içeri girdi.</p>

  <p class="normal">Hemen kapıya gittim; kapı kapalıydı, sürgüler yuvalarından çekilmişe benzemiyordu, döndüm, kapıcı koltuğumun arkasındaydı, John onunla hiç ilgilenir gibi görünmeksizin odanın içinde dolanıyordu.</p>

  <p class="normal">Besbelliydi ki hayvanı görmediği gibi adamı da görmüyordu.</p>

  <p class="normal">Giyindim.</p>

  <p class="normal">Ama tuhaf bir şey oldu: Bana karşı son derece dikkatli olan can yoldaşım, her yaptığı işte John'a yardım ediyor, John ise kendisine yardım edildiğini fark etmiyordu. John giysimi yakasından tutuyor, hayalet onu eteklerinden destekliyordu; John pantolonumu belinden tutarak bana uzatıyor, hayalet bacak tarafından tutuyordu.</p>

  <p class="normal">Bundan daha yardımsever bir uşağım olmamıştı hiç.</p>

  <p class="normal">Çıkış saatim geldi.</p>

  <p class="normal">Bunun üzerine, beni izlemek yerine kapıcı önden gitti, odamın kapısından çıktı, merdivenden indi, şapkası kolunun altında, arabanın kapısını açan John'un arkasında durdu ve John kapıyı kapayıp da arkadaki bankta yerini alınca, ona yer açmak için sağa çekilen arabacının koltuğuna çıktı.</p>

  <p class="normal">Kilise yüksek komiserinin kapısında araba durdu, John kapıyı açtı, ama hayalet onun arkasındaki yerine geçmişti bile. Ayağımı yere henüz koymuştum ki hayalet öne atılarak giriş kapısını dolduran uşakların arasından geçti, bir yandan da onu takip ediyor muyum diye bana bakıyordu.</p>

  <p class="normal">John'un üzerinde yaptığım deneyi bu kez de arabacının üzerinde yapma isteği duydum.</p>

  <p class="normal">— Patrick, diye sordum, yanınızdaki adam da kimdi?</p>

  <p class="normal">— Hangi adam Ekselansları? diye sordu arabacı.</p>

  <p class="normal">— Koltuğunuzda oturan adam.</p>

  <p class="normal">Patrick etrafına bakınarak, koca gözlerini şaşkınlıkla devirdi.</p>

  <p class="normal">— Tamam, dedim, yanılmışım.</p>

  <p class="normal">Ben de içeri girdim.</p>

  <p class="normal">Kapıcı merdivende durmuş, beni bekliyordu. Yoluma devam ettiğimi görünce o da yoluna devam etti, davet salonuna beni anons edecek gibi önümden içeri girdi, sonra ben girdim, o ise bekleme odasına giderek kendine uygun yeri aldı.</p>

  <p class="normal">John ve Patrick için olduğu gibi, hayalet herkes için görünmezdi.</p>

  <p class="normal">İşte o zaman korkum dehşete dönüştü ve gerçekten delirmekte olduğumu anladım.</p>

  <p class="normal">O akşamdan itibaren bendeki değişimin farkına varmaya başladılar. Herkes bana ne sıkıntım olduğunu sorar oldu, diğerleri gibi siz de.</p>

  <p class="normal">Hayaletimi bekleme odasında buldum. Tıpkı gelirken olduğu gibi, giderken de önümden koşturdu, sürücü yerine çıktı, benimle birlikte eve döndü, ardımda odama girdi ve bir gün önce oturduğu koltuğa oturdu.</p>

  <p class="normal">Bunun üzerine, bu görüntüde gerçek, özellikle de elle tutulur bir yan olup olmadığı konusunda emin olmak istedim. Büyük bir çaba göstererek geri geri gidip koltuğa oturdum.</p>

  <p class="normal">Hiçbir şey hissetmedim, ama aynada onu arkamda ayakta gördüm.</p>

  <p class="normal">Bir önceki gün gibi, yattım ama sabahın birinde. Yatağıma girdiğim anda onu tekrar koltuğumda gördüm.</p>

  <p class="normal">Gün doğarken kayboldu.</p>

  <p class="normal">Görüntü bir ay sürdü.</p>

  <p class="normal">Bir ayın sonunda, alışkanlıklarını yerine getirmemeye başladı ve bir gün ortadan yok oldu.</p>

  <p class="normal">Bu sefer, ilk seferindeki gibi tam bir yok oluşa inanmadım, korkunç bir değişiklik beklentisi içindeydim, yalnızlığımın tadını çıkarmak yerine ertesi günü dehşet içinde bekliyordum.</p>

  <p class="normal">Ertesi gün saat altıyı son kez vururken, yatağımın perdelerinden gelen hafif bir sürtünme sesi işittim ve perdelerin duvar tarafında birbiriyle bitiştiği aralıkta bir iskelet gördüm.</p>

  <p class="normal">Bu sefer dostum, anlıyor musunuz, şöyle ifade edebilirim belki, ölümün canlı görüntüsüydü karşımdaki.</p>

  <p class="normal">İskelet orada, hareketsiz duruyor, boş gözleriyle bana bakıyordu.</p>

  <p class="normal">Ayağa kalktım, odamda birçok kez gidip geldim, kafa benim her hareketimi takip ediyordu. Gözler üzerimden bir an olsun çekilmedi, bedense hareketsizliğini koruyordu.</p>

  <p class="normal">O gece yatacak cesareti bulamadım. Uyudum ya da daha doğrusu hayaletin her zaman oturduğu koltukta gözlerim kapalı bir halde kaldım, onun varlığını özler hale gelmiştim.</p>

  <p class="normal">Gün doğunca iskelet kayboldu.</p>

  <p class="normal">John'a yatağımın yerini değiştirmesini ve perdeleri sıkıca kapamasını söyledim.</p>

  <p class="normal">Saat altıyı son kez vururken, aynı sürtünme sesini işittim, perdelerin hareketlendiğini gördüm, ardından da yatağımın perdelerini açan iki kemikli elin parmak uçlarını fark ettim; perde kanatları aralanınca ortaya çıkan açıklıkta, iskelet bir gün önceki yerini aldı.</p>

  <p class="normal">Bu sefer yatma cesaretini buldum.</p>

  <p class="normal">Tıpkı bir önceki gün gibi kafa tüm hareketlerimi takip etmişti, bana doğru eğildi.</p>

  <p class="normal">Geçirdiğim geceyi düşünebiliyor musunuz! İşte sevgili doktor, yirmi gecedir de aynı şeyi yaşıyorum. Şimdi neyim olduğunu biliyorsunuz, hâlâ beni iyileştirmeye çalışacak mısınız?</p>

  <p class="normal">— En azından deneyeceğim, demiş doktor.</p>

  <p class="normal">— Nasıl olacak bu? Hadi ama!</p>

  <p class="normal">— Gördüğünüz hayaletin sadece sizin kafanızda olduğuna ikna oldum.</p>

  <p class="normal">— Varmış ya da yokmuş, benim için ne önemi var, ben onu görüyorum ya.</p>

  <p class="normal">— Benim de onu görmeye çalışmamı ister misiniz?</p>

  <p class="normal">— Bundan iyisi can sağlığı.</p>

  <p class="normal">— Ne zaman peki?</p>

  <p class="normal">— Mümkün olan en kısa zamanda. Yarın.</p>

  <p class="normal">— Tamam, yarın... o zamana kadar, cesaret!</p>

  <p class="normal">Ertesi gün, sabah saat yedide, doktor dostunun odasına girmiş.</p>

  <p class="normal">— Eee, diye sormuş, iskelet nerede?</p>

  <p class="normal">— Yok oldu, diye cevap vermiş beriki, zayıf bir sesle.</p>

  <p class="normal">— Pekâlâ! Bu akşam geri gelmemesi için bir çözüm bulacağız.</p>

  <p class="normal">— Bulun.</p>

  <p class="normal">— Öncelikle, saat altıyı son kez vururken geldiğini söylemiştiniz.</p>

  <p class="normal">— Tastamam.</p>

  <p class="normal">— Saati durdurmakla işe başlayalım.</p>

  <p class="normal">Ve sarkacı sabitlemiş.</p>

  <p class="normal">— Ne yapmak istiyorsunuz?</p>

  <p class="normal">— Zamanı ölçme olanağınızı yok etmek istiyorum.</p>

  <p class="normal">— Tamam.</p>

  <p class="normal">— Şimdi, panjurları kapalı tutup pencere perdelerini sıkıca kapayacağız.</p>

  <p class="normal">— Neden peki?</p>

  <p class="normal">— Yine aynı amaçla, günün ilerleyişinin hiçbir şekilde farkında olmayasınız diye.</p>

  <p class="normal">— Yapın.</p>

  <p class="normal">Panjurlar kontrol edilmiş, perdeler çekilmiş, mumlar yakılmış.</p>

  <p class="normal">— Kahvaltıyla öğle yemeğini hazır edin John, demiş doktor, belirlenmiş yemek zamanlarında servis istemiyoruz, ben size söylediğimde servis yaparsınız.</p>

  <p class="normal">— Duydunuz mu John? demiş hasta.</p>

  <p class="normal">— Evet beyefendi.</p>

  <p class="normal">— Ayrıca iskambil kâğıtları, zarlar ve domino da getirip bizi yalnız bırakın.</p>

  <p class="normal">John istenen eşyaları getirmiş ve çekilmiş.</p>

  <p class="normal">Doktor, kâh sohbet ederek kâh oyun oynayarak, elinden geldiğince hastayı oyalamaya başlamış; acıktığında da çıngırağı çalmış.</p>

  <p class="normal">Çıngırağın ne amaçla çalındığını bilen John kahvaltıyı getirmiş.</p>

  <p class="normal">Kahvaltıdan sonra tekrar oyuna başlamışlar ve bir süre sonra doktor yeniden çıngırağı çalmış.</p>

  <p class="normal">John öğle yemeğini getirmiş.</p>

  <p class="normal">Yiyip içmişler, kahve içmişler ve tekrar oynamaya koyulmuşlar. Böyle baş başa geçen gün uzun görünmüş onlara. Doktor, kafasında zamanı ölçtüğünü ve uğursuz saatin geçmiş olması gerektiğini düşünüyormuş.</p>

  <p class="normal">— Pekâlâ! demiş ayağa kalkarak. Zafer!</p>

  <p class="normal">— Nasıl zafer yani? diye sormuş hasta.</p>

  <p class="normal">— Elbette; saat en azından sekiz ya da dokuz olmalı, iskelet gelmedi.</p>

  <p class="normal">— Saatinize bakın doktor, çünkü evde çalışan tek saat o, eğer saat geçtiyse, inanın ben de sizin gibi zafer diye bağıracağım.</p>

  <p class="normal">Doktor saatine bakmış, ama bir şey söylememiş.</p>

  <p class="normal">— Yanılmışsınız, değil mi doktor? demiş hasta. Saat tam altı.</p>

  <p class="normal">— Evet, ne olacak?</p>

  <p class="normal">— Olacağı şu ki iskelet içeri girdi.</p>

  <p class="normal">Ve hasta derin bir iç çekişle kendisini geriye atmış.</p>

  <p class="normal">Doktor dört bir yanına bakınmış.</p>

  <p class="normal">— Onu nerede görüyorsunuz peki? diye sormuş.</p>

  <p class="normal">— Her zamanki yerinde, yatağımla duvar arasındaki boşlukta, perdelerin arasında.</p>

  <p class="normal">Doktor ayağa kalkıp yatağı çekmiş, yatakla duvar arasındaki boşluğa geçerek iskeletin olduğu söylenen yerde, perdelerin arasında durmuş.</p>

  <p class="normal">— Ya şimdi, demiş, hâlâ onu görüyor musunuz?</p>

  <p class="normal">— Bedeninin alt kısmını görmüyorum, çünkü sizinki onu gizliyor, ama kafasını görüyorum.</p>

  <p class="normal">— Nerede bu?</p>

  <p class="normal">— Sağ omzunuzun üstünde. Sanki iki kafanız varmış gibi, biri canlı, diğeri ölü.</p>

  <p class="normal">Her ne kadar güç inanır biri olsa da, ürpermekten kendini alamamış doktor.</p>

  <p class="normal">Arkasına dönmüş ama hiçbir şey görememiş.</p>

  <p class="normal">— Dostum, demiş üzüntüyle, hastanın yanına gelerek, düzenleyecek bir vasiyetiniz varsa düzenleyin.</p>

  <p class="normal">Ve çıkıp gitmiş.</p>

  <p class="normal">Dokuz gün sonra, efendisinin odasına giren John onu yatağında ölü bulmuş.</p>

  <p class="normal">Haydut idam edileli günü gününe üç ay oluyormuş.</p>
</body>
</html>
