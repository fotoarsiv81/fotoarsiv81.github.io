<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>hayalet</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_3">-I-<br class="chapter" />
  Fontenay-aux-Roses'da Diane Sokağı</h1>

  <p class="normal">1831 yılının 1 Eylül'ünde, kralın özel malikânesinde daire şefi olan eski dostlarımdan biri, Fontenay-aux-Roses'da avlanma mevsimini oğluyla birlikte açmam için beni davet etti.</p>

  <p class="normal">O zamanlar avlanmayı çok seviyordum ve iyi bir avcı olmam sıfatıyla, her yıl açılışın yapılacağı bölgenin seçimi önemli bir konuydu.</p>

  <p class="normal">Genellikle bir çiftlik sahibinin ya da daha çok kayınbiraderimin bir dostunun evine giderdik; Nemrud'lar ve Elzéar Blaze'lar ilmindeki ilk adımlarımı bir tavşan öldürerek o dostun arazisinde atmıştım. Çiftliği Compiègne ve Villers-Cotterêts ormanlarının arasında, dünya tatlısı Morienval köyüne yarım fersah, görkemli Pierrefonds harabelerine bir fersah mesafede yer alıyordu.</p>

  <p class="normal">İşletilen toprakları oluşturan iki-üç bin dönümlük arazi neredeyse tümüyle korularla çevrili, ortaya doğru güzel bir vadiyle kesilen geniş bir düzlük görünümündedir; vadinin dibinde, yeşil çayırların ve renkleri sürekli değişen ağaçların arasından yaprakların içinde yarı yarıya kaybolmuş bir sürü ev görülür; bu evleri, önce kendilerini çevreleyen dağların kuytusunda korunan, daha sonra dikey olarak gökyüzüne doğru yükselen ve havanın üst tabakalarına ulaşınca palmiyelerin tepesi gibi genişleyerek rüzgâr yönüne doğru kavis yapan mavimtırak duman sütunları ele verir.</p>

  <p class="normal">Bu düzlüğe ve bu vadinin iki yamacına iki ormanın av hayvanları, tarafsız bir sahaymış gibi oynamaya gelirler.</p>

  <p class="normal">Bu yüzden de Brassoire Ovası'nda her tür hayvan bulunur: Korular boyunca karaca ve sülün, yaylalarda tavşan, yamaçlarda adatavşanı, çiftliğin çevresinde keklik. Mösyö Mocquet –dostumuzun adı bu–, bu sayede bizim her yıl geleceğimizden emin olurdu; tüm gün avlanır ve ertesi gün saat ikide Paris'e geri dönerdik, dört-beş avcı toplam yüz elli av hayvanı vurmuş olur, ama hiçbir seferinde ev sahibimize bir tanesini bile kabul ettiremezdik.</p>

  <p class="normal">Ama o yıl, Mösyö Mocquet'ye sadık kalmayarak, daire şefi olan eski arkadaşımın ısrarına boyun eğmiştim; çünkü Roma okulunda seçkin bir öğrenci olan oğlunun bana yolladığı ve tavşanla dolu anızlıkları, keklikle dolu yonca tarlalarıyla Fontenay-aux-Roses düzlüğünden bir manzaranın sergilendiği tablo beni cezbetmişti.</p>

  <p class="normal">Fontenay-aux-Roses'a hiç gitmemiştim daha önce; Paris civarını benim kadar az tanıyan yoktur. Şehirden bir kez çıktım mı, bu neredeyse her zaman beş-altı yüz fersah yol yapmak içindir. En ufak yer değişikliğinde bile her şey benim için bir merak konusu oluşturur yani.</p>

  <p class="normal">Akşamın altısında, başım her zamanki gibi arabanın dışında, Fontenay'ye doğru yola koyuldum; Enfer kapısından çıktım, Tombe-Issoire sokağını solumda bıraktım ve Orléans yolundan geçtim.</p>

  <p class="normal">Issoire'ın, Julianus zamanında Lutetia'ya giden yolcuları haraca kesen ünlü bir haydutun adı olduğu bilinir. Sanıyorum asılmış ve katakompların girişinden biraz uzakta, bugün adını taşıyan yere gömülmüş.</p>

  <p class="normal">Petit-Montrouge'un girişinde yayılan düzlük, görünüm olarak tuhaftır. Yapay çayırların, havuç ve pancar tarlalarının ortasında, kare biçimli, beyaz taştan, tabya benzeri yapılar yükselir; bu yapıların tepesinde, sönmüş şenlik fişeği makarasının iskeletine benzer dişli bir çark göze çarpar. Bu çarkın çevresinde, bir adamın sırayla bir bir ayağını, bir diğer ayağını bastığı ahşap çıkmalar vardır. Gerçekte yer değiştirmese de, işçiye görünüşte büyük bir hareket kazandıran bu sincap faaliyetinin amacı, taşocağının dibinde yontulmuş ve yavaşça gün ışığına çıkan bir taşı yerin yüzeyine taşıyan bir ipin bir poyranın etrafına sarılmasıdır.</p>

  <p class="normal">Bir kancayla deliğin ağzına getirilen bu taşı bekleyen silindirler, onu kendine ayrılan yere taşırlar. Ardından ip tekrar ocağın derinliklerine inerek, bir haykırışın çok geçmeden bir başka taşın onu öz yuvası taşocağından koparacak çabayı beklediğini bildirdiği modern İksion'a bir anlık dinlenme süresi tanıdıktan sonra bir başka yükün arayışına girer; aynı işlem tekrar ve daima baştan başlamak üzere yeniden başlar.</p>

  <p class="normal">Akşam olunca, adam yer değiştirmeksizin on fersah yol yapmıştı; gerçekte, ayağını çıkmanın birine bastığı her seferinde yukarıya doğru bir kademe yükselmiş olsaydı, yirmi üç yılın sonunda aya varmış olurdu.</p>

  <p class="normal">Özellikle akşam saatlerinde, yani benim Petit-Montrouge'u Grand-Montrouge'dan ayıran düzlükten geçtiğim saatlerde, tutuşan günbatımında açık bir şekilde beliren bu sayısız hareketli çark sayesinde manzara düşsel bir görünüm alır. Belli belirsiz renkler içinde, diş sökücülerin asılmış adam peşine düştükleri, Goya'nın şu gravürlerinden biridir sanki söz konusu olan.</p>

  <p class="normal">Saat yediye doğru çarklar durur; gün sona ermiştir.</p>

  <p class="normal">Elli-altmış ayak uzunluğunda, altı ila sekiz ayak yüksekliğinde büyük kareler oluşturan bu moloz taşları, topraktan sökülen geleceğin Paris'idir. Bu taşın çıkarıldığı taşocakları her geçen gün genişler. Eski Paris'in ortaya çıktığı katakompların devamıdır bu. Durmadan bölgeden kazanarak ve çevreye yayılarak genişleyen yeraltı şehrinin dış mahalleleridir. Bu Montrouge çayırlarında yüründüğünde, derin oyuklar üzerinde yürünmüş olur. Zaman zaman bir arazi çöküntüsüne, minyatür bir vadiye, dalgalı bir toprak yüzeyine rastlar insan. Alçıtaşından tavanı çatlamış olan, alttan kötü desteklenmiş bir taşocağıdır burası. Oluşan bir yarıktan, mağaranın içine su sızar; su beraberinde toprağı da sürüklemiştir, arazideki hareketliliğin sebebi budur: Buna toprak çöküntüsü denir.</p>

  <p class="normal">Eğer insanın bundan haberi olmazsa, onu çağıran bu yeşil, güzel toprak katmanının hiçbir şeyin üstüne oturmadığını bilmezse, bu çatlaklardan birinin üzerine bastığında, Montenvers'de iki buz duvarının arasında yok olur gibi yok olup gider.</p>

  <p class="normal">Bu yeraltı dehlizlerinde yaşayan ahali, tıpkı hayatı gibi, ayrı bir karaktere ve fizyonomiye sahiptir. Karanlıkta yaşadığı için biraz gece hayvanlarının içgüdülerine sahiptir, yani sessiz ve yırtıcıdır. Sık sık bir kazadan söz edildiği duyulur; bir payanda eksik kalmış, bir ip kopmuş, bir adam ezilmiştir. Yerin yüzeyinde, bunun bir talihsizlik olduğu sanılır, otuz ayak aşağıda ise bunun bir cinayet olduğu bilinir.</p>

  <p class="normal">Taşocağı işçilerinin genellikle acınacak bir görüntüsü vardır. Gündüzleri gözlerini kırpıştırıp dururlar, açık havada sesleri boğuktur. Kaşlarına kadar inen düz saçları, usturanın sadece pazar sabahları değdiği sakalları, gevşek dokunmuş bezden gömleklerinin kollarını açıkta bırakan yelekleri, taşla temas yüzünden rengi ağaran deri önlükleri, mavi bez pantolonları vardır. İkiye katlanmış ceketleri bir omuzlarında durur ve haftanın altı günü taşı oyan kazmanın ya da baltanın sapı bu cekete yaslanır.</p>

  <p class="normal">Bir ayaklanma çıktığında, tasvir etmeye çalıştığımız bu adamların işe karışmaması çok nadirdir. Enfer kapısında, "İşte Montrouge taş işçileri geliyor" dendiğinde, çevre sokaklarda oturanlar başlarıyla olumsuz bir hareket yapar ve kapılarını kapatırlar.</p>

  <p class="normal">Eylül ayında geceyi gündüzden ayıran bu alacakaranlıkta, baktığım ve gördüğüm işte bu oldu; sonra gece olduğunda, kendimi yeniden arabaya attım, benim görmüş olduğumu kuşkusuz arkadaşlarımdan hiçbiri görmemiştir. Her konuda bu böyle; çoğu insan bakar, ama çok azı görür.</p>

  <p class="normal">Saat sekiz buçuğa doğru Fontenay'ye vardık; mükemmel bir akşam yemeği, yemeğin ardından da bahçede bir gezinti bekliyordu bizi.</p>

  <p class="normal">Sorrente bir portakal ağacı ormanı; Fontenay bir gül demeti. Her evin, duvar boyunca yükselen ve gövdesi tahta bir çitle korunan kendi gül ağacı var; belli bir yüksekliğe ulaştığında, gül ağacı devasa bir yelpaze gibi genişliyor; arasından geçen hava mis gibi kokuyor, rüzgâr çıktığındaysa, Tanrı bir şenlik düzenlediği zaman şaraplı ekmek yortusunda nasıl yağıyorduysa, gül yaprakları yağıyor öyle.</p>

  <p class="normal">Eğer gündüz olsaydı, bahçenin ucunda göz alabildiğine bir manzara bekliyor olurdu bizi. Bir tek, boşluğa serpiştirilmiş gibi duran ışıklar Sceaux, Bagneux, Châtillon ve Montrouge köylerini işaret etmekteydi; geride büyük, kızılımtırak bir hat uzanıyor ve buradan Leviathan'ın soluğuna benzer boğuk bir ses geliyordu: Paris'in nefes alıp verişiydi bu.</p>

  <p class="normal">Çocukmuşuz gibi bizi zorla yatağa göndermek zorunda kaldılar. Tümüyle yıldızlarla süslenmiş bu güzel göğün altında, mis kokulu bu esintinin temasıyla, seve seve günün doğuşunu beklerdik.</p>

  <p class="normal">Sabahın beşinde avlanmaya başladık; bize abartılı vaatlerde bulunmuş ve şunu da söylemek gerekir ki, mükemmel bir yazgıya yaraşır bir ısrarla topraklarındaki av hayvanı bolluğunu ballandıra ballandıra anlatmaya devam eden ev sahibimizin oğlu rehberliğimizi yapıyordu.</p>

  <p class="normal">Öğle vakti bir adatavşanı ve dört keklik görmüştük. Sağımdaki arkadaşım adatavşanını, solumdaki arkadaşım ise bir kekliği kaçırmıştı, diğer üç kekliğin ikisini ben vurmuştum. Brassoire'da, öğleye kadar üç-dört tavşan ile on beş-yirmi kekliği çiftliğe yollamış olurdum bile.</p>

  <p class="normal">Avlanmayı severim, ama gezintiden, özellikle de tarlalar arasında gezintiden nefret ederim. Bu yüzden, solumda, epey ileride yer alan ve hiçbir şey bulamayacağıma kesinlikle emin olduğum bir yonca tarlasını keşfetme bahanesiyle yolumu değiştirerek gruptan ayrıldım.</p>

  <p class="normal">Ama bu tarlada bulduğum, iki saatten fazla bir süredir benden esirgenen kafamı dinleme arzusu içinde gözüme çarpan, beni diğer avcıların gözlerinden gizleyerek, Sceaux yolu üzerinden dosdoğru Fontenay-aux-Roses'a ulaşmamı sağlayacağını düşündüğüm çökmüş bir yol oldu.</p>

  <p class="normal">Yanılmıyordum. Kilise çanı saat biri vurduğunda, köyün ilk evlerine ulaştım.</p>

  <p class="normal">Oldukça güzel bir mülkü çevrelediğini sandığım bir duvar boyunca ilerliyordum; Diane sokağının Grande-Rue'yle birleştiği yere vardığımda, kilise tarafından bana doğru son derece tuhaf görünüşlü bir adamın geldiğini görünce durdum ve insiyaki olarak, sadece kendimi koruma duygusuyla tüfeğimi atışa hazır hale getirdim.</p>

  <p class="normal">Ama solgun yüzü, kirpi gibi saçları, yuvalarından fırlamış gözleri, karmakarışık giysileri ve kan içindeki elleriyle bu adam beni görmeden yanımdan geçti. Bakışları sabit ve ifadesizdi. Yürüyüşü, çok dik bir dağdan inen bir insanın engellemez sürüklenişini hatırlatıyor, bu arada hırıltılı nefes alıp verişi yorgunluktan çok ürküntüye işaret ediyordu.</p>

  <p class="normal">İki yolun kesiştiği yerde Grande-Rue'den ayrılarak, yedi-sekiz dakika boyunca duvarı boyunca yürümüş olduğum mülkün kapısının açıldığı Diane sokağına girdi. Aynı anda gözümün iliştiği bu kapı yeşile boyanmıştı ve üzerinde numara olarak 2 yazıyordu. Adamın zile uzanan eli epey bir süre sonra zile dokunabildi ve şiddetle bastı; neredeyse aynı anda arkasına dönen adam, kapıyı koruyan iki sınır taşından birinin üzerine oturdu. Oturur oturmaz da kolları sarkık ve başı göğsüne eğik vaziyette hareketsiz kalakaldı.</p>

  <p class="normal">Ben tekrar geriye döndüm, çünkü bu adamın bilinmeyen ve korkunç bir dramın baş aktörü olması gerektiğini düşünüyordum.</p>

  <p class="normal">Adamın arkasında ve sokağın iki yanında, üzerlerinde kuşkusuz bende yarattığı etkinin aynısını yarattığı birkaç kişi evlerinden çıkmış ve benim hissettiğime benzer bir şaşkınlıkla ona bakıyorlardı.</p>

  <p class="normal">Güçlü bir biçimde çalan zilin sesiyle, büyük kapının yanında bulunan küçük bir kapı açıldı ve kırk-kırk beş yaşlarında bir kadın göründü.</p>

  <p class="normal">— Ah, siz miydiniz, Jacquemin? dedi. Ne işiniz var burada?</p>

  <p class="normal">— Sayın belediye başkanı evde mi? diye sordu boğuk bir sesle, kadının hitap ettiği adam.</p>

  <p class="normal">— Evet.</p>

  <p class="normal">— Pekâlâ Antoine Ana, gidip ona karımı öldürdüğümü ve adalete teslim olmaya geldiğimi söyleyin.</p>

  <p class="normal">Antoine Ana'nın attığı çığlığa, bu korkunç itirafı duyabilecek kadar yakında bulunan insanlar dehşetle haykırarak karşılık verdiler.</p>

  <p class="normal">Ben bile bir adım gerileyerek, bir ıhlamur ağacının gövdesine çarptım ve bu gövdeye yaslandım.</p>

  <p class="normal">Zaten adamın sesini duyabilecek mesafede olan herkes olduğu yerde kalakalmıştı.</p>

  <p class="normal">Katile gelince, ölümcül sözleri dile getirdikten sonra gücünü yitirmişçesine, taşın üzerinden yere kaydı.</p>

  <p class="normal">Bu arada küçük kapıyı açık bırakan Antoine Ana gözden kaybolmuştu. Belliydi ki, Jacquemin'in kendisine verdiği görevi yerine getirmek üzere efendisinin yanına gitmişti.</p>

  <p class="normal">Beş dakika sonra, kadının bulmaya gittiği kişi kapının eşiğinde belirdi.</p>

  <p class="normal">Peşinde iki adam daha vardı.</p>

  <p class="normal">Sokağın görüntüsü hâlâ gözümün önünde.</p>

  <p class="normal">Söylemiş olduğum gibi, Jacquemin yere kaymıştı. Antoine Ana'nın gidip çağırdığı Fontenay-aux-Roses belediye başkanı onun yanında ayakta duruyor, uzun boyunun tüm haşmetiyle ona tepesinden bakıyordu. Kapının ağzında, birazdan uzunca söz edeceğimiz diğer iki adam birbirlerinin önüne geçmeye çalışıyorlardı. Grande-Rue'ye dikilmiş bir ıhlamur ağacının gövdesine yaslanmıştım ama bulunduğum yerden Diane sokağını görebiliyordum. Solumda bir erkek, bir kadın ve bir çocuktan oluşmuş bir grup vardı; çocuk, annesi kendisini kucağına alsın diye ağlıyordu. Bu grubun arkasında, bir ilk kat penceresinden başını uzatan bir fırıncı, aşağıda duran oğluyla konuşuyor, önlerinden koşarak geçenin taşocağı işçisi Jacquemin olup olmadığını soruyordu; nihayet, önü karanlıkta kalan, ama sırtı bir çırağın körüklemeye devam ettiği demirci ocağının ışığıyla aydınlanan bir nalbant kendi kapısının eşiğinde belirdi. İşte Grande-Rue'nün durumu buydu.</p>

  <p class="normal">Diane sokağına gelince, tasvir ettiğimiz esas grup dışında ıssızdı. Yalnız, sokağın ucunda iki jandarma belirmişti; bu jandarmalar ovadaki silah ruhsatı denetimlerini tamamlamışlar, kendilerini bekleyen bir görev olduğunu akıllarına bile getirmeden ağır adımlarla bize doğru yaklaşmaktaydılar.</p>

  <p class="normal">O sırada saat biri çeyrek geçiyordu.</p>
</body>
</html>
