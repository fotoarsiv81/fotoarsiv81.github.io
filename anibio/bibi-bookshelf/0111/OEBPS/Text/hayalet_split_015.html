<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>hayalet</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_13">-XI-<br class="chapter" />
  Saçtan Bilezik</h1>

  <p class="normal">— Sevgili peder, dedi Alliette, size sonsuz saygı, Cazotte'a da sonsuz hayranlık duyuyorum; sizin iyilik meleğinizle kötülük meleğinizin etkisini tümüyle kabul ediyorum, ama bir şeyi unutuyorsunuz ki ben bunun canlı örneğiyim: Ölüm yaşamı yok etmez, ölüm insan bedeninin bir dönüşüm biçimidir sadece; ölüm hafızayı yok eder, hepsi bu. Eğer hafıza yok olmasaydı, her birimiz dünyanın başlangıcından bugüne kadarki ruh yolculuklarımızı hatırlardık. Felsefe taşı bu sırdan başkası değildir; Pythagoras'ın bulmuş olduğu, Saint-Germain Kontu'yla Cagliostro'nun da tekrar bulduğu sırdır bu; ben de bu sırra sahibim ve daha önce de dört beş kere başına geldiğini kesin olarak hatırladığım için, bedenimin öldüğünü biliyorum, üstelik bedenim öldü demekle hata ediyorum, bazı bedenler vardır ki ölmezler, benim bedenim de bu bedenlerden.</p>

  <p class="normal">— Mösyö Alliette, dedi doktor, öncelikle bana bir izin verir misiniz?</p>

  <p class="normal">— Ne izni?</p>

  <p class="normal">— Ölümünüzden bir ay sonra mezarınızı açtırma izni.</p>

  <p class="normal">— Bir ay, iki ay, bir yıl, on yıl sonra, ne zaman isterseniz doktor; ama temkinli olun... çünkü cesedime vereceğiniz zarar, ruhumun girdiği diğer bedeni de etkileyebilir.</p>

  <p class="normal">— Siz bu çılgınlığa inanıyorsunuz demek?</p>

  <p class="normal">— Buna inanmak için bedel ödedim: Gördüm.</p>

  <p class="normal">— Ne gördünüz?.. Şu yaşayan ölülerden birini mi?</p>

  <p class="normal">— Evet.</p>

  <p class="normal">— Hadi ama Mösyö Alliette, herkes kendi öyküsünü anlattığına göre siz de sizinkini anlatın; anlatılan öyküler içinde gerçeğe en yakın olanın bu olması ilginç olurdu.</p>

  <p class="normal">— Gerçeğe yakın ya da değil doktor, işte tüm gerçekliği içinde öyküm. Strasbourg'dan Loéche kaplıcalarına gidiyordum. Yolu biliyorsunuz değil mi doktor?</p>

  <p class="normal">— Hayır, ama önemli değil, devam edin siz.</p>

  <p class="normal">— Dediğim gibi, Strasbourg'dan Loéche kaplıcalarına gidiyor, doğal olarak da Basel'den geçiyordum, orada halk taşıtını bırakıp, özel bir araba kiralamam gerekiyordu.</p>

  <p class="normal">Bana tavsiye edilen Couronne Oteli'ne varınca, bir araba araştırarak, otel sahibinden şehirde benimle aynı yola gidecek birinin olup olmadığını öğrenmesini rica ettim; yolun hem daha eğlenceli hem daha az masraflı olmasını sağlayacak o kişiye beraber yolculuk etmemizi önerecekti.</p>

  <p class="normal">Akşam istediğimi yapmış olarak geri döndü; emzirdiği üç aylık bebeğini kaybetmiş olan Basel'li bir tüccarın karısı bu kaybın ardından hastalanmış ve kendisine Loéche kaplıcalarına gitmesi önerilmişti. Bir yıllık evli olan genç karıkocanın ilk çocuklarıydı bu.</p>

  <p class="normal">Otel sahibim, kadını kocasından ayrılmaya zor ikna ettiklerini anlattı. Ya kesinlikle Basel'de kalmayı ya da kocasının da kendisiyle birlikte Loéche'e gelmesini istiyordu; ama öte yandan sağlığı nedeniyle kaplıcalara gitmek zorunda olduğu ve kocasının ise ticari işleri dolayısıyla Basel'de kalması gerektiğinden kararını vermişti, ertesi sabah benimle birlikte yola çıkıyordu. Oda hizmetçisi ona eşlik edecekti.</p>

  <p class="normal">Civardaki küçük bir köyün kilisesinde hizmet gören Katolik bir rahip de bizimle gelecek ve arabadaki dördüncü koltukta oturacaktı.</p>

  <p class="normal">Ertesi gün sabah saat sekize doğru araba bizi almak için otele geldi; rahip gelmişti bile. Ben de arabaya bindim ve hanımla oda hizmetçisini almaya gittik.</p>

  <p class="normal">Arabanın içinden karıkocanın birbirlerine veda edişlerine tanık olduk, dairelerinde başlayıp dükkânda devam eden vedalaşmaları ancak sokakta son buldu. Kuşkusuz kadının bir önsezisi vardı, çünkü bir türlü teselli bulmuyordu. Elli fersahlık bir yola gitmiyor da dünya turuna çıkıyordu sanki.</p>

  <p class="normal">Koca daha sakin görünüyordu, yine de mantıken böyle bir ayrılık için olması gerekenden daha heyecanlıydı.</p>

  <p class="normal">Nihayet yola çıktık.</p>

  <p class="normal">Doğal olarak rahip ve ben en iyi iki yeri yolcu kadınla oda hizmetçisine bırakmıştık, yani biz ön koltuklarda, onlarsa arka koltuklardaydı.</p>

  <p class="normal">Soleure yolunu tuttuk, ilk gün geceyi Mundischwyll'de geçirdik. Yol arkadaşımız hanım tüm gün boyunca sıkıntılı ve kaygılı görünmüş, akşam geri dönen bir araba görerek tekrar Basel'in yolunu tutmak istemişti. Oda hizmetçisi onu yola devam etmeye ikna edebildi.</p>

  <p class="normal">Ertesi gün sabah saat dokuza doğru yola koyulduk. Gün kısa sürecekti; Soleure'den ileriye gitmeyi düşünmüyorduk.</p>

  <p class="normal">Akşama doğru şehri seçmeye başladığımız sırada hastamız ürperdi.</p>

  <p class="normal">— Ah! dedi, durun, bizi takip ediyorlar.</p>

  <p class="normal">Arabanın kapısından dışarıya doğru eğildim.</p>

  <p class="normal">— Yanılıyorsunuz hanımefendi, diye cevap verdim, yol tamamen boş.</p>

  <p class="normal">— Garip, diye ısrar etti. Bir atın dörtnala koştuğunu duyuyorum.</p>

  <p class="normal">Yanlış gördüğümü sandım. Arabadan kafamı çıkararak daha da öteye uzattım.</p>

  <p class="normal">— Kimse yok hanımefendi, dedim.</p>

  <p class="normal">O da baktı ve tıpkı benim gibi, yolun bomboş olduğunu gördü.</p>

  <p class="normal">— Yanılmışım, dedi, kendisini arabanın arka koltuğuna bırakarak.</p>

  <p class="normal">Ve düşüncesini kendi üzerinde yoğunlaştırmak isteyen bir kadın gibi gözlerini kapadı.</p>

  <p class="normal">Ertesi gün sabahın beşinde yola çıktık. Bu sefer gün uzun sürecek, sürücümüz geceyi Bern'de geçirecekti. Bir gün öncekiyle aynı saatte, yani beşe doğru, yol arkadaşımız dalmış olduğu bir tür uykudan sıyrıldı ve kolunu arabacıya doğru uzatarak:</p>

  <p class="normal">— Sürücü, dedi, durun. Bu sefer eminim, takip ediliyoruz.</p>

  <p class="normal">— Hanımefendi yanılıyorlar, diye cevap verdi arabacı. Karşılaştığımız ve sakin sakin yollarına devam eden üç köylüden başkasını görmüyorum.</p>

  <p class="normal">— Ama dörtnala koşan atın sesini duyuyorum.</p>

  <p class="normal">Bu sözler öyle bir inançla dile getirilmişti ki, arkamıza bakmaktan kendimi alamadım.</p>

  <p class="normal">— İmkânsız hanımefendi, diye cevap verdim, atlı birini görmüyorum.</p>

  <p class="normal">— Nasıl olur da atlı birini görmezsiniz, oysa ben bir adamla bir atın gölgesini görüyorum.</p>

  <p class="normal">Elinin işaret ettiği yöne baktım ve gerçekten de bir atla bir binicinin gölgesini gördüm. Ama gölgelerin ait olduğu bedenleri boş yere aradım.</p>

  <p class="normal">Bu tuhaf durumu rahibe söyledim, o da haç çıkardı.</p>

  <p class="normal">Yavaş yavaş bu gölge aydınlandı, giderek daha az görünür oldu ve nihayet tümüyle kayboldu.</p>

  <p class="normal">Bern'e girdik.</p>

  <p class="normal">Tüm bu belirtiler zavallı kadına uğursuz görünüyordu; durmadan dönmek istediğini söylüyor, yine de yoluna devam ediyordu.</p>

  <p class="normal">İster yaşadığı manevi kaygıdan olsun, ister hastalığın doğal seyrinden, Thun'a vardığımızda hasta öylesine kötü durumdaydı ki yola sedyede devam etmesi gerekti. Kander-Thal'dan ve Gemmi'den bu şekilde geçti. Loéche'e geldiğimizde, bir yılancık baş gösterdi ve bir aydan uzun bir süre sağır ve kör oldu.</p>

  <p class="normal">Zaten önsezileri onu yanıltmamıştı, olsa olsa yirmi fersah yol almışken kocası bir beyin hummasına yakalanmıştı.</p>

  <p class="normal">Hastalık öyle hızlı bir seyir izlemişti ki, durumunun ciddiyetini sezen koca aynı gün karısını haberdar etmek ve geri dönmesini istemek için bir atlı yollamıştı. Ama Lauffen Breinteinbach arasında at yere kapaklanmış, düşen atlı kafasını bir taşa çarpmıştı; bir hana giden atlının, başına gelen kazadan onu haberdar etmek dışında, kendisini gönderen kişi için elinden bir şey gelmemişti.</p>

  <p class="normal">Bunun üzerine başka bir haberci yola çıkarılmıştı, ama üzerlerinde bir uğursuzluk vardı kuşkusuz; haberci Kander-Thal'ın sınırında atını bırakmış, Oberland'ı Valais'den ayıran Schwalbach Yaylası'na çıkmak için bir rehber edinmiş, Attels Dağı'ndan yuvarlanan bir çığ yarı yolda onu kendisiyle birlikte bir uçuruma sürüklemişti; rehber mucize eseri kurtulmuştu.</p>

  <p class="normal">Bu süre zarfında hastalık korkunç bir seyir izliyordu; kafasına buz koymak için çok uzun saçları olan hastanın kafasını kazımak zorunda kalmışlardı. O andan itibaren, can çekişen adamın hiçbir umudu kalmamış ve bir sükûnet anında karısına mektup yazmıştı:</p>

  <p class="normal">"Sevgili Bertha,</p>

  <p class="normal">Ölmek üzereyim ama senden tümüyle ayrılmak istemiyorum. Kestikleri ve bir kenara koyduracağım saçlarımdan bir bilezik yaptır. Onu hep üstünde taşı, bana öyle geliyor ki böylece tekrar bir araya geleceğiz.</p>

  <p class="normal">Senin Frederick'in."</p>

  <p class="normal">Sonra bu mektubu bir üçüncü haberciye teslim etmiş ve kendisi son nefesini verir vermez yola çıkmasını buyurmuştu.</p>

  <p class="normal">Aynı akşam ölmüştü. Ölümünden bir saat sonra haberci yola çıkmış ve iki selefinden daha şanslı olarak, beşinci günün sonuna doğru Loéche'e varmıştı.</p>

  <p class="normal">Ama kadını kör ve sağır bulmuştu; bu iki sakatlık, kaplıcaların etkisi sayesinde ancak bir ayın sonunda yok olmaya başlamıştı. Kötü haberi kadına ancak bir sonraki ay içinde vermeye cesaret etmişlerdi, zaten kendisine görünen değişik görüntüler de onu bu habere hazırlamıştı. Tamamen iyileşmek için son bir ay daha orada kalmış, nihayet üç aylık yokluğun ardından tekrar Basel'e dönmüştü.</p>

  <p class="normal">Ben ise tedavimi tamamlamıştım, kaplıca kürüne başvurma sebebim olan romatizma çok daha iyiye gittiği için, onunla dönmek üzere iznini istedim, benim şahsımda, yola çıkış anımızda ancak şöyle bir gördüğüm, ama sonuçta görmüş olduğum kocasından söz edeceği birini bulmaktan dolayı minnetle kabul etti.</p>

  <p class="normal">Loéche'den ayrıldık, beşinci günün akşamı Basel'e dönmüştük.</p>

  <p class="normal">Bu zavallı dulun evine dönüşünden daha hüzünlü ve daha acıklı bir şey yoktu; genç karıkoca dünyada yapayalnız olduğundan, koca ölünce dükkân kapanmış, sarkaç durduğunda hareketin son bulması gibi, ticaret son bulmuştu. Onu tedavi eden doktor, son anlarına tanık olan insanlar bulunup getirildi ve onlar aracılığıyla bir biçimde bu can çekişme yeniden canlandırıldı, bu ilgisiz yüreklerde neredeyse çoktan unutulmuş olan bu ölüm yeniden kurgulandı.</p>

  <p class="normal">Kadın, en azından, kocasının ona bıraktığı şu saçları istedi.</p>

  <p class="normal">Doktorun aklına saçların kesilmesini istemiş olduğu geldi; berber hastanın kafasını kazımış olduğunu hatırladı, ama hepsi bu. Saçlar yele savrulmuş, dağılmış, yok olmuştu.</p>

  <p class="normal">Kadının umudu kırıldı; can çekişen adamın bu yegâne arzusu, yani karısının onun saçlarından bir bileziği takması, gerçekleşmesi imkânsız bir arzuydu demek.</p>

  <p class="normal">Geceler birbirini kovaladı; evin içinde dolanan dul kadının canlı bir varlıktan çok bir gölgeye benzediği son derece hüzünlü gecelerdi bunlar.</p>

  <p class="normal">Yatar yatmaz, daha doğrusu uyur uyumaz, sağ kolunun uyuştuğunu hissediyor ve kendisine bu uyuşma kalbine ulaşmış gibi geldiğinde uyanıyordu ancak. Bu uyuşma bileğinden, yani saçtan bileziğin olması gereken yerden başlıyordu; kadın çok dar demir bir bileziğin baskısına benzer bir baskı hissediyordu bileğinde ve bileğinden başlayan uyuşma, söylemiş olduğum gibi, kalbine ulaşıyordu.</p>

  <p class="normal">Belliydi ki ölü, isteğinin yerine getirilmemesi karşısında üzüntüsünü gösteriyordu.</p>

  <p class="normal">Dul kadın, mezarın öte yanından gelen bu üzüntüyü anladı. Mezarı açtırmaya ve kocasının kafası tamamen kazınmamışsa, onun son arzusunu yerine getirmek için yeterli miktarda saç almaya karar verdi.</p>

  <p class="normal">Sonuç olarak, niyetinden kimseye söz etmeksizin, mezarcıyı çağırması için birini gönderdi.</p>

  <p class="normal">Ama kocasını gömen mezarcı ölmüştü. Daha on beş gün önce işe başlamış olan yeni mezarcı da mezarın nerede olduğunu bilmiyordu.</p>

  <p class="normal">Bunun üzerine, atla atlının çifte görüntüsünü görmüş, bileziğin baskısını hissetmiş olduğu için mucizelere inanma hakkını kendisinde gören kadın, bir Tanrı esini umarak tek başına mezarlığa gitti, mezarların üstünde bitenler gibi yeşil ve uzun ömürlü otlarla kaplı bir tümseğin üzerine oturdu ve araştırmasında kendisine yardımcı olabilecek yeni bir işaret bekledi.</p>

  <p class="normal">Bu mezarlığın duvarına bir ölüm dansı resmedilmişti. Gözleri Ölüm'ün üzerinde durdu, uzun süre için bu alaycı ve korkunç surata dikili kaldı.</p>

  <p class="normal">O sırada, Ölüm'ün etleri dökülmüş kolunu kaldırdığı ve kemikli parmağının ucuyla son mezarların ortasındaki bir mezarı işaret ettiği duygusuna kapıldı.</p>

  <p class="normal">Dul kadın dosdoğru o mezara gitti, oraya vardığında Ölüm'ün, kolunu eski duruşuna getirdiğini açıkça görür gibi oldu.</p>

  <p class="normal">Mezara bir işaret koyup mezarcıyı çağırmaya gitti, saptanan yere onu getirerek şöyle dedi:</p>

  <p class="normal">— Kazın, burası!</p>

  <p class="normal">Bu işlem sırasında ben de orada bulunuyordum. Bu acıklı macerayı sonuna kadar takip etmek istemiştim.</p>

  <p class="normal">Mezarcı kazdı.</p>

  <p class="normal">Tabuta ulaşınca, kapağı kaldırdı. Önce tereddüt etmiş, ama dul kadın kararlı bir sesle ona şöyle demişti:</p>

  <p class="normal">— Kaldırın, kocamın tabutu bu.</p>

  <p class="normal">Mezarcı itaat etti, bu kadın kendi sahip olduğu güveni başkalarına aktarmayı nasıl da biliyordu.</p>

  <p class="normal">Bunun üzerine gözlerimle gördüğüm mucizevi bir şey oldu. Bu, o ceset, kocasının cesedi olmakla kalmıyor, neredeyse solgun rengine kadar onun canlı halini yansıtıyordu, dahası, kazınmış olduklarından bu yana, yani öldüğü günden bu yana saçları öyle uzamıştı ki, tabutun tüm çatlaklarından bitki kökleri gibi fışkırıyorlardı.</p>

  <p class="normal">Zavallı kadın sadece uyuyor gibi görünen bu cesedin üzerine eğildi; onu alnından öpüp, bir ölünün kafasında mucizevi bir şekilde biten uzun saçlarından bir tutam kesti ve bu saçlardan bir bilezik yaptırdı.</p>

  <p class="normal">O günden sonra gece uyuşmaları son buldu. Yalnız büyük bir tehlikenin yakınında bulunduğunda, bileziğin hafif bir baskısı, dostça bir kavrayışı dikkatli olması için onu uyarmaktaydı.</p>

  <p class="normal">Pekâlâ! Bu bedenin gerçekten öldüğüne, bu cesedin sahiden bir ceset olduğuna inanıyor musunuz? Ben inanmıyorum.</p>

  <p class="normal">— Peki, diye sordu solgun kadın, ışıksızlığın bizi mahkûm ettiği bu karanlıkta hepimizi ürperten son derece tuhaf bir tınıyla. Bu cesedin mezardan çıktığının konuşulduğunu duymadınız mı hiç, onu gören ya da onunla temas eden herhangi birinin zarar gördüğünden söz edildiğini hiç duymadınız mı?</p>

  <p class="normal">— Hayır, dedi Alliette. Ülkeden ayrıldım.</p>

  <p class="normal">— Ya! dedi doktor, bu kadar kolay pes etmeniz hiç doğru değil Mösyö Alliette. İşte bakın Madam Gregoriska, sizin İsviçre-Basel'deki iyi tüccarınızı Polonyalı, Eflaklı ya da Macar bir vampire dönüştürmeye tam anlamıyla hazır. Karpat Dağları'nda kaldığınız sırada, diye devam etti doktor gülerek, tesadüfen vampir görmüş olabilir misiniz acaba?</p>

  <p class="normal">— Dinleyin, dedi solgun kadın tuhaf bir törensellikle, mademki burada herkes bir öykü anlattı, ben de bir tane anlatmak istiyorum. Doktor, öykünün gerçek olmadığını söyleyemezsiniz; benim başımdan geçti çünkü... Bugüne kadar bilimin size söyleyemediği şeyi öğreneceksiniz böylece; yüzümün neden bu kadar solgun olduğunu öğreneceksiniz.</p>

  <p class="normal">O sırada bir ay ışığı huzmesi pencere perdelerinin arasından sızıp, onun uzanmış olduğu kanepeye vurarak, kadını bir mezara uzanmış siyah mermerden bir heykele benzeten mavimtırak bir ışıkla sarmaladı.</p>

  <p class="normal">Teklif karşısında tek bir ses çıkmadı, ama salona hâkim olan derin sessizlik herkesin kaygıyla beklediğinin habercisiydi.</p>
</body>
</html>
