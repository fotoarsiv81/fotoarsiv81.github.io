<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>hayalet</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_11">-IX-<br class="chapter" />
  Saint-Denis Mezarları</h1>

  <p class="normal">— Peki bu neyi gösteriyor doktor? diye sordu Mösyö Ledru.</p>

  <p class="normal">— Aldığı algıları beyne ileten organlarda bazı nedenlerle düzen bozukluğu olabileceğini, hatta bu organların zihne aslına uygun olmayan bir yansıma sunabileceğini ve böyle bir durumda da var olmayan nesnelerin ve seslerin görülüp duyulduğunu gösteriyor. Hepsi bu.</p>

  <p class="normal">— Yine de, dedi Şövalye Lenoir, iyi niyetli bir bilgenin çekingenliğiyle. Yine de bir iz bırakan şeyler, gerçekleşen bazı kehanetler oluyor. Hayaletlerin darbelerinin bu darbelere maruz kalan kişinin bedeninde siyah lekeler oluşturabildiği gerçeğini nasıl açıklıyorsunuz doktor? Bir görüntünün on, yirmi, otuz yıl önceden geleceği gösterebildiğini nasıl açıklıyorsunuz? Var olmayan bir şey, var olanda morluklar yaratabilir ya da neler olacağını söyleyebilir mi?</p>

  <p class="normal">— Ha! dedi doktor, İsveç kralının gördüğü görüntüden söz etmek istiyorsunuz.</p>

  <p class="normal">— Hayır, kendi gördüğümden söz etmek istiyorum.</p>

  <p class="normal">— Sizin mi?</p>

  <p class="normal">— Benim.</p>

  <p class="normal">— Nerede oldu bu?</p>

  <p class="normal">— Saint-Denis'de.</p>

  <p class="normal">— Ne zaman peki?</p>

  <p class="normal">— 1794'te, mezarlara saygı ihlali sırasında.</p>

  <p class="normal">— Ha! Evet, bunu dinleyin doktor, dedi Mösyö Ledru.</p>

  <p class="normal">— Neyi? Ne gördünüz? Söyleyin.</p>

  <p class="normal">— Durum şu: 1793'te Fransız Anıtları Müzesi'ne müdür olarak atanmıştım ve bu sıfatla, aydın yurtseverlerin adını Franciade olarak değiştirmiş olduğu Saint-Denis Manastırı'ndaki cesetlerin mezardan çıkarılması işleminde hazır bulundum. Üzerinden kırk yıl geçtikten sonra, bu saygısızlığı haber vermiş olan bazı tuhaf olayları size anlatabilirim.</p>

  <p class="normal">Kral XVI. Louis'ye karşı halkta yaratılması başarılan ve 21 Ocak darağacının dindiremediği nefret, soyundan geldiği krallara kadar götürülmüştü. Monarşiyi köklerine, hükümdarları mezarlarına kadar takip etmek, altmış kralın küllerini havaya savurmak istediler.</p>

  <p class="normal">Üstelik belki, bu mezarların birkaçında olduğu ileri sürülen büyük hazinelerin söylendiği kadar bozulmamış bir şekilde korunup korunmadığını da öğrenme merakına kapılmış olabilirler.</p>

  <p class="normal">Böylece halk Saint-Denis'ye akın etti.</p>

  <p class="normal">6 Ağustos'tan 8 Ağustos'a kadar elli bir mezar, on iki yüzyıllık bir tarih yok edildi.</p>

  <p class="normal">Bunun üzerine hükümet bu kargaşayı yoluna koymaya, kendi adına mezarları araştırmaya, son temsilcisi olan XVI. Louis'nin şahsında cezalandırdığı monarşinin mirasına el koymaya karar verdi.</p>

  <p class="normal">Kralların adına, hatırasına, kemiklerine varıncaya kadar her şeyi yok etmek söz konusuydu hem; on dört yıllık monarşiyi tarihten silmek gerekiyordu.</p>

  <p class="normal">Zavallı çılgınlar, insanların bazen geleceği değiştirebileceğini... ama asla geçmişi değiştiremeyeceğini anlamıyorlardı.</p>

  <p class="normal">Mezarlıkta, yoksul mezarları modelinde büyük bir toplu mezar hazırlanmıştı. Dagober'den XV. Louis'ye kadar Fransa'yı milletlerin başı yapanların kemikleri, bir çöplüğe fırlatılır gibi bu çukura ve bir kireç yatağına atılacaktı.</p>

  <p class="normal">Böylece halk tatmin edilmiş, ama daha da önemlisi, tıpkı kardeşleri gece kuşlarının gözlerinin her türlü ışıkta incinmesi gibi, gözleri her ihtişamda incinen alıcı kuşlar, yani şu kıskanç gazeteciler, şu avukatlar, şu kanun koyucular memnun edilmişti.</p>

  <p class="normal">Kuramayanların kibri yıkmakta yatar.</p>

  <p class="normal">Kazı müfettişi olarak atandım; bu benim için birçok kıymetli şeyi kurtarma fırsatıydı. Kabul ettim.</p>

  <p class="normal">12 Ekim cumartesi günü, kraliçenin davasında ilk soruşturma yapılırken, yeraltı kilise bölmeleri tarafındaki Bourbon mezarlarını açtırdım ve ilk olarak, 14 Mayıs 1610'da elli yedi yaşında öldürülen IV. Henri'nin tabutunu çıkarttırdım.</p>

  <p class="normal">Jean de Bologne ve öğrencisinin başeseri olan Pont-Neuf heykeli para yapmak için eritilmişti.</p>

  <p class="normal">IV. Henri'nin bedeni şaşılacak derecede iyi korunmuştu; tamamen tanınabilir olan yüz hatları, halk sevgisinin ve Rubens'in fırçasının atfettiği hatlardı tıpkı. İlk olarak mezardan çıkıp kendisi kadar iyi korunmuş kefeninde gün ışığına kavuştuğu görülünce büyük bir heyecan yaşandı ve Fransa'da son derece popüler olan şu "Yaşasın IV. Henri!" haykırışının içgüdüsel olarak kilisenin kubbeleri altında çınlamasına sanki ramak kalmıştı.</p>

  <p class="normal">Bu saygı –hatta sevgi diyeceğim– belirtilerini görünce, bedeni dimdik olarak koro yerinin sütunlarından birine yaslattım ve herkes gelip onu seyredebildi.</p>

  <p class="normal">Giyimi hayatta olduğu zamanki gibiydi, üzerinde beyaz kırmalı yakalığı ve kolluklarının göründüğü siyah kadife hırkası, hırkasıyla aynı kadifeden kısa pantolonu, aynı renk ipek çorapları ve kadife ayakkabıları vardı.</p>

  <p class="normal">Kırlaşmış güzel saçları kafasının etrafında hâlâ bir hale gibi duruyordu, güzel beyaz sakalı göğsüne iniyordu.</p>

  <p class="normal">Bir ermişin kutsal emanet sandığının başındaki gibi büyük bir kuyruk oluştu: Kadınlar gelip iyi yürekli kralın ellerine dokunuyor, bazıları harmanisinin eteklerini öpüyor, kimileriyse çocuklarına diz çöktürüyor ve alçacık sesle mırıldanıyordu:</p>

  <p class="normal">— Ah! O yaşıyor olsaydı, zavallı halk bu kadar mutsuz olmazdı.</p>

  <p class="normal">Şunu da ekleyebilirlerdi: "Ne de bu kadar acımasız", çünkü halkın acımasızlığını yaratan mutsuzluktur.</p>

  <p class="normal">Bu uzun kuyruk 12 Ekim cumartesi, 13'ü pazar ve 14'ü pazartesi tüm gün devam etti. Pazartesi günü, işçilerin öğle yemeğinden sonra, yani öğleden sonra saat üçe doğru kazılar yeniden başladı.</p>

  <p class="normal">IV. Henri'nin cesedinden sonra gün yüzüne çıkan ilk ceset, oğlu XIII. Louis'ninki oldu. Yüz hatları çökmüş olsa da iyi korunmuştu, hâlâ bıyığından tanınabiliyordu.</p>

  <p class="normal">Ardından, yüzünü Bourbon'ların tipik çehresi kılan geniş hatlarından tanınan XIV. Louis'nin cesedi geldi; yalnız mürekkep gibi siyahtı.</p>

  <p class="normal">Sonra sırasıyla, IV. Henri'nin ikinci karısı Marie de Médicis, XIII. Louis'nin karısı Avusturyalı Anne, İspanya prensesi ve XIV. Louis'nin karısı Marie-Thérése ve büyük veliaht geldiler.</p>

  <p class="normal">Tüm bu bedenler çürümüştü. Ama büyük veliahdınki çözülme halinde bir çürümüşlüktü.</p>

  <p class="normal">15 Ekim salı günü mezardan çıkarmalar devam etti.</p>

  <p class="normal">16'sı çarşamba günü, tam da Kraliçe Marie-Antoinette'in Devrim meydanında kafasının kesildiği saatte, yani sabahın on birinde, Bourbon mezarlarından Kral XV. Louis'nin tabutu çıkartılmaktaydı.</p>

  <p class="normal">Fransa'nın eski tören adetleri uyarınca, yanına gelmeyecek olan halefini beklediği, mezarların girişinde yatmaktaydı. Alınıp götürüldü ve tabut ancak mezarlıkta, çukurun kenarında açıldı.</p>

  <p class="normal">Kurşun tabuttan çıkarılan, kumaş ve sargılarla iyice sarmalanmış olan beden dağılmamış ve iyi korunmuş görünüyordu; ama sargılar açılınca ortaya iğrenç bir çürüme görüntüsü çıktı, etrafa öyle kötü bir koku yayıldı ki herkes kaçıştı, havayı temizlemek için kilolarca barut yakmak gerekti.</p>

  <p class="normal">Geyikler Parkı kahramanından, Madam de Châteauroux'nun, Madam de Pompadour'un ve Madam du Barry'nin âşığından geriye kalan ne varsa hemen mezara atıldı ve bu iğrenç denecek kutsal kalıntılar sönmemiş kireç yatağına düşer düşmez, üstleri de sönmemiş kireçle örtüldü.</p>

  <p class="normal">Yanması zor olan kısımları yakmak ve üzerine kireç atmak üzere en sona kalmıştım, o sırada kiliseden gelen büyük bir gürültü duydum; hızla kiliseye girdim, arkadaşlarının arasında çırpınan bir işçi gördüm, kadınlar da ona çatıp tehditler savurmaktaydı.</p>

  <p class="normal">Zavallıcık iç karartıcı görevini bırakmış, daha da iç karartıcı bir sahneyi görmeye gitmişti, Marie-Antoinette'in idamını; sonra attığı ve atıldığını duyduğu çığlıklardan, aktığını gördüğü kandan başı dönmüş bir halde Saint-Denis'ye gelmişti, direğe yaslanmış ve hâlâ etrafı meraklılarla –sofularla diyesim geliyor– çevrili olan IV. Henri'ye yaklaşarak:</p>

  <p class="normal">— Devrim meydanında, demişti ona, kralların kafası kesilirken, ne hakla sen burada dikilip duruyorsun?</p>

  <p class="normal">Ve aynı anda sol eliyle sakala yapışarak yolmuş, sağ eliyle de kralın cesedine bir şamar indirmişti.</p>

  <p class="normal">Ceset, atılan bir kemik çuvalının sesine benzer tok bir gürültü çıkararak yere düşmüştü.</p>

  <p class="normal">Bir anda dört bir yandan çığlıklar yükselmişti. Başka herhangi bir kral da olsa böyle bir hakarete uğrama tehlikesi vardı, ama IV. Henri'ye, halkın kralına yapılan bu hareket, neredeyse halkı hiçe saymak demekti.</p>

  <p class="normal">Bu yüzden, yardımına koştuğum sırada günahkâr işçi çok büyük bir tehlike altındaydı.</p>

  <p class="normal">Benden bir destek alabileceğini görür görmez bana sığındı.</p>

  <p class="normal">Ama onu korurken, aynı zamanda da yaptığı utanç verici hareketin ağırlığını hissetmesini istedim.</p>

  <p class="normal">— Çocuklar, dedim işçilere, bırakın bu sefil adamı; hakaret ettiği kişi, Tanrı'ya onun cezasını verdirecek kadar iyi bir konumda yukarda.</p>

  <p class="normal">Sonra, cesetten yolduğu ve hâlâ sol elinde tuttuğu sakalı ondan geri alarak adamı kiliseden kovdum ve birlikte çalışacağım işçilerin arasında artık ona yer olmadığını bildirdim.</p>

  <p class="normal">Arkadaşlarının yuhalamaları ve tehditleri sokağa kadar onu takip etti.</p>

  <p class="normal">IV. Henri'ye başka hakaretlerde de bulunulabileceğinden korkarak, onun ortak mezara götürülmesini emrettim; ama oraya kadar cesede saygıyla eşlik edildi. Diğerleri gibi çukura, kraliyet çukuruna atılmak yerine, oraya indirildi, yavaşça konulup, köşelerden birine özenle yatırıldı; ardından da kireç yerine bir kat toprak serildi üzerine saygıyla.</p>

  <p class="normal">Gün sona erdi, işçiler çekildiler, bekçi tek başına kaldı: Geceleri kiliseye girilip bazı şeylerin kırılmasından ya da çalınmasından korktuğum için orada görevlendirdiğim dürüst bir adamdı bu; bu bekçi gündüzleri uyuyor ve akşam saat yediden sabah saat yediye kadar nöbet tutuyordu.</p>

  <p class="normal">Geceyi ayakta geçiriyor ve ısınmak için de ya dolaşıyor ya da kapıya en yakın sütunlardan birinin dibinde yakılan bir ateşin yanında oturuyordu.</p>

  <p class="normal">Bazilikadaki her şey ölümün imgesini temsil etmekte, harabiyet ise bu ölüm imgesini daha da korkunç kılmaktaydı. Mezarlar açıktı, kapak taşları duvara dayalı duruyordu; kırık heykeller kilisenin döşemesine saçılmıştı; sağda solda deşilmiş tabutlar, sadece son yargı gününde hesap vermek zorunda olduklarını sanan ölüleri açığa çıkarmıştı. Kısacası her şey, insan aklını, eğer bu akıl yüksek bir akılsa derin düşünceye, düşük bir akılsa şiddete sevk ediyordu.</p>

  <p class="normal">Bereket versin bekçi bir akıl değil, organlaşmış bir maddeydi. Tüm bu kalıntılara kesilen bir ormana ya da biçilen bir tarlaya baktığı gözle bakmaktaydı ve tek ilgilendiği, gecenin saatlerini, harap bazilikada canlı kalmış olan yegâne şeyin, yani saatin yeknesak sesini saymaktı.</p>

  <p class="normal">Saat gece yarısını vurduğunda ve son gong sesi kilisenin karanlık derinliklerinde çınladığında, mezarlık tarafından gelen güçlü çığlıklar duymuş. Bu çığlıklar yardım isteyen çığlıklar, uzun iniltiler, acılı sızlanmalarmış. İlk şaşkınlık anından sonra, eline bir kazma geçiren bekçi, kiliseyle mezarlık arasında geçişi sağlayan kapıya doğru yürümüş. Kapıyı açınca bu çığlıkların kral mezarından geldiğini anlayarak daha ileriye gitmeye cesaret edememiş, kapıyı tekrar kapatarak beni uyandırmak üzere kaldığım otele koşmuş.</p>

  <p class="normal">İlkönce, kraliyet mezarından gelen bu haykırışların gerçekliğine inanmadım; ama kaldığım oda kilisenin tam karşısında olduğundan, bekçi penceremi açtı ve sadece kış esintisinin uğultusuyla bozulan sessizliğin ortasında, sırf rüzgârın iniltisi olmadığını düşündüğüm uzun yakınmalar işitir gibi oldum.</p>

  <p class="normal">Yataktan kalktım ve bekçiyle birlikte kiliseye gittim. Oraya varıp da giriş kapısı ardımızdan kapanınca, bekçinin sözünü ettiği iniltileri daha da açık seçik bir biçimde duyduk.</p>

  <p class="normal">Bekçinin iyi kapayamamış olduğu mezarlık kapısı daha sonra tekrar açılmış olduğundan, bu iniltilerin nereden geldiğini anlamamız daha kolaydı. Bu iniltiler sahiden de mezarlıktan geliyordu.</p>

  <p class="normal">İki meşale yakarak kapıya doğru yöneldik; ama kapıya yaklaştığımızda, dışarıdan içeriye giren hava cereyanı meşaleleri üç kere söndürdü. Burasının aşılması zor geçitler gibi olduğunu ve mezarlığa varabilirsek aynı mücadeleyi vermemiz gerekmeyeceğini anladım. Meşalelerimizin dışında bir de fener yaktırdım. Meşalelerimiz söndü ama fener yanmaya devam etti. Geçidi aştık, mezarlığa girince meşalelerimizi yeniden yaktık, rüzgâr artık onlara ilişmiyordu.</p>

  <p class="normal">Bu arada, biz yaklaştıkça haykırışlar azalmaktaydı, mezarın yanına geldiğimizde ise neredeyse tamamen kesilmişlerdi.</p>

  <p class="normal">Geniş açıklığın üzerinde meşalelerimizi salladık, kemiklerin ortasında, onlar tarafından oyulmuş şu kireç ve toprak tabakasının üzerinde çırpınan şekilsiz bir şey gördük.</p>

  <p class="normal">Bu bir insana benziyordu.</p>

  <p class="normal">— Neyiniz var ve ne istiyorsunuz? diye sordum bu bir tür gölgeye.</p>

  <p class="normal">— Ne yazık ki, diye mırıldandı, IV. Henri'ye şamar aşk eden sefil işçiyim ben.</p>

  <p class="normal">— Ama nasıl oraya girdin? diye sordum.</p>

  <p class="normal">— Önce beni buradan çıkarın Mösyö Lenoir, çünkü ölmek üzereyim, ardından her şeyi öğrenirsiniz.</p>

  <p class="normal">Ölülerin bekçisi işinin bir canlıyla olduğuna ikna olunca, kapılmış olduğu dehşetten sıyrıldı, mezarlığın otlarına bir merdiven getirmişti bile, bu merdiveni dik tutarak talimatımı bekliyordu.</p>

  <p class="normal">Merdiveni mezara indirmesini buyurdum ve işçiye yukarı çıkmasını söyledim. Merdivenin dibine kadar süründü, oraya geldiğinde ayağa kalkmak ve merdivenden tırmanmak gerekince, bir bacağıyla bir kolunun kırılmış olduğunu fark etti.</p>

  <p class="normal">Gemici düğümü yapılmış bir ip attık ona; bu ipi omuzlarının altından geçirdi. İpin öbür ucunu elimde tutuyordum; bekçi birkaç basamak indi ve bu ikili destek sayesinde bu canlıyı ölülerin arkadaşlığından kurtarmayı başardık.</p>

  <p class="normal">Mezarın dışına çıkar çıkmaz bayıldı.</p>

  <p class="normal">Onu ateşin yanına taşıdık, samandan bir döşeğin üzerine yatırdık, sonra bekçiyi bir cerrah bulmaya yolladım.</p>

  <p class="normal">Bekçi bir doktorla geldiğinde yaralı kendine gelmemişti ve ancak müdahale sırasında gözlerini açtı.</p>

  <p class="normal">Pansuman yapıldı, doktora teşekkür ettim ve kutsallık saygısızının hangi tuhaf sebeple kraliyet mezarında bulunduğunu öğrenmek istediğim için bekçiyi de gönderdim. Bekçi, böyle bir gecenin heyecanından sonra gidip yatmaktan başka bir şey istemiyordu zaten, ben de işçiyle yalnız kaldım. Üzerinde yattığı saman döşeğin yanındaki bir taşa, kilisenin bulunduğumuz bölümünü aydınlattığı ölçüde iç kısımları daha da yoğun bir karanlıkta bırakan ateşin titrek alevinin karşısına oturdum.</p>

  <p class="normal">Yaralıya sorular sormaya başladım, işte bana anlattıkları...</p>

  <p class="normal">Kovulması onu fazla telaşlandırmamıştı. Cebinde parası vardı ve o zamana kadar da insanın parası olunca bir eksiğinin olmadığını görmüştü.</p>

  <p class="normal">Sonuç olarak, gidip bir meyhaneye oturmuştu.</p>

  <p class="normal">Meyhanede içmeye başlamış, üçüncü kadehte meyhanecinin içeri girdiğini görmüştü.</p>

  <p class="normal">— Bitirdik mi? diye sormuştu adam.</p>

  <p class="normal">— Neden ki? diye cevap vermişti işçi.</p>

  <p class="normal">— Çünkü IV. Henri'ye şamar indirenin sen olduğunu duydum.</p>

  <p class="normal">— Peki! Evet, benim, demiş küstahça işçi. Ne olacak?</p>

  <p class="normal">— Ne mi olacak? Dükkânıma lanet çekecek senin gibi pis bir serseriye içki vermek istemiyorum.</p>

  <p class="normal">— Dükkânın, senin dükkânın herkesin dükkânı, parasını ödediği sürece insan kendi yerindedir.</p>

  <p class="normal">— Evet ama sen para ödemeyeceksin.</p>

  <p class="normal">— Nedenmiş peki?</p>

  <p class="normal">— Çünkü senin paranı istemiyorum. Para ödemeyeceğine göre kendi yerinde değil, benim yerimde olacaksın; benim yerimde olacağına göre de seni kapıya koyma hakkım olacak.</p>

  <p class="normal">— Evet, sen daha güçlüysen tabii.</p>

  <p class="normal">— Daha güçlü değilsem, garsonları çağırırım.</p>

  <p class="normal">— İyi o zaman, çağır da görelim.</p>

  <p class="normal">Meyhaneci seslenmişti; önceden tembihlenen üç garson, her biri elinde birer sopayla içeri girmişti ve karar işçideydi, paşa gönlü isterse kalıp direnecek ya da tek kelime etmeden çekip gidecekti.</p>

  <p class="normal">Bunun üzerine çıkmış, bir zaman şehirde dolanmış, yemek saati gelince de, işçilerin her zaman yemek yedikleri ucuz lokantaya girmişti.</p>

  <p class="normal">Çorbasını bitirdiği sırada, işten dönen işçiler içeri girmişlerdi.</p>

  <p class="normal">Onu görünce eşikte durmuşlar ve lokantacıyı çağırarak, bu adam onun dükkânında yemek yemeğe devam ederse kendilerinden hiçbirinin oraya ayak basmayacağını bildirmişlerdi.</p>

  <p class="normal">Lokantacı, herkesin dışlamasına maruz kalan bu adamın ne yaptığını sormuştu.</p>

  <p class="normal">Ona, IV. Henri'ye şamar indirenin bu adam olduğunu söylemişlerdi.</p>

  <p class="normal">— Öyleyse çık buradan, demişti lokantacı, üzerine yürüyerek, yediklerin zehir olsun sana!</p>

  <p class="normal">Lokantada meyhanedekinden de az direnme imkânı vardı. Lanetlenmiş işçi, arkadaşlarına tehditler savurarak ayağa kalkmış, arkadaşlarıysa onun tehditleri yüzünden değil ama kutsallığa saygısızlık etmiş olduğu için önünden çekilmişlerdi.</p>

  <p class="normal">Yüreğinde öfkeyle dışarı çıkmış, akşamın bir bölümünde sövüp sayarak Saint-Denis sokaklarında dolanmıştı. Sonra saat ona doğru yaşadığı odasına dönmüştü.</p>

  <p class="normal">Binadaki alışkanlığın tersine, kapılar kapalıydı.</p>

  <p class="normal">İşçi kapıyı çalmıştı.</p>

  <p class="normal">Odaların sahibi bir pencerede görünmüş, hava karanlık olduğu için de kapıyı çalanı tanıyamamıştı.</p>

  <p class="normal">— Kimsiniz? diye sormuştu.</p>

  <p class="normal">İşçi adını söylemişti.</p>

  <p class="normal">— Ha! demişti oda sahibi, IV. Henri'ye bir şamar indiren sensin; bekle.</p>

  <p class="normal">— Neyi? Ne beklemem gerekiyor? demişti işçi sabırsızlıkla.</p>

  <p class="normal">Aynı anda ayaklarının dibine bir paket düşmüştü.</p>

  <p class="normal">— Nedir bu? diye sormuştu işçi.</p>

  <p class="normal">— Burada sana ait olan ne varsa.</p>

  <p class="normal">— Nasıl! Burada bana ait olan ne varsa mı?</p>

  <p class="normal">— Evet, gidip nerede istersen orada yatabilirsin, evimin başıma geçmesini istemiyorum.</p>

  <p class="normal">Öfke içindeki işçi bir kaldırım taşı alarak kapıya atmıştı.</p>

  <p class="normal">— Bekle! demişti oda sahibi, arkadaşlarını uyandıracağım, görürüz o zaman.</p>

  <p class="normal">İşçi beklemekte bir yarar olmadığını anlamıştı. Çekip gitmiş, oradan yüz adım ötede açık bir kapı görerek içeri girmiş ve bir sundurmanın altına yatmıştı.</p>

  <p class="normal">Bu sundurmanın altında samanlar vardı, samanların üzerine uzanmış ve uyumuştu.</p>

  <p class="normal">Gece yarısına on beş dakika kala, birisinin omzuna dokunduğunu hisseder gibi olmuştu.</p>

  <p class="normal">Uyanmış ve karşısında kendisini takip etmesini işaret eden bir kadın görüntüsünde beyaz bir şekil görmüştü.</p>

  <p class="normal">Bunun, bedelini ödeyebilecek herkese bir barınak ve zevk sunan şu zavallılardan biri olduğunu düşünmüş, parası olduğu ve geceyi bir sundurmada, samanların üzerinde geçirmek yerine, kapalı bir yerde bir yatakta geçirmeyi tercih ettiği için de ayağa kalkıp kadını takip etmişti.</p>

  <p class="normal">Kadın bir süre Grande-Rue'nün sol tarafındaki evler boyunca ilerlemiş, sonra caddenin karşısına geçmiş, işçiye hâlâ kendisini takip etmesi için işaret ederek sağdaki bir sokağa girmişti.</p>

  <p class="normal">Bu gece oyunlarına alışık olan adam da, takip ettiği türden kadınların genellikle yaşadığı sokakları tecrübeleriyle bildiğinden, hiç güçlük çıkarmadan sokağa girmişti.</p>

  <p class="normal">Sokak tarlalara çıkıyordu; işçi bu kadının müstakil bir evde oturduğunu sanarak, onu takip etmeyi sürdürmüştü.</p>

  <p class="normal">Yüz adım gittikten sonra, boş bir araziden geçmişlerdi; ama birdenbire gözlerini yukarı kaldıran işçi, karşısında devasa çan kulesi ve bekçinin yanında nöbet tuttuğu içerideki ateşin etkisiyle hafifçe renklenmiş pencereleriyle eski Saint-Denis Manastırı'nı görmüştü.</p>

  <p class="normal">Gözleriyle kadını aramıştı; kadın yok olmuştu.</p>

  <p class="normal">İşçi mezarlıktaydı.</p>

  <p class="normal">Tekrar boş araziden geri dönmek istemişti.</p>

  <p class="normal">Ama bu karanlık ve tehditkâr arazide, kolu kendisine doğru uzanmış olan IV. Henri'nin hayaletini görür gibi olmuştu.</p>

  <p class="normal">Hayalet öne doğru bir adım atmış, işçi ise bir adım gerilemişti.</p>

  <p class="normal">Dördüncü ya da beşinci adımda toprak ayaklarının altından kaymış ve sırtüstü mezara yuvarlanmıştı.</p>

  <p class="normal">Bunun üzerine, tüm bu kralların, IV. Henri'nin ataları ve çocuklarının, etrafında dikeldiğini görür gibi olmuştu; bazılarının krallık asalarını, bazılarının ise adalet ellerini<sup class="calibre2"><a href="../Text/hayalet_split_020.html#footnote-600-3" id="footnote-600-3-backlink">[3]</a></sup> ona doğru uzatıp, Kutsallığa saygısızlığın vay haline! diye bağırdığını duyar gibi olmuştu; kurşun gibi ağır, ateş gibi yakıcı bu adil eller, bu asalar ona değdiğinde, koluyla bacağının birbiri ardından kırıldığını hissetmişti sanki.</p>

  <p class="normal">O sırada saat gece yarısını vuruyor ve bekçi iniltileri işitiyordu.</p>

  <p class="normal">Bu zavallıyı rahatlatmak için elimden geleni yaptım, ama aklını yitirmişti, üç günlük sayıklamanın ardından, "Merhamet!" diye haykırarak öldü.</p>

  <p class="normal">— Affedersiniz, dedi doktor, ama öykünüzün vardığı sonucu pek anlamıyorum. İşçinizin başına gelen kaza, gündüz yaşadığı olayla kafası meşgulken, ister uyanıklık halinde, ister uyurgezerlik halinde olsun geceleyin şehirde dolanmaya koyulduğunu, dolanırken mezarlığa girdiğini ve önüne bakmak yerine havaya bakarken mezara yuvarlandığını, düşerken de doğal olarak bir koluyla bir bacağını kırdığını gösteriyor. Oysa siz gerçekleşmiş olan bir kehanetten söz etmiştiniz, tüm bunlarda en ufak bir kehanet göremiyorum ben.</p>

  <p class="normal">— Durun doktor, dedi Şövalye, gerçekliği konusunda tamamen haklı olduğunuz, size anlattığım hikâye, aktaracağım ve bir esrar olan şu kehanete varıyor dosdoğru.</p>

  <p class="normal">İşte o kehanet:</p>

  <p class="normal">20 Ocak 1794'e doğru, I. François'nın mezarının tahrip edilmesinin ardından, Uzun Philippe'in kızı Flandre Kontesi'nin mezarı açıldı.</p>

  <p class="normal">Bu iki mezar kazılacak son mezarlardı, tüm yeraltı mezarları yıkılmış, tüm mezarlar boşaltılmış, tüm kemikler toplu mezara atılmıştı.</p>

  <p class="normal">Son bir mezar bilinmez olarak kalmıştı; denildiğine göre Saint-Denis'de gömülmüş olan Retz Kardinali'nin mezarıydı bu.</p>

  <p class="normal">Valois mezarları olsun, Charles mezarları olsun, yeraltı mezarlarının tümü ya da neredeyse tümü tekrar kapatılmıştı.</p>

  <p class="normal">Geriye bir tek, ertesi gün kapanacak olan Bourbon mezarları kalmıştı.</p>

  <p class="normal">Bekçi, koruyacak hiçbir şeyin kalmadığı bu kilisede son gecesini geçiriyordu; dolayısıyla ona uyuma izni verilmişti, o da bu izinden yararlanmaktaydı.</p>

  <p class="normal">Gece yarısında orgun ve dini ezgilerin sesiyle uyandı.</p>

  <p class="normal">Uyandı, gözlerini ovuşturdu ve kafasını koro yerine, yani ezgilerin geldiği tarafa doğru çevirdi.</p>

  <p class="normal">Ve koro yerindeki iskemlelerde Saint-Denis din adamlarının oturduğunu şaşkınlıkla gördü; sunakta ayini yöneten bir başpiskopos gördü, aydınlatılmış tabut bölmesini ve aydınlatılmış tabut bölmesinin altında genellikle sadece kralların naaşı için kullanılan yaldızlı tabut örtüsünü gördü.</p>

  <p class="normal">Uyandığı sırada ayin bitmiş, cenaze töreni başlıyordu.</p>

  <p class="normal">Kırmızı kadife bir yastığın üzerine konulmuş olan asa, taç ve adalet eli tören görevlilerinin eline verilmişti, onlar da bunları üç prense uzattılar, prensler uzatılanları aldı.</p>

  <p class="normal">Ardından, yürümekten çok kayar gibi ve ayak sesleri salonda en ufak bir yankı yaratmaksızın ilerleyen soylular naaşı alıp, diğer bütün mezarlar kapanmışken tek açık kalan Bourbon mezarlarına götürdüler.</p>

  <p class="normal">Törenin başgörevlisi mezarlara indi ve inince diğer görevlilere görevlerini yerine getirmek üzere gelmeleri için seslendi.</p>

  <p class="normal">Tören görevlileri beş kişiydiler.</p>

  <p class="normal">Mezarların gerisinden başgörevli birinci görevliyi çağırdı, görevli mahmuzları taşıyarak indi.</p>

  <p class="normal">Ardından ikinci görevli zırh eldivenlerini taşıyarak indi.</p>

  <p class="normal">Ardından üçüncüsü kalkanı taşıyarak indi.</p>

  <p class="normal">Ardından dördüncüsü zırhlı başlığı taşıyarak indi.</p>

  <p class="normal">Ardından beşincisi zırh üstlüğünü taşıyarak indi.</p>

  <p class="normal">Sonra törenin başgörevlisi sofra başgörevlisi valeyi çağırdı, vale sancağı getirdi.</p>

  <p class="normal">Krallığın hizmetindeki İsviçreli yüzbaşılar, muhafız birliği yüzbaşıları ve hanedanın iki yüz soylusuna hizmet veren yüksek görevliler geldi.</p>

  <p class="normal">Kraliyet ahırı sorumlusu kraliyet kılıcını getirdi.</p>

  <p class="normal">Başmabeyinci Fransa bayrağını getirdi.</p>

  <p class="normal">Saray sorumlusu geldi, sofracıbaşılar mezarlara beyaz asalarını atarak, tacı, asayı ve adalet elini taşıyan prensleri selamlayarak onun önünden sırayla geçtiler.</p>

  <p class="normal">Üç prens de asayı, adalet elini ve tacı getirdiler.</p>

  <p class="normal">Bunun üzerine törenin başgörevlisi yüksek sesle ve üç kere şöyle bağırdı:</p>

  <p class="normal">— Kral öldü. Yaşasın kral!</p>

  <p class="normal">— Kral öldü. Yaşasın kral!</p>

  <p class="normal">— Kral öldü. Yaşasın kral!</p>

  <p class="normal">Koro yerinde kalmış olan bir tören görevlisi bu cümleyi üç kere yüksek sesle tekrarladı.</p>

  <p class="normal">Nihayet saray sorumlusu, kraliyet hanedanının son bulduğu ve kralın görevlilerinin bir üst yargı organına başvurabilecekleri anlamında değneğini kırdı.</p>

  <p class="normal">Bunun üzerine trompet sesleri yankılandı, org çalmaya başladı.</p>

  <p class="normal">Ardından trompet sesleri yavaş yavaş hafifler, org giderek daha hafif inilderken, mumların alevi soldu, katılımcılar yavaş yavaş gözden kayboldu ve orgun son iniltisinde, trompetin son sesinde her şey yok oldu.</p>

  <p class="normal">Ertesi gün bekçi gözyaşları içinde, görmüş olduğu kraliyet cenaze törenini anlattı, zavallı adam bu törene tek başına şahit olmuştu, kırılıp dökülen bu mezarların bir gün tekrar yerli yerine konacağını, Kurucu Meclis'in kararlarına ve giyotinin marifetlerine rağmen Fransa'nın yeni bir monarşi ve Saint-Denis'nin yeni krallar göreceğini söylüyordu.</p>

  <p class="normal">Bu kehanet zavallıcığın hapse atılmasına mal oldu, darağacına gidecekti az kalsın; otuz yıl sonra, yani 20 Eylül 1824'te, görüntüye şahit olduğu aynı sütunun arkasında, giysimin eteğini çekiştirerek şöyle diyordu bana:</p>

  <p class="normal">— Peki Mösyö Lenoir, zavallı krallarımızın günün birinde Saint-Denis'ye döneceğini söylediğimde yanılmış mıyım?</p>

  <p class="normal">Sahiden de o gün, mezarlık bekçisinin otuz yıl önce gerçekleştirildiğini gördüğü aynı törenle XVIII. Louis gömülmekteydi.</p>

  <p class="normal">Bunu açıklayın bakalım doktor.</p>
</body>
</html>
