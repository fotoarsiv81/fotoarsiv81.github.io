<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>hayalet</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_15">-XIII-<br class="chapter" />
  Brancovan Şatosu</h1>

  <p class="normal">Kostaki beni kollarından yere doğru kaydırdı, neredeyse hemen o da yanıma indi, ama hareketi ne kadar hızlı olursa olsun, Gregoriska'dan önce davranamamıştı.</p>

  <p class="normal">Gregoriska, söylemiş olduğu gibi, şatoda gerçekten efendiydi.</p>

  <p class="normal">Bu iki genç adamı ve yanlarında getirdikleri bu yabancı kadını gören hizmetliler koşturdular; her ne kadar Kostaki ve Gregoriska'ya gösterilen ilgi paylaştırılmış olsa da, en büyük özenin, en derin saygının Gregoriska için olduğu hissediliyordu.</p>

  <p class="normal">İki kadın yaklaştılar. Gregoriska, Moldav dilinde onlara bir emir verdi ve bana da bir el işareti yaparak onları takip etmemi istedi.</p>

  <p class="normal">Bu işarete eşlik eden bakışlarda öyle bir saygı vardı ki hiç tereddüt etmedim. Beş dakika sonra bir odadaydım, insanların en az müşkülpesent olanına bile çırılçıplak ve oturulmaz görünecek olan bu oda, elbette ki şatonun en güzel odasıydı.</p>

  <p class="normal">Burası yeşil şayaktan bir tür divanın bulunduğu, kare biçiminde büyük bir odaydı: Bu divan gündüzleri koltuk, geceleri yatak oluyordu. Beş altı tane kocaman meşe koltuk, geniş bir sandık ve odanın köşelerinden birinde büyük ve muhteşem bir kilise iskemlesine benzer tavanlıklı bir koltuk vardı.</p>

  <p class="normal">Pencerelerde ve yatakta perde namına bir şey yoktu.</p>

  <p class="normal">Bu odaya bir merdivenle çıkılıyor, merdivenin kenarındaki nişlerde ise, gerçeğinden daha büyük üç Brancovan heykeli ayakta duruyordu.</p>

  <p class="normal">Kısa bir süre sonra eşyaları odaya çıkardılar, aralarında bavullarım da vardı. Kadınlar bana hizmet ettiler. Bu olay yüzünden perişan olan üstümü başımı düzelttim, ama binici eteğimi çıkarmadım, çünkü bu kılığım, giyebileceğim diğer giysilerimin hiçbirinin olmadığı kadar ev sahiplerimin giysileriyle uyumluydu.</p>

  <p class="normal">Bu küçük değişiklikler henüz tamamlanmıştı ki usulca kapıma vurulduğunu duydum.</p>

  <p class="normal">— Girin, dedim elbette Fransızca olarak, bilirsiniz, biz Polonyalılar için Fransızca neredeyse anadildir.</p>

  <p class="normal">Gregoriska girdi.</p>

  <p class="normal">— Ah, hanımefendi, Fransızca konuştuğunuz için memnunum.</p>

  <p class="normal">— Ben de beyefendi, diye cevap verdim, bu dili konuştuğuma memnunum, çünkü bu tesadüf sayesinde sizin bana karşı olan yüce gönüllü tutumunuzu değerlendirebildim. Kardeşinizin niyetine karşı beni bu dilde savundunuz, ben de en içten şükranlarımı size bu dilde ifade ediyorum.</p>

  <p class="normal">— Teşekkür ederim hanımefendi. İçinde bulunduğunuz durumda, bir kadınla ilgilenmem çok normaldi. Düzensiz ve sürekli silah sesleri duyduğumda dağda avlanıyordum; silahlı bir saldırının söz konusu olduğunu anladım ve askeri dilde dendiği gibi, ateşin üstüne yürüdüm. Tanrı yardım etti de tam zamanında geldim; ama sizin gibi kibar bir bayanı hangi tesadüfün bizim dağlara sürüklediğini lütfedip de bana açıklar mısınız hanımefendi?</p>

  <p class="normal">— Ben Polonyalıyım beyefendi, diye cevap verdim, iki erkek kardeşim Rusya ile olan savaşta öldüler; şatomuzu düşmana karşı savunmaya hazırlanmış halde bıraktığım babam da şu sırada onlara kavuşmuştur kuşkusuz, bense babamın buyruğuyla tüm bu katliamlardan kaçarak Sahastru Manastırı'nda kendime bir sığınak bulmaya geliyordum, annem gençliğinde ve benzer koşullarda orada güvenli bir barınak bulmuştu.</p>

  <p class="normal">— Rusların düşmanı mısınız? Daha iyi! dedi genç adam; bu nitelik sizin için şatoda güçlü bir yardımcı olacak, hazırlanmakta olan savaşı desteklemek için tüm gücümüze ihtiyacımız var. Öncelikle, mademki ben sizin kim olduğunuzu biliyorum, siz de hanımefendi, bizim kim olduğumuzu öğrenin: Brancovan adı size hiç de yabancı değil, öyle değil mi hanımefendi?</p>

  <p class="normal">Hafifçe eğildim.</p>

  <p class="normal">— Annem bu isimdeki son prenses, I. Petro'nun sefil dalkavukları olan Kantemiroğullarının öldürttüğü şu ünlü önderin son torunu. Annem ilk evliliğini babamla, kendisi gibi prens olan, ama daha az ünlü bir soydan gelen Serban Waivady ile yapmış.</p>

  <p class="normal">Babam Viyana'da yetişmiş; orada medeniyetin üstünlüklerini görme fırsatı bulmuş. Beni bir Avrupalı yapmaya karar verdi. Fransa'ya, İtalya'ya, İspanya'ya ve Almanya'ya gittik.</p>

  <p class="normal">Annem (size bu söyleyeceklerimi anlatmak bir oğula düşmez, bunu iyi biliyorum, ama selametimiz için sizin bizi iyi tanımanız gerekiyor, bu açıklamanın sebeplerini takdir edeceksiniz), annem ben çok küçükken, babamın ilk yolculukları sırasında bir partizan şefiyle utanılacak bir ilişki yaşamış. Bu memlekette, diye ekledi Gregoriska gülümseyerek, size saldıran adamları partizan diye adlandırırlar, ne diyordum, yarı Yunan yarı Moldavyalı olan Giordaki Koproli adında bir kontla utanılacak bir ilişki yaşayan annem, her şeyi anlatmak ve boşanma talep etmek için babama mektup yazmış, gerekçe olarak da, bir Brancovan olan kendisinin, günbegün ülkesine daha da yabancılaşan bir erkeğin karısı olarak kalmak istemeyişini göstermiş. Ne yazık ki babam bu isteğe rıza göstermeye gerek duymamış, bu durum size garip gelebilir, ama bizim için en alışıldık ve en doğal şeydir. Babam uzun süredir çekmekte olduğu bir anevrizma yüzünden öldü ve mektup benim elime geçti..</p>

  <p class="normal">Yapacak bir şeyim yoktu, annemin mutluluğu için en içten dileklerimi sunmak dışında. Bu dilekleri, artık dul olduğunu bildirdiğim bir mektupla ona ilettim.</p>

  <p class="normal">Aynı mektupta, yolculuklarıma devam etmeme izin vermesini rica ediyordum ondan, izni verdi.</p>

  <p class="normal">Gerçek niyetim, benden nefret eden ve benim de sevemediğim bir adamdan, yani annemin kocasından uzak kalmak için Fransa'ya ya da Almanya'ya yerleşmekti, ama birden Kont Giordaki Koproli'nin öldürüldüğünü öğrendim, söylendiğine göre bu işi babamın Kazakları yapmıştı.</p>

  <p class="normal">Aceleyle geri döndüm, annemi seviyordum; onun yalnızlık duygusunu, böyle bir anda kendisi için kıymetli sayılan insanları yanında görme ihtiyacını anlıyordum. Hiçbir zaman bana karşı çok sıcak bir sevgi beslememiş de olsa onun oğluydum. Beklenmediğim bir sabah atalarımızın şatosuna geri döndüm.</p>

  <p class="normal">Orada genç bir adamla karşılaştım, önce bir yabancı olduğunu düşünsem de, daha sonra kardeşim olduğunu öğrendim.</p>

  <p class="normal">Bu, zinadan doğan oğul, ikinci evlilikle yasallık kazanan Kostaki'ydi, yani tutkuları tek yasa yerine geçen, bu dünyada annesinden başka kutsallık tanımayan, kendisini ehlileştiren güce itaat eden bir kaplan gibi bana itaat eden, ama itaat ederken de günün birinde beni parçalayıp yutacağına dair belli belirsiz bir umutla sürekli kükreyen, şu sizin görmüş olduğunuz ehlileştirilemez yaratık. Şatonun içinde, Brancovan'ların ve Waivady'lerin evinde ben hâlâ efendiyim; ama şatonun sınırları dışına çıkıp kırların ortasında bulunmayagörsün, çelik iradesi karşısında her şeye boyun eğdirmek isteyen, koruların ve dağların vahşi çocuğuna dönüşüyor tekrar. Bugün nasıl itaat etti, adamları nasıl itaat ettiler? Hiç bilmiyorum; eski bir alışkanlık, bir saygı kalıntısı belki. Ama yeni bir denemeye girişme tehlikesini göze almak istemezdim. Burada kalın, bu odanın, bu avlunun, kısacası şato surlarının dışına çıkmayın, o zaman her konuda size güvence veririm, ama şatonun dışına bir adım bile atarsanız size verebileceğim tek güvence, sizi savunmak uğruna öldürülmek olur.</p>

  <p class="normal">— Demek babamın arzusunu yerine getirmek için Sahastru Manastırı'na doğru yoluma devam edemeyeceğim, öyle mi?</p>

  <p class="normal">— İsterseniz deneyin, emredin size eşlik edeyim; ama ben yolda kalacağım ve siz, siz... yerinize ulaşamayacaksınız.</p>

  <p class="normal">— Ne yapmalı o zaman?</p>

  <p class="normal">— Burada kalıp beklemeli, olaylardan ders çıkarıp fırsatlardan yararlanmalı. Varsayın ki bir haydut yatağına düştünüz ve işin içinden sıyrılmanız bir tek cesaretinizle mümkün, sadece soğukkanlılığınız sizi kurtarabilir. Annem, âşık olduğu adamın çocuğu olduğu için Kostaki'ye daha düşkün olsa da iyi ve yüce gönüllüdür. Zaten bir Brancovan, yani gerçek bir prensestir. Göreceksiniz; sizi Kostaki'nin kaba tutkularından koruyacaktır. Onun koruması altına girin; güzelsiniz, sizi sevecektir. Zaten (bana tanımlanamaz bir ifadeyle baktı) kim sizi görüp de sevmezlik edebilir ki? Şimdi yemek salonuna gelin, annem sizi orada bekliyor. Ne kaygı ne güvensizlik yaşayın; Lehçe konuşun: Burada kimse bu dili bilmez; sözlerinizi anneme çevireceğim, içiniz rahat olsun, ne söylenmesi gerekiyorsa onu söyleyeceğim. Özellikle de size açıklamış olduğum konu hakkında tek bir kelime bile edilmemeli; aramızda bir işbirliği olduğundan kimse şüphelenmemeli. Bizim aramızdaki en içten kurnazlık ve ikiyüzlülüğü bilmiyorsunuz daha. Gelin.</p>

  <p class="normal">Duvarlardan çıkan demir ellerde yanmakta olan reçineden meşalelerin aydınlattığı şu merdivende onu takip ettim.</p>

  <p class="normal">Belliydi ki bu alışılmadık aydınlatma benim içindi.</p>

  <p class="normal">Yemek salonuna geldik.</p>

  <p class="normal">Gregoriska salonun kapısını açıp Moldav dilinde bir kelime söylediği anda yabancı kadının ne anlama geldiğini öğrendim, uzun boylu bir kadın bize doğru ilerledi.</p>

  <p class="normal">Prenses Brancovan'dı bu.</p>

  <p class="normal">Örülmüş beyaz saçları başının etrafına sarılmıştı; tepesinde bir sorguç taşıyan samur kürkünden küçük bir başlığı vardı, prens soyundan geldiğinin kanıtıydı bu.</p>

  <p class="normal">Üst kısmına değerli taşların serpiştirilmiş olduğu sırmalı yünden bir tür tunik giymişti, bu gömleğin altında, başlıktaki kürkün aynısıyla süslenmiş, Türk kumaşından uzun bir elbise vardı.</p>

  <p class="normal">Elinde amber taneli bir tespih vardı, tespihi parmaklarının arasında çok hızlı bir biçimde çekmekteydi.</p>

  <p class="normal">Yanında göz kamaştırıcı ve görkemli Macar giysisiyle Kostaki duruyordu, bu giysinin altında gözüme daha da tuhaf göründü.</p>

  <p class="normal">Geniş kol ağızları olan, dizinin altına inen, yeşil kadifeden bir giysiydi bu; kırmızı kaşmir pantolonu, sırmalarla işlenmiş maroken ayakkabıları vardı; başı açıktı ve simsiyah olduğu için maviye çalan uzun saçları, ipek bir gömleğin ince, beyaz yakasından görülen çıplak ensesine dökülüyordu.</p>

  <p class="normal">Beni acemice selamladı, Moldav dilinde söylediği bir iki söz benim için anlaşılmaz kaldı.</p>

  <p class="normal">— Fransızca konuşabilirsiniz kardeşim, dedi Gregoriska, hanımefendi Polonyalı ve bu dili anlıyor.</p>

  <p class="normal">Bunun üzerine Kostaki, benim için neredeyse Moldav dilinde sarf etmiş olduğu kadar anlaşılmaz olan Fransızca bir iki laf etti; ama kolunu ciddiyetle uzatan anne onun sözünü kesti. Benim için açıktı ki, beni ağırlamanın kendisine düştüğünü oğullarına bildirmekteydi.</p>

  <p class="normal">Böylece Moldav dilinde bir hoş geldiniz konuşmasına başladı, yüz ifadesi bu konuşmaya yorumlaması kolay bir anlam veriyordu. Bana masayı gösterdi, yanında bir yer sundu, evin bana ait olduğunu söylemek ister gibi tüm evi işaret etti; yüce gönüllü bir vakarla masaya ilkönce o oturdu, haç çıkararak bir duaya başladı.</p>

  <p class="normal">Ardından herkes yerini aldı, her birimizin yeri protokol uyarınca belirlenmişti: Gregoriska benim yanımdaydı. Ben yabancı kadındım, dolayısıyla annesi Smerande'nin yanında Kostaki'ye bir şeref yeri sağlıyordum. Prensesin adı buydu, Smerande.</p>

  <p class="normal">Gregoriska da kıyafetini değiştirmişti. Kardeşi gibi o da Macar tuniği giymişti, ama bu tunik nar çiçeği rengi kadifedendi ve pantolonu ise mavi kaşmirdi. Muhteşem bir madalya sarkıyordu boynundan: Sultan Mahmut'un nişanıydı bu.</p>

  <p class="normal">Evdeki diğer insanlar da aynı masada yemek yiyordu, her biri, dostlar ya da hizmetliler arasındaki konumunun sağladığı yerde oturmaktaydı.</p>

  <p class="normal">Akşam yemeği kasvetli geçti; Kostaki bana tek kelime olsun etmedi, ama ağabeyi benimle Fransızca konuşmaya özen gösterdi hep. Anneye gelince, üzerinden hiç gitmeyen o ciddiyet havasıyla bana her şeyi kendisi ikram etti. Gregoriska doğruyu söylemişti, gerçek bir prensesti o.</p>

  <p class="normal">Yemekten sonra, Gregoriska annesine doğru ilerledi. Moldav dilinde ona, benim kuşkusuz yalnız kalma ihtiyacı içinde bulunduğumu ve böyle bir günün heyecanından sonra dinlenmenin benim için ne kadar gerekli olduğunu anlattı. Smerande başıyla bir onay işareti yaptı, bana elini uzatıp kızıymışım gibi alnımdan öptü ve şatosunda iyi bir gece geçirmemi diledi.</p>

  <p class="normal">Gregoriska yanılmamıştı: Bu yalnızlık anını şiddetle arzuluyordum. Bu yüzden prensese teşekkür ettim, prenses beni kapıya kadar geçirdi, daha önce de beni odama götürmüş olan iki kadın orada beni beklemekteydi.</p>

  <p class="normal">Prensesi ve iki oğlunu başımla selamladım ve bir saat önce çıkmış olduğum o aynı daireye geri döndüm.</p>

  <p class="normal">Kanepe yatak olmuştu. Orada yapılan tek değişiklik işte buydu.</p>

  <p class="normal">Kadınlara teşekkür ettim. Onlara bir işaretle tek başıma soyunacağımı anlattım; her konuda bana itaat etmeleri için emir aldıklarını gösteren saygı ifadesiyle dışarı çıktılar.</p>

  <p class="normal">Bu koskoca odada tek başıma kaldım, benimle birlikte yer değiştiren ışığım yalnızca benim geçtiğim kısımları aydınlatıyor, odanın bütününü aydınlatamıyordu. Bu tuhaf ışık oyunu, perdesiz penceremden giren ay ışığı ile mumumun ölgün ışığı arasında bir mücadeleye yol açıyordu.</p>

  <p class="normal">Girmiş olduğum ve merdivene bakan kapı dışında, odama açılan iki kapı daha vardı; ama bu kapıların üzerinde, benim bulunduğum taraftan çekilen koca sürgüler, içimi rahatlatmaya yetiyordu.</p>

  <p class="normal">Kullandığım giriş kapısına gittim. Bu kapı da diğerleri gibi güvenlik imkânlarına sahipti.</p>

  <p class="normal">Pencereyi açtım, bir uçuruma bakıyordu.</p>

  <p class="normal">Gregoriska'nın düşünerek bu odayı seçtiğini anladım.</p>

  <p class="normal">Nihayet kanepeme döndüğümde, başucuma yerleştirilmiş bir masanın üstünde katlanmış küçük bir kâğıt buldum.</p>

  <p class="normal">Kâğıdı açtım ve Lehçe olarak okudum:</p>

  <p class="normal">"Huzur içinde uyuyun, şatoda bulunduğunuz sürece hiçbir şeyden korkmanıza gerek yok.</p>

  <p class="normal">Gregoriska."</p>

  <p class="normal">Bana verilen tavsiyeye uydum. Yorgunluk, kaygılarımı alıp götürdüğü için uzandım ve uyudum.</p>
</body>
</html>
