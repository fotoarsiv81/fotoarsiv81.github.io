<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>hayalet</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_5">-III-<br class="chapter" />
  Tutanak</h1>

  <p class="normal">İstediği iki mobilya polis komiserine verildi; polis komiseri masanın dengesini sağladı, oturdu ve mumu istedi, doktor cesedin üstünden atlayarak ona mumu getirdi, cebinden bir hokka, kalemler ve kâğıt çıkaran polis komiseri tutanağına başladı.</p>

  <p class="normal">Tutanağın girişini yazdığı sırada, doktor, alçı çuvalının üzerine konulmuş kafaya doğru merakla bir hamle yaptı ama komiser onu durdurdu.</p>

  <p class="normal">— Hiçbir şeye dokunmayın, dedi, her şeyden önce kurallar gelir.</p>

  <p class="normal">— Çok doğru, dedi doktor.</p>

  <p class="normal">Ve yerine döndü.</p>

  <p class="normal">Birkaç dakikalık bir sessizlik oldu, bu sessizlik sırasında sadece polis komiserinin kaleminin pürtüklü resmi kâğıt üzerinde çıkardığı gıcırtı duyuldu; yazarın alışık olduğu bir tarzda, satırların hızla birbirini takip ettiği görülüyordu.</p>

  <p class="normal">Birkaç satırın sonunda başını kaldıran komiser etrafına bakındı.</p>

  <p class="normal">— Kim şahitlik yapmak ister? diye sordu, belediye başkanına hitaben.</p>

  <p class="normal">— Ama, dedi Mösyö Ledru, oturan polis komiserinin yanında ayakta duran iki arkadaşını işaret ederek. Önce bu iki bey.</p>

  <p class="normal">— Tamam.</p>

  <p class="normal">Benden tarafa döndü.</p>

  <p class="normal">— Ardından beyefendi, tabii adını bir tutanakta görmek onu rahatsız etmeyecekse...</p>

  <p class="normal">— Asla beyefendi, diye cevap verdim.</p>

  <p class="normal">— Öyleyse beyefendi aşağı inerler mi? dedi polis komiseri.</p>

  <p class="normal">Cesede yaklaşmak bende bir tiksinti duygusu yaratıyordu. Bulunduğum yerden, bazı ayrıntılar gözümden kaçmadığı halde, korkunçluklarının üzerine şiirsellik örtüsünü seren yarı karanlıkta kayboldukları için bana daha az iğrenç geliyorlardı.</p>

  <p class="normal">— Bu çok gerekli mi? diye sordum.</p>

  <p class="normal">— Hangisi?</p>

  <p class="normal">— Aşağı inmem.</p>

  <p class="normal">— Hayır. Orada iyiyseniz, kalın.</p>

  <p class="normal">Bulunduğum yerde kalmak istiyorum anlamına gelen bir baş hareketi yaptım.</p>

  <p class="normal">Polis komiseri, kendisine en yakın mesafede bulunan, Mösyö Ledru'nün iki arkadaşına doğru döndü.</p>

  <p class="normal">— Soyadınız, adınız, yaşınız, unvanlarınız, mesleğiniz ve ikametgâhınız? diye sordu, bu tür soruları sormaya alışık bir adamın rahatlığıyla.</p>

  <p class="normal">— Jean-Louis Alliette, diye cevap verdi komiserin hitap ettiği adam, tersten söyleyerek Etteilla derler, edebiyatçıyım, Ancienne-Comédie sokağı, 20 numarada oturuyorum.</p>

  <p class="normal">— Yaşınızı söylemeyi unuttunuz, dedi polis komiseri.</p>

  <p class="normal">— Gerçek yaşımı mı, yoksa bana biçtikleri yaşı mı söylemeliyim?</p>

  <p class="normal">— Tabii ki kendi yaşınızı söyleyeceksiniz, insanın iki yaşı olmaz.</p>

  <p class="normal">— Yani, komiser bey, bazı kimseler vardır, Cagliostro, Saint-Germain Kontu, Gezgin Yahudi mesela...</p>

  <p class="normal">— Cagliostro, Saint-Germain Kontu ya da Gezgin Yahudi mi olduğunuzu söylemek istiyorsunuz? dedi komiser, kendisiyle dalga geçildiğini düşünüp alnını kırıştırarak.</p>

  <p class="normal">— Hayır, ama...</p>

  <p class="normal">— Yetmiş beş, dedi Mösyö Ledru; yetmiş beş yazın Mösyö Cousin.</p>

  <p class="normal">— Öyle olsun, dedi polis komiseri.</p>

  <p class="normal">Ve yetmiş beş yazdı.</p>

  <p class="normal">— Ya siz beyefendi? diye sürdürdü sözünü, Mösyö Ledru'nün ikinci arkadaşına hitap ederek.</p>

  <p class="normal">İlkine sorduğu soruları aynen tekrar etti.</p>

  <p class="normal">— Pierre-Joseph Moulle, altmış bir yaşındayım, Saint-Sulpice Kilisesi'ne bağlı din adamıyım, Servandoni sokağı 11 numarada oturuyorum, diye cevap verdi yumuşak bir sesle, kendisine soru sorulan kişi.</p>

  <p class="normal">— Ya siz beyefendi, dedi komiser bana hitap ederek.</p>

  <p class="normal">— Alexandre Dumas, tiyatro yazarı, yirmi yedi yaşındayım, Paris'te Université sokağı 21 numarada oturuyorum, diye cevap verdim.</p>

  <p class="normal">Mösyö Ledru bana doğru döndü ve nazik bir selam verdi, ben de elimden geldiğince aynı şekilde karşılık verdim.</p>

  <p class="normal">— Tamam! dedi polis komiseri. Bakın bakalım iyi mi beyler, bir iki itirazınız olabilir.</p>

  <p class="normal">Yalnızca devlet memurlarına özgü o genizden gelen ve yeknesak tonda okumaya koyuldu:</p>

  <p class="normal">"Bugün, 1831 yılı Eylül ayının ilk günü, öğleden sonra saat ikide, Fontenay-aux-Roses belediyesi sınırları içinde bir cinayet işlendiği kulağımıza geldi. Marie-Jeanne Ducoudray adlı şahıs, kocası Pierre Jacquemin tarafından öldürülmüştü. Katil, adı geçen Fontenay-aux-Roses belediyesinin başkanı olan Mösyö Jean-Pierre Ledru'nün evine giderek, kendi iradesiyle, bu cinayetin faili olduğunu beyan etmişti. Biz de vakit geçirmeden adı geçen Jean-Pierre Ledru'nün Diane sokağı 2 numaradaki evine gittik. Yanımızda, adı geçen Fontenay-aux-Roses belediyesi sınırları içinde ikamet eden tıp doktoru Sayın Sébastien Robert vardı. Oraya vardığımızda, Pierre Jacquemin adlı şahıs zaten jandarma tarafından yakalanmıştı ve bizim önümüzde de karısının cinayet failinin kendisi olduğunu tekrar etti; bunun üzerine ona, cinayetin işlendiği eve bizimle gelmesi gerektiğini bildirdik. İlk önce bunu reddetti, ama çok geçmeden sayın belediye başkanının ısrarlarına boyun eğdi ve Sayın Pierre Jacquemin'in ikamet ettiği evin bulunduğu Sergents çıkmazına doğru yola koyulduk. Bu eve geldikten ve halkın içeriye doluşmasını engellemek üzere kapıyı ardımızdan kapadıktan sonra, ilk olarak bir odaya girdik; bu odada bir cinayet işlendiğine dair hiçbir emare yoktu. Ardından, adı geçen Jacquemin'in bizzat çağrısı üzerine, ilk odadan bir ikincisine geçtik; bu odanın bir köşesinde bir yer kapağı açık vaziyetteydi ve bir merdivene açılmaktaydı. Bu merdivenle bir mahzene inildiği ve kurbanın cesedini orada bulacağımız bize söylenince, sözü edilen merdivenden inmeye koyulduk; merdivenin ilk basamaklarında doktor, haç biçimli bir sapı olan, geniş ve keskin ağızlı bir kılıç buldu, adı geçen Jacquemin adlı şahıs, bu kılıcı Temmuz Devrimi sırasında Topçuluk Müzesi'nden aldığını ve cinayeti işlerken kullandığını bize itiraf etti. Ve mahzenin zemininde, Jacquemin'in karısının cesedini sırtüstü devrilmiş ve bir kan gölünün ortasında yüzerken bulduk; kafa bedenden ayrılmış ve duvara dayalı bir alçı çuvalının üzerine sağlam bir şekilde yerleştirilmişti. Adı geçen Jacquemin, Fontenay-aux-Roses belediye başkanı Mösyö Jean-Pierre Ledru'nün; adı geçen Fontenay-aux-Roses'da ikamet eden tıp doktoru Mösyö Sébastien Robert'in; edebiyatçı, yetmiş beş yaşında, Paris'te Ancienne-Comédie sokağı 20 numarada ikamet eden, Etteilla denen Mösyö Jean-Louis Alliette'nin; altmış bir yaşında, Saint-Sulpice Kilisesi'ne bağlı din adamı olan, Paris'te Servandoni sokağı 11 numarada ikamet eden Mösyö Pierre-Joseph Moulle'un ve tiyatro yazarı, yirmi yedi yaşında, Paris'te Université sokağı 21 numarada ikamet eden Mösyö Alexandre Dumas'nın önünde cesedin ve bu kafanın karısına ait olduğunu kabul etmesi üzerine, sanığın sorgusuna başladık."</p>

  <p class="normal">— Tamam mı beyler? diye sordu polis komiseri, gözle görülür bir tatmin ifadesiyle bize dönerek</p>

  <p class="normal">— Mükemmel, beyefendi, diye cevap verdik biz de tek bir ağızdan.</p>

  <p class="normal">— Peki o zaman! Sanığın sorgusuna geçelim.</p>

  <p class="normal">Bunun üzerine, tüm okuma boyunca, soluğu tıkanmış biri gibi gürültüyle soluyan tutukluya dönerek:</p>

  <p class="normal">— Sanık, dedi, adınız, soyadınız, yaşınız, ikametgâhınız ve mesleğiniz?</p>

  <p class="normal">— Tüm bunlar çok uzun sürecek mi? diye sordu tutuklu, takati tükenmiş biri gibi.</p>

  <p class="normal">— Cevap verin! Adınız, soyadınız?</p>

  <p class="normal">— Pierre Jacquemin.</p>

  <p class="normal">— Yaşınız?</p>

  <p class="normal">— Kırk bir.</p>

  <p class="normal">— İkametgâhınız?</p>

  <p class="normal">— Biliyorsunuz ya, burada olduğunuza göre.</p>

  <p class="normal">— Olsun, yasalar bu soruya cevap vermenizi gerektiriyor.</p>

  <p class="normal">— Sergents çıkmazı.</p>

  <p class="normal">— Mesleğiniz?</p>

  <p class="normal">— Taş işçisi.</p>

  <p class="normal">— Cinayetin faili olduğunuzu itiraf ediyor musunuz?</p>

  <p class="normal">— Evet.</p>

  <p class="normal">— Sizi bu suça iten sebebi ve cinayetin işlendiği koşulları bize anlatın.</p>

  <p class="normal">— Suça iten sebep... gereksiz, dedi Jacquemin; benimle şurada yatan kadın arasında kalacak olan bir sır bu.</p>

  <p class="normal">— Yine de her sonucun bir sebebi vardır.</p>

  <p class="normal">— Sebebi öğrenemeyeceksiniz, söyledim bunu size. Dile getirdiğiniz biçimiyle, koşullara gelince, bilmek mi istiyorsunuz?</p>

  <p class="normal">— Evet.</p>

  <p class="normal">— Pekâlâ, anlatacağım size. İnsan, bizim gibi yeraltında, şu anki gibi karanlıkta çalışınca ve kederinin sebepsiz olmadığına inanınca, ruhunu yiyip bitiriyor, anlıyor musunuz, böylece kötü fikirler geliyor akla.</p>

  <p class="normal">— Aha! diye araya girdi polis komiseri, cinayeti taammüden işlediğinizi itiraf ediyorsunuz demek?</p>

  <p class="normal">— Size her şeyi itiraf ettiğimi söylediğime göre, bu yeterli değil mi?</p>

  <p class="normal">— Olsun, anlatın.</p>

  <p class="normal">— Peki o zaman! Aklıma gelen kötü fikir, Jeanne'ı öldürmekti. Bir aydan uzun bir süre kafamı kurcalayıp durdu bu; yüreğim beynime engel oluyordu, nihayet bir arkadaşın söylediği bir kelime... karar vermemi sağladı.</p>

  <p class="normal">— Hangi kelime?</p>

  <p class="normal">— Bu sizi ilgilendirmeyen konulardan biri. Bu sabah Jeanne'a şöyle dedim:</p>

  <p class="normal">"Bugün işe gitmeyeceğim; sanki bayrammış gibi eğlenmek istiyorum, gidip arkadaşlarla bilardo oynayacağım. Öğle yemeği saat birde hazır olsun tamam mı."</p>

  <p class="normal">"Ama..."</p>

  <p class="normal">"Tamam," dedim. "İtiraz yok, öğle yemeği saat birde hazır olacak, duyuyor musun?"</p>

  <p class="normal">"Peki!" dedi Jeanne.</p>

  <p class="normal">Sebze tenceresini bulmak için odadan çıktı.</p>

  <p class="normal">Bu arada, bilardo oynamaya gitmek yerine, şurada gördüğünüz kılıcı aldım. Bir bileğitaşıyla bilemiştim onu daha önce. Mahzene indim ve fıçıların arkasına gizlendim; bir yandan da şöyle diyordum kendi kendime: "Şarap almak için mutlaka mahzene inecek, o zaman bakarız."</p>

  <p class="normal">Fıçının gerisinde çömelmiş olarak ne kadar süre geçirdim... hiç bilmiyorum; alev alev yanıyordum, yüreğim deli gibi çarpıyordu, karanlıkta gözümü kan bürümüştü.</p>

  <p class="normal">Hem sonra, içimde ve çevremde bir ses, dün arkadaşımın bana söylediği şu kelimeyi tekrar edip duruyordu.</p>

  <p class="normal">— Eh artık, nedir şu kelime söylesenize, diye ısrar etti komiser.</p>

  <p class="normal">— Yararı yok. Size söyledim ya, asla öğrenemeyeceksiniz. Nihayet, bir etek hışırtısı, yaklaşan bir ayak sesi işittim. Bir ışığın titreştiğini, aşağı inen karımın bedeninin alt kısmını, sonra üst kısmını ve nihayet kafasını gördüm... Kafası gayet belirgin biçimde görünüyordu... Elinde şamdan tutmaktaydı.</p>

  <p class="normal">"Hah" dedim, "iyi!.."</p>

  <p class="normal">Ve çok alçak bir sesle arkadaşımın bana söylediği kelimeyi tekrar ettim.</p>

  <p class="normal">Bu süre zarfında karım yaklaşmaktaydı. Şerefim üzerine yemin ederim, sanki başına kötü bir iş geleceğinden kuşkulanıyor gibiydi. Korkuyordu, her tarafa göz gezdiriyordu; ama ben iyi gizlenmiştim, kıpırdamadan duruyordum.</p>

  <p class="normal">Fıçının önünde diz çöktü, şişeyi yaklaştırdı ve musluğu çevirdi.</p>

  <p class="normal">Ben ayağa kalktım. Anlıyorsunuz değil mi, diz çökmüştü; şişeye akan şarabın sesi benim yapabileceğim gürültüyü duymasını engelliyordu. Zaten gürültü de yapmıyordum; bir suçlu, bir mahkûm gibi dizlerinin üzerindeydi. Kılıcı kaldırdım ve... tak!.. Bir çığlık atıp atmadığını bile bilmiyorum; kafası yuvarlandı.</p>

  <p class="normal">O anda ölmek istemiyordum. Paçayı kurtarmak istiyordum. Mahzende bir çukur açmayı ve onu oraya gömmeyi hesaplıyordum. Beden kasılıp dururken yuvarlanan kafanın üstünden aştım. Kanı gizlemek için hazırladığım bir çuval alçı vardı. Yerden kafayı kaptım, daha doğrusu kafa beni kaptı. Baksanıza.</p>

  <p class="normal">Jacquemin sağ elini gösterdi, başparmağında büyük bir ısırık yarası vardı.</p>

  <p class="normal">— Nasıl yani! Kafa mı sizi kaptı? dedi doktor. Neler zırvalıyorsunuz böyle?</p>

  <p class="normal">— Diyorum ki beni adamakıllı ısırdı, sizin de gördüğünüz gibi. Beni bırakmak istemedi diyorum. Onu alçı çuvalının üstüne koydum, sol elimle duvara bastırdım ve sağ elimi kurtarmaya çalıştım; ama kısa bir süre sonra dişler kendiliğinden gevşedi. Elimi çektim; bu durumda benim deli olduğumu da düşünebilirsiniz, ama bana öyle geliyor ki kafa canlıydı, gözler fal taşı gibi açıktı. Gözlerini rahatlıkla görüyordum, çünkü şamdan fıçının üstündeydi, hem sonra dudakları... dudakları kımıldıyordu, kımıldarken de dudaklar... dudaklar şöyle dedi: Sefil! Masumdum ben!</p>

  <p class="normal">Bu tanıklığın diğerlerinin üzerinde nasıl bir etki yaptığını bilmiyorum, ama bana gelince, terler boşanıyordu alnımdan.</p>

  <p class="normal">— Yo, bu kadarı çok fazla, diye bağırdı doktor, gözler sana baktı, dudaklar konuştu, öyle mi?</p>

  <p class="normal">— Dinleyin doktor bey, doktor olduğunuz için hiçbir şeye inanmıyorsunuz, bu doğal; ama ben diyorum ki, şurada, şuracıkta gördüğünüz kafa, duyuyor musunuz, diyorum ki beni ısıran kafa, diyorum ki şu kafa bana şöyle dedi: Sefil! Masumdum ben! Bunu söylediğinin kanıtını mı istiyorsunuz? Peki o zaman! Jeanne'ı öldürdükten sonra paçayı kurtarmak istiyordum değil mi? Ama paçayı kurtarmak yerine, dosdoğru sayın belediye başkanının evine koşup, kendi kendimi ele verdim. Doğru değil mi, sayın belediye başkanı, doğru değil mi bu? Cevap verin.</p>

  <p class="normal">— Evet Jacquemin, diye cevap verdi Mösyö Ledru, tamamen iyi niyetli bir tonda. Evet, doğru.</p>

  <p class="normal">— Kafayı inceleyin doktor, dedi polis komiseri.</p>

  <p class="normal">— Ben buradan gidince Mösyö Robert, ben buradan gidince! diye haykırdı Jacquemin.</p>

  <p class="normal">— Seninle yine konuşur diye mi korkuyorsun, budala? dedi doktor, ışığı alıp alçı çuvalına yaklaşarak.</p>

  <p class="normal">— Mösyö Ledru, Tanrı aşkına, dedi Jacquemin, gitmeme izin vermelerini söyleyin, rica ediyorum, yalvarıyorum size.</p>

  <p class="normal">— Beyler, dedi belediye başkanı, doktoru durduran bir hareket yaparak, bu zavallıdan elde edeceğiniz bir şey yok artık; izin verin de onu hapishaneye götüreyim. Yasalar yüzleşmeyi mecbur kılarken, sanığın bununla baş edebilme gücü olduğunu varsaymıştır.</p>

  <p class="normal">— Peki ya tutanak? dedi komiser.</p>

  <p class="normal">— Neredeyse tamamlandı.</p>

  <p class="normal">— Sanığın imzalaması lazım.</p>

  <p class="normal">— Hapishanede imzalar.</p>

  <p class="normal">— Evet, evet! diye haykırdı Jacquemin, hapishanede ne isterseniz imzalarım.</p>

  <p class="normal">— İyi o zaman, dedi polis komiseri.</p>

  <p class="normal">— Jandarmalar, götürün bu adamı, dedi Mösyö Ledru.</p>

  <p class="normal">— Ah, sağ olun Mösyö Ledru, sağ olun, dedi Jacquemin, derin bir minnet ifadesiyle.</p>

  <p class="normal">Ve kendisi jandarmaların koluna girerek, insanüstü bir güçle onları merdivenin başına doğru sürükledi.</p>

  <p class="normal">Bu adamla birlikte felaket de gitmişti. Mahzende görüntüsü iğrenç denebilecek iki şey kalmıştı yalnızca: Kafasız bir ceset ve bedensiz bir kafa.</p>

  <p class="normal">Bu kez de ben Mösyö Ledru'ye doğru eğildim.</p>

  <p class="normal">— Beyefendi, dedim, izninizle gidebilir miyim? Tabii tutanağı ne zaman isterseniz imzalamak üzere emrinizdeyim.</p>

  <p class="normal">— Elbette beyefendi, ama bir şartla.</p>

  <p class="normal">— Hangi şart?</p>

  <p class="normal">— Tutanağı gelip evimde imzalayacaksınız.</p>

  <p class="normal">— Büyük bir zevkle beyefendi; peki ne zaman?</p>

  <p class="normal">— Yaklaşık bir saat sonra. Size evimi gezdireceğim, bir zamanlar Scarron'a aitti, bu durum ilginizi çekecek sizin.</p>

  <p class="normal">— Bir saat sonra sizde olacağım beyefendi.</p>

  <p class="normal">Veda edip bu kez de ben merdivenden çıkmaya koyuldum; en üst basamaklara gelince, mahzenin içine son bir kez göz attım.</p>

  <p class="normal">Doktor Robert, elinde şamdan, kafanın saçlarını geriye itmekteydi: Hâlâ güzel olan bir kadının başıydı bu, tabii kestirilebildiği kadarıyla, çünkü gözleri kapalı, dudaklarıysa kasılmış ve morarmış durumdaydı.</p>

  <p class="normal">— Şu Jacquemin budalasına da bak, dedi doktor, kesik bir kafanın konuşabileceğini ileri sürmek ha! Bizi deli olduğuna inandırmak için böyle bir şey uyduruyorsa o başka; rolünü pek de fena oynamış sayılmaz. Hafifletici neden olur bu.</p>
</body>
</html>
