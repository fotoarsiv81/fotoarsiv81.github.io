<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>hayalet</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_16">-XIV-<br class="chapter" />
  İki Erkek Kardeş</h1>

  <p class="normal">Bu andan itibaren şatoya yerleştim ve yine bu andan itibaren, size anlatacağım dram başlamış oldu.</p>

  <p class="normal">Her biri kendi karakterinin özellikleri dahilinde, iki kardeş bana âşık oldular.</p>

  <p class="normal">Kostaki hemen ertesi gün beni sevdiğini söyledi, bir başkasının değil onun olacağımı ve kim olursa olsun bir başkasına ait olmama izin vermektense beni öldüreceğini bildirdi.</p>

  <p class="normal">Gregoriska hiçbir şey söylemedi, ama beni ilgi ve özenle sarmaladı. Parlak bir eğitimin tüm imkânlarını, Avrupa'nın en soylu saraylarında geçen bir gençliğin tüm hatıralarını bana kendini beğendirmek için kullandı. Yazık ki bu hiç de zor değildi: Sesini daha ilk duyuşumda, bu sesin ruhumu okşadığını; gözleri ilk kez bana baktığında, bu bakışın yüreğime nüfuz ettiğini hissetmiştim.</p>

  <p class="normal">Üç ayın sonunda, Kostaki beni sevdiğini yüzlerce kere tekrar etmişti ve ben ondan nefret ediyordum; üç ayın sonunda Gregoriska bana henüz tek bir aşk sözü bile söylememişti ve ben istediği anda tümüyle ona ait olacağımı hissediyordum.</p>

  <p class="normal">Kostaki haydutluk faaliyetinden vazgeçmişti. Şatodan ayrılmıyordu. Zaman zaman gelip emirlerini alan ve sonra da ortadan kaybolan bir tür teğmene sorumluluk vermiş, kendisi geçici olarak reislikten feragat etmişti.</p>

  <p class="normal">Smerande de bana karşı coşkulu bir dostluk besliyor, bu dostluğu ifade ediş biçimi beni korkutuyordu. Açıkça Kostaki'yi kayırıyor, beni onun kıskanmadığı kadar kıskanır görünüyordu. Ama ne Lehçe ne Fransızca bildiğinden, ben de Moldav dilinden anlamadığımdan, oğlunun lehine ısrarlı telkinlerde bulunamıyordu; ama dudaklarını alnıma değdirdiği her seferinde tekrar ettiği Fransızca üç kelime öğrenmişti:</p>

  <p class="normal">— Kostaki, Hedwige'yi seviyor.</p>

  <p class="normal">Bir gün yaşadığım felaketi doruk noktasına vardıran korkunç bir haber aldım: Çatışmada hayatta kalan o dört adama özgürlükleri geri verilmiş, onlar da bana babamdan haber getirmek üzere içlerinden birinin üç ay dolmadan geri geleceğine dair söz vererek Polonya'ya dönmüşlerdi.</p>

  <p class="normal">Gerçekten de içlerinden biri bir sabah çıkageldi. Şatomuz ele geçirilmiş, yakılıp yıkılmış ve babam şatoyu savunurken öldürülmüştü.</p>

  <p class="normal">Bundan böyle hayatta yapayalnızdım.</p>

  <p class="normal">Kostaki ısrarlarını, Smerande ise şefkatini artırdı; ama bu sefer babamın yasını bahane ediyordum. Kostaki, ne kadar yalnız kalırsam bir desteğe o kadar çok ihtiyaç duyacağımı söyleyerek üsteledi¸ annesi de onun gibi ve onunla birlikte, belki ondan daha da çok üsteledi.</p>

  <p class="normal">Gregoriska bana, Moldavların duygularının açığa çıkmasını istemediklerinde kendi üstlerinde uyguladıkları şu baskıdan söz etmişti. Kendisi de bunun canlı bir örneğiydi. Bir erkeğin aşkından, benim onun aşkından emin olduğumdan daha fazla emin olmak imkânsızdı ama yine de bu kesin bilginin hangi kanıta dayandığını bana sorsalar, bunu dile getiremezdim; şatoda hiç kimse, onun elinin benimkine değdiğini, gözlerinin benim gözlerimi aradığını görmemişti. Sadece duyduğum aşkın beni bu aşk konusunda aydınlatabileceği gibi, Kostaki'yi de bu rekabet konusunda aydınlatabilecek olan kıskançlıktı.</p>

  <p class="normal">Yine de, itiraf ederim, Gregoriska'nın kendisine uyguladığı bu baskı beni endişelendiriyordu. Elbette inanıyordum, ama bu yeterli değildi, ikna olmak ihtiyacındaydım ki, bir akşam odama henüz dönmüşken, içeriden sürgülendiğini söylediğim şu iki kapıdan birine usulca vurulduğunu duydum; vuruş biçiminden kapıdaki kişinin bir dost olduğunu tahmin ettim. Yaklaşıp, kim o diye sordum.</p>

  <p class="normal">— Gregoriska! diye cevap verdi bir ses, vurgusuna bakılırsa yanılmama imkân yoktu.</p>

  <p class="normal">— Ne istiyorsunuz? diye sordum tir tir titreyerek.</p>

  <p class="normal">— Bana güveniyorsanız, dedi Gregoriska, benim şerefli bir erkek olduğuma inanıyorsanız, isteğimi yerine getirin.</p>

  <p class="normal">— Nedir isteğiniz?</p>

  <p class="normal">— Yatmışsınız gibi ışığınızı söndürün ve yarım saat sonra bana kapınızı açın.</p>

  <p class="normal">— Yarım saat sonra gelin, oldu tek cevabım.</p>

  <p class="normal">Işığımı söndürüp bekledim.</p>

  <p class="normal">Kalbim çok hızlı atıyordu, çünkü önemli bir olayın söz konusu olduğunu anlamıştım.</p>

  <p class="normal">Yarım saat geçti; kapıya ilk seferkinden de usulca vurulduğunu duydum. Beklerken sürgüleri açmıştım, yani tek yaptığım iş kapıyı açmak oldu.</p>

  <p class="normal">Gregoriska girdi, o bana söylemeden ben kapıyı kapatıp sürgüleri çektim.</p>

  <p class="normal">Bir işaretle sessiz kalmamı isteyerek, bir an için hiç konuşmadan hareketsiz durdu. Sonra bizi tehdit eden acil bir tehlike olmadığına kanaat getirince, beni geniş odanın ortasına götürdü ve titremekten ayakta duramayacağımı hissederek bana bir sandalye getirmeye gitti.</p>

  <p class="normal">Bu sandalyeye oturdum, daha doğrusu çöktüm.</p>

  <p class="normal">— Aman Tanrım! dedim, ne var böyle, bunca tedbir neden?</p>

  <p class="normal">— Çünkü hiç önemli olmasa da benim hayatım, çünkü belki sizinki de, yapacak olduğumuz konuşmaya bağlı.</p>

  <p class="normal">Ürkmüş halde elini yakaladım.</p>

  <p class="normal">Elimi dudaklarına götürdü, bir yandan da böyle bir cesaret gösterdiği için benden özür dilemek amacıyla bana bakıyordu.</p>

  <p class="normal">Gözlerimi indirdim: Bu rıza göstermekti.</p>

  <p class="normal">— Sizi seviyorum, dedi, bir ezgi gibi kulağı okşayan sesiyle. Siz beni seviyor musunuz?</p>

  <p class="normal">— Evet, diye cevap verdim.</p>

  <p class="normal">— Karım olmayı kabul eder miydiniz?</p>

  <p class="normal">— Evet.</p>

  <p class="normal">Büyük bir mutlulukla nefesini koyvererek elini alnından geçirdi.</p>

  <p class="normal">— O zaman peşimden gelmeyi reddetmezsiniz değil mi?</p>

  <p class="normal">— Peşinizden her yere gelirim.</p>

  <p class="normal">— Çünkü anlıyorsunuz değil mi, diye devam etti, ancak kaçarak mutlu olabiliriz.</p>

  <p class="normal">— Ah, evet! diye bağırdım, kaçalım.</p>

  <p class="normal">— Sessiz olun! dedi ürpererek. Sessiz olun!</p>

  <p class="normal">— Haklısınız.</p>

  <p class="normal">Tir tir titreyerek ona yaklaştım.</p>

  <p class="normal">Bakın ne yaptım, dedi bana; sizi öyle uzun zamandır sevdiğim halde bunu itiraf edemedim görüyorsunuz: Çünkü aşkınızdan emin olduğumda, birleşmemize hiçbir şeyin engel olmamasını istiyordum. Ben zenginim Hedwige, son derece zengin, ama Moldav beyleri tarzında: Toprak, sürü, köle açısından zenginim. Bu durumda, Hango Manastırı'na bir milyon değerinde toprak, sürü ve köy sattım. Bana üç yüz bin frank tutarında değerli taş, yüz bin frank tutarında altın verdiler, geri kalanı için Viyana'da tahsil edilecek bir senet yaptık. Bir milyon sizin için yeterli olacak mı?</p>

  <p class="normal">— Sizin aşkınız yeter bana Gregoriska, artık siz düşünün.</p>

  <p class="normal">— Pekâlâ, dinleyin. Yarın Hango Manastırı'na gidip başrahiple son hazırlıkları görüşeceğim. Benim için atları hazır tutuyor; bu atlar saat dokuzdan itibaren şatonun yüz adım ötesinde gizlenmiş olarak bizi bekleyecekler. Akşam yemeğinden sonra, bugünkü gibi odanıza çıkacak, bugünkü gibi ışığınızı söndüreceksiniz; ben de bugünkü gibi odanıza geleceğim. Ama yarın tek başıma çıkmayacağım, siz beni takip edeceksiniz, kırlara bakan kapıdan çıkıp atlarımızı bulacağız, üzerlerine atladığımız gibi yarından sonraki sabah otuz fersah yol kat etmiş olacağız.</p>

  <p class="normal">— Neden yarından sonraki günde değiliz ki!</p>

  <p class="normal">— Sevgili Hedwige!</p>

  <p class="normal">Gregoriska beni göğsüne bastırdı, dudaklarımız birleşti. Ah! Doğru söylemişti; kendisine odamın kapısını açtığım şerefli bir erkekti o; ama şunu iyi anladı: Bedenim ona ait olmasa bile ruhum ona aitti.</p>

  <p class="normal">Geceyi bir an bile uyuyamadan geçirdim. Gregoriska'yla kaçarken görüyordum kendimi; Kostaki'nin beni kapıp götürmesi gibi onun tarafından kapılıp götürüldüğümü hissediyordum; yalnız bu sefer o korkunç, ürkütücü, kasvetli koşu, hızın zevk kattığı –çünkü hızın kendisi başlı başına zevklidir– tatlı ve kendinden geçirici bir kucaklaşmaya dönüşüyordu.</p>

  <p class="normal">Sabah oldu. Aşağı indim. Kostaki'nin beni selamlayış biçiminden, her günkünden daha kaygı verici bir şey olduğu duygusuna kapıldım. Gülümseyişi bile artık bir alay değil, bir tehditti. Smerande'ye gelince, bana her zamanki gibi göründü.</p>

  <p class="normal">Kahvaltı sırasında Gregoriska atlarının hazırlanmasını buyurdu. Kostaki bu buyruğa hiç aldırış etmemiş gibi göründü.</p>

  <p class="normal">Saat on bire doğru Gregoriska bizi selamlayarak, ancak akşama dönebileceğini bildirdi, annesinden kendisini akşam yemeğine beklememesini rica etti; sonra da bana dönerek, özürlerini kabul etmemi istedi.</p>

  <p class="normal">Dışarı çıktı. Kardeşinin gözleri, o odadan çıkana kadar onu takip etti ve o anda bu gözlerden öyle bir nefret ışığı fışkırdı ki ürperdim.</p>

  <p class="normal">Gün, tahmin edebileceğiniz büyük kaygılar içinde geçti. Planlarımız konusunda kimseye açılmamış; dualarımda Tanrı'ya bile bu planlardan söz etme cesaretini zar zor bulmuştum. Bu planlar herkes tarafından biliniyormuş ve üzerime dikilen her göz yüreğime nüfuz edip içindekileri okuyabilirmiş gibi geliyordu bana.</p>

  <p class="normal">Akşam yemeği bir işkence oldu: İç karartıcı ve asık suratlı Kostaki nadiren konuşuyordu; bu sefer annesine Moldav dilinde bir iki laf etmekle yetindi ve her seferinde de sesindeki vurgu beni ürpertti.</p>

  <p class="normal">Tekrar odama çıkmak için ayağa kalktığımda, Smerande her zamanki gibi beni öptü ve öperken de, bir haftadır ağzından çıktığını hiç duymadığım şu cümleyi söyledi:</p>

  <p class="normal">— Kostaki, Hedwige'yi seviyor!</p>

  <p class="normal">Bu cümle bir tehdit gibi beni takip etti; odama girdiğimde, uğursuz bir ses kulağıma şöyle fısıldıyormuş gibi geliyordu:</p>

  <p class="normal">— Kostaki, Hedwige'yi seviyor!</p>

  <p class="normal">Oysa Kostaki'nin aşkı, Gregoriska bana bunu bana söylemişti, ölümdü.</p>

  <p class="normal">Akşamın saat yedisine doğru, gün sona ererken, Kostaki'nin avluyu geçtiğini gördüm. Benden tarafa bakmak için arkasına döndü, ama beni görmesini engellemek için kendimi geriye attım.</p>

  <p class="normal">Kaygılıydım, çünkü penceremin konumu elverdiği sürece onu gözlerimle takip etmiş, ahırlara doğru yöneldiğini görmüştüm. Kapımın sürgülerini açma ve onun her yaptığını görebileceğim yan odaya geçme tehlikesini göze aldım.</p>

  <p class="normal">Gerçekten de ahırlara gidiyordu. En sevdiği atını bizzat çıkararak, en küçük ayrıntıya bile büyük önem veren bir insanın özeniyle kendi elleriyle eyerledi. Onu ilk gördüğümdeki kıyafeti vardı üzerinde. Yalnız tüm silahı kılıcıydı.</p>

  <p class="normal">Atı eyerlendikten sonra odamın penceresine bir kez daha göz attı. Sonra beni göremeyince atına atladı, ağabeyinin çıkmış olduğu ve döndüğünde yine oradan girmesi gereken kapıyı açtırdı ve Hango Manastırı yönünde dörtnala uzaklaştı.</p>

  <p class="normal">Bunun üzerine kalbim korkunç bir biçimde sıkıştı; uğursuz bir önsezi, Kostaki'nin ağabeyinin karşısına çıkacağını söylüyordu.</p>

  <p class="normal">Şatodan çeyrek fersah ötede kıvrılan ve bir ormanın başlangıcında gözden kaybolan bu yolu seçebildiğim sürece pencerede kaldım. Ama hava gittikçe kararıyordu ve sonunda yol tamamen görünmez oldu. Nihayet kaygım, kendi aşırılığı sayesinde, gücümü toplamamı sağladı ve iki kardeşten biri ya diğeriyle ilgili ilk haberleri elbette alttaki salonda alacağım için aşağı indim.</p>

  <p class="normal">İlk önce Smerande'ye baktım. Yüzündeki sakin ifadeden, hiçbir kaygı hissetmediğini gördüm; olağan gece yemeği için talimatlar veriyordu ve iki kardeşin tabakları sofradaki yerlerindeydi.</p>

  <p class="normal">Kimseye bir şey sormaya cesaret edemedim. Zaten kime soracaktım ki? Kostaki ve Gregoriska dışında şatoda hiç kimse benim bildiğim iki dilden birini konuşmuyordu.</p>

  <p class="normal">En ufak gürültüde yüreğim ağzıma geliyordu.</p>

  <p class="normal">Gece yemeği için her zaman saat dokuzda sofraya oturuluyordu. Saat sekiz buçukta aşağı indim; saatin geniş kadranında açıkça görünen dakikaların ilerleyişini gözlerimle takip ettim.</p>

  <p class="normal">İlerleyen yelkovan çeyrekle arasındaki mesafeyi kapattı. Saat dokuza çeyrek kalayı vurdu. İç karartıcı ve hüzünlü titreşim duyuldu, sonra yelkovan sessiz ilerleyişini sürdürdü ve onun yeniden bir pergel ucu gibi düzenli ve yavaş bir biçimde mesafeyi kat edişini gördüm.</p>

  <p class="normal">Dokuza birkaç dakika kala, avluda bir atın koştuğunu duyar gibi oldum. Smerande de bu sesi duydu, çünkü başını pencereden tarafa çevirdi, ama gece çok karanlık olduğu için bir şey göremedi.</p>

  <p class="normal">Ah! O anda bana bakmış olsaydı, yüreğimden neler geçtiğini nasıl da tahmin ederdi! Sadece tek bir atın tırıs sesi duyulmuştu ve bu çok doğaldı. Ben sadece tek bir atlının geri döneceğini biliyordum.</p>

  <p class="normal">Ama bu hangisiydi?</p>

  <p class="normal">Sofada ayak sesleri yankılandı. Gelen kişi ağır ve sanki tereddütlü adımlarla yürüyordu; bu adımların her birinin ağırlığı yüreğime çöküyor gibiydi.</p>

  <p class="normal">Kapı açıldı, karanlıkta bir gölgenin belirdiğini gördüm. Bu gölge bir an için kapıda durdu. Kalbim duracak gibiydi.</p>

  <p class="normal">Gölge ilerledi ve ışığın alanına girdikçe ben nefes almaya başladım.</p>

  <p class="normal">Gregoriska'yı tanıdım. Fazladan bir kuşku anı yaşadım ve kalbim parçalandı.</p>

  <p class="normal">Gregoriska'yı tanıdım, ama ölü gibi bembeyazdı. Sırf onu görmekle bile, korkunç bir şeylerin olup bittiği tahmin ediliyordu</p>

  <p class="normal">— Sen misin Kostaki? diye sordu Smerande.</p>

  <p class="normal">— Hayır anne, diye cevap verdi Gregoriska boğuk bir sesle.</p>

  <p class="normal">— Hah! İşte geldiniz, dedi Smerande; ne zamandan beri anneniz sizi beklemek zorunda?</p>

  <p class="normal">— Anne, dedi Gregoriska, saate göz atarak, saat henüz dokuz oldu.</p>

  <p class="normal">Ve aynı anda sahiden de saat dokuzu vurdu.</p>

  <p class="normal">— Doğru, dedi Smerande. Kardeşiniz nerede?</p>

  <p class="normal">Elimde olmadan Tanrı'nın da Kabil'e aynı soruyu sorduğunu düşündüm.</p>

  <p class="normal">Gregoriska cevap vermedi.</p>

  <p class="normal">— Kostaki'yi gören yok mu? diye sordu Smerande.</p>

  <p class="normal">Sofracıbaşı etrafındakilere sordu soruşturdu.</p>

  <p class="normal">— Saat yediye doğru, dedi, kont ahırlardaymış, atını kendisi eyerleyerek Hango yolundan gitmiş.</p>

  <p class="normal">O anda gözlerim Gregoriska'nın gözleriyle karşılaştı. Bir gerçek ya da bir sanrı mıydı bilmiyorum, alnının ortasında bir damla kan varmış gibi geldi bana.</p>

  <p class="normal">Yavaşça parmağımı kendi alnıma götürerek, o lekeyi gördüğümü sandığım yeri işaret ettim.</p>

  <p class="normal">Gregoriska beni anladı, mendilini çıkararak alnını sildi.</p>

  <p class="normal">— Evet, evet, diye mırıldandı Smerande, bir ayı ya da bir kurda rastlamış, onun izini sürerek eğleniyor olmalı. Bakın bir çocuk annesini neden bekletiyor. Onu nerede bıraktınız, Gregoriska? Söyleyin.</p>

  <p class="normal">— Anne, dedi Gregoriska heyecanlı ama güvenli bir sesle, kardeşimle ben birlikte çıkmadık.</p>

  <p class="normal">— Pekâlâ! dedi Smerande. Servis yapılsın, sofraya oturalım ve kapılar kapansın. Dışarıda olanlar dışarıda uyuyacaklar.</p>

  <p class="normal">Bu talimatın ilk iki kısmı harfiyen yerine getirildi: Smerande yerini aldı, Gregoriska onun sağına oturdu, ben de soluna.</p>

  <p class="normal">Ardından uşaklar üçüncü kısmı yerine getirmek için, yani şatonun kapılarını kapamak için çıktılar.</p>

  <p class="normal">O sırada avludan büyük bir gürültü geldi ve bir uşak çok korkmuş bir halde salona girerek şöyle dedi:</p>

  <p class="normal">— Prenses, Kont Kostaki'nin atı avluya girdi, tek başına ve kan içinde.</p>

  <p class="normal">— Ah! diye mırıldandı Smerande, rengi atmış ve tehditkâr bir biçimde doğrularak, babasının atı da bir akşam böyle gelmişti.</p>

  <p class="normal">Gözlerimi Gregoriska'ya çevirdim: Yüzü artık solgun değil bembeyazdı.</p>

  <p class="normal">Sahiden de Kont Koproli'nin atı bir akşam şatonun avlusuna kan içinde dönmüş ve bir saat sonra uşaklar kontun yaralarla kaplı cesedini bulup getirmişlerdi.</p>

  <p class="normal">Smerande uşakların birinin elinden bir meşale aldı, kapıya doğru ilerleyip açtı ve avluya indi.</p>

  <p class="normal">Çok ürkmüş olan hayvan, onu yatıştırmak için güçlerini birleştiren üç dört uşak tarafından zorla zapt edilmişti.</p>

  <p class="normal">Smerande hayvana doğru ilerledi, eyerini lekeleyen kana baktı ve alnının üstünde bir yara gördü.</p>

  <p class="normal">— Kostaki önden vurulup öldürüldü, dedi, düelloda ve tek bir düşman tarafından. Cesedini bulun çocuklar, katilini daha sonra arayacağız.</p>

  <p class="normal">At Hango kapısından girdiği için tüm uşaklar bu kapıya atıldılar ve güzel bir yaz akşamında ateşböceklerinin Nice ve Pisa ovalarında ışık saçmaları gibi, meşalelerinin kırda gözden kaybolup ormana daldıkları görüldü.</p>

  <p class="normal">Smerande, araştırmanın uzun sürmeyeceğine eminmiş gibi, kapıda ayakta bekledi. Bu üzgün annenin gözlerinden tek bir damla gözyaşı akmıyordu, bununla birlikte yüreğinin ta derininde umutsuzluğun patlak verdiği hissediliyordu.</p>

  <p class="normal">Gregoriska onun arkasında duruyordu, bense Gregoriska'nın yanındaydım.</p>

  <p class="normal">Salondan çıkarken bir an için bana kolunu uzatmaya niyetlenmiş ama cesaret edememişti.</p>

  <p class="normal">Yaklaşık on beş dakika sonra, yolun dönemecinde bir meşalenin tekrar ortaya çıktığı görüldü, sonra iki meşalenin, ardından da tüm meşalelerin.</p>

  <p class="normal">Yalnız bu kez kırda dağılmak yerine ortak bir merkezin etrafında toplanmışlardı.</p>

  <p class="normal">Kısa bir süre sonra bu ortak merkezin bir sedye ve bu sedyeye yatırılmış bir adamdan ibaret olduğu görülebildi.</p>

  <p class="normal">Cenaze alayı yavaşça ilerliyor, ama ilerliyordu. On dakika sonra kapıya vardı. Ölü oğulu bekleyen canlı anneyi görerek, cenazeyi taşıyanlar içgüdüsel olarak şapkalarını çıkardılar, sonra sessizce avluya girdiler.</p>

  <p class="normal">Smerande onların ardına takıldı ve biz de Smerande'yi takip ettik. Böylece büyük salona varıldı ve ceset oraya bırakıldı.</p>

  <p class="normal">Bunun üzerine Smerande, son derece görkemli bir işaret yaparak herkesin açılmasını sağladı ve cesede yaklaşıp onun önünde bir dizini yere koydu, oğlunun yüzünü örten saçları itti, gözleri hâlâ kuru olarak uzun süre onu seyretti. Sonra Moldav giysisinin önünü açarak, kana bulanmış gömleği araladı.</p>

  <p class="normal">Bu yara göğsün sağ tarafındaydı. İki tarafı da keskin ve düz bir kılıçla açılmış olmalıydı.</p>

  <p class="normal">Aynı gün Gregoriska'nın yanında, karabinası için süngü olarak kullandığı uzun av bıçağını gördüğümü hatırladım.</p>

  <p class="normal">Bu silah üstünde mi diye bakındım, ama yok olmuştu.</p>

  <p class="normal">Smerande su isteyerek mendilini bu suya batırdı ve yarayı temizledi.</p>

  <p class="normal">Taze ve saf bir kan yaranın ağzını kızıla boyadı.</p>

  <p class="normal">Gözümün önündeki manzara hem tüyler ürpertici hem de soylu bir şeyi temsil ediyordu. Reçine meşalelerinin dumanına boğulmuş bu geniş oda, bu vahşi suratlar, acımasızlıkla parlayan bu gözler, bu tuhaf kıyafetler, hâlâ sıcak olan kana bakarak oğlunun ne kadar zamandır ölü olduğunu hesaplayan bu anne, sadece Kostaki'nin reisleri olduğu bu haydutların hıçkırıklarıyla kesilen bu büyük sessizlik, tüm bunların görüntüsü, tekrar ediyorum, tüyler ürpertici ve soyluydu.</p>

  <p class="normal">Nihayet Smerande dudaklarını oğlunun alnına yaklaştırdı, sonra doğrularak ve beyaz saçlarının çözülmüş uzun örgülerini geriye doğru atarak:</p>

  <p class="normal">— Gregoriska? dedi.</p>

  <p class="normal">Gregoriska ürperdi, başını salladı ve durgunluğundan sıyrılarak:</p>

  <p class="normal">— Anne? diye cevap verdi.</p>

  <p class="normal">— Buraya gelin oğlum ve beni dinleyin.</p>

  <p class="normal">Gregoriska titreyerek de olsa itaat etti.</p>

  <p class="normal">O cesede yaklaştıkça, kan yaradan daha bol ve daha kırmızı olarak akmaktaydı. Neyse ki Smerande o tarafa bakmıyordu artık, çünkü bu suçlayıcı kanı görünce, katilin kim olduğunu araştırmasına gerek kalmayacaktı.</p>

  <p class="normal">— Gregoriska, dedi, iyi biliyorum ki Kostaki'yle siz birbirinizi hiç sevmiyordunuz. Sizin babanızdan ötürü Waivady, onun ise kendi babasından ötürü Koproli olduğunu iyi biliyorum; ama annenizden ötürü ikiniz de Brancovan'dınız. Biliyorum, sen Batı şehirlerinin insanısın, o ise Doğu dağlarının çocuğuydu; ama nihayetinde sizin ikinizi taşımış olan karından ötürü kardeşsiniz. Pekâlâ Gregoriska, ant içilmeden oğlumu babasının yanına götürüp götürmeyeceğimizi, ben de bir kadın olarak ceza konusunda size, yani bir erkeğe güvenip, nihayet huzur içinde ağlayıp ağlayamayacağımı bilmek istiyorum.</p>

  <p class="normal">— Bana kardeşimin katilinin adını söyleyin hanımefendi ve emredin; size yemin ederim, eğer isterseniz bir saat içinde hayatı son bulacak.</p>

  <p class="normal">— Yemin edin Gregoriska, yemin edin, yoksa lanetim üzerinize olur, anlıyor musunuz oğlum? Katilin öleceğine, evinde taş taş üstünde bırakmayacağınıza; annesini, kardeşlerini, karısını ya da nişanlısını ellerinizle öldüreceğinize yemin edin. Yemin edin, ve yemin ederken de, bu kutsal andı yerine getirmezseniz Tanrı'nın gazabına uğramayı dileyin. Eğer bu kutsal andı yerine getirmezseniz, sefalete, dostlarınızın beddualarına, annenizin lanetine boyun eğin!</p>

  <p class="normal">Gregoriska elini cesedin üzerine uzattı.</p>

  <p class="normal">— Yemin ederim ki katil ölecek! dedi.</p>

  <p class="normal">Yalnızca benim ve belki bir de ölünün gerçek anlamını anlayabildiğimiz bu tuhaf yeminin ardından, korkunç bir mucizenin gerçekleştiğini gördüm ya da gördüğümü sandım. Cesedin gözleri açıldı ve daha önce hiç görmediğim kadar canlı biçimde üzerime kilitlendi ve sanki bu çifte ışın elle tutulur bir nesneymiş gibi, kızgın bir demirin yüreğime kadar işlediğini hissettim.</p>

  <p class="normal">Kaldırabileceğimden fazlaydı bu, bayıldım.</p>
</body>
</html>
