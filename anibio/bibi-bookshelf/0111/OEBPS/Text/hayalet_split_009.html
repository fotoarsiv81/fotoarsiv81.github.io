<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>hayalet</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_7">-V-<br class="chapter" />
  Charlotte Corday'ye İndirilen Şamar</h1>

  <p class="normal">Mösyö Ledru'ye ait bu masanın, evindeki her şey gibi, özel bir tarzı vardı.</p>

  <p class="normal">Bahçe pencerelerine dayanmış, at nalı şeklinde büyük bir masaydı, koca salonun dörtte üçü, servis yapılması amacıyla boş bırakılmıştı. Bu masa, hiç kimse rahatsız olmadan yirmi kişi alabilirdi; ister Mösyö Ledru bir, iki, dört, on, yirmi misafir ağırlasın, isterse tek başına olsun, hep bu masada yenirdi yemek: O gün sadece altı kişiydik ve masanın olsa olsa üçte birini dolduruyorduk.</p>

  <p class="normal">Her perşembe yemek listesi aynıydı. Geçen bir hafta boyunca misafirlerin, ister kendi evlerinde, ister kendilerini davet eden ev sahiplerinin evinde olsun, başka şeyler yemiş olabileceklerini düşünürdü Mösyö Ledru. Bu durumda, Mösyö Ledru'nün evinde her perşembe, çorba, sığır eti, tarhun otlu piliç, kızarmış but, fasulye ve salata bulacağını herkes bilirdi.</p>

  <p class="normal">Misafirlerin sayısına göre piliç etinin miktarı iki ya da üç katına çıkardı.</p>

  <p class="normal">Kimse olsun olmasın, Mösyö Ledru hep masanın bir ucunda, sırtı bahçeye, yüzü avluya dönük biçimde otururdu. On yıldır aynı yere kök salmış koca bir koltuktu oturduğu; burada, tıpkı Jacques Usta gibi üniformalı uşaklığa geçmiş olan bahçıvanı Antoine'ın, alelade şaraplar dışında, kendisine neredeyse dini bir saygıyla uzattığı birkaç şişe yıllanmış Bourgogne şarabını alır, aynı saygı ve tapınma havası içinde şişeyi açıp misafirlerinin kadehlerini bizzat doldururdu</p>

  <p class="normal">On sekiz yıldır hâlâ bir şeylere inanılıyordu; on yıl içinde hiçbir şeye, hatta yıllanmış şaraba bile inanılmaz olacaktı.</p>

  <p class="normal">Yemekten sonra kahve içmek için salona geçilirdi.</p>

  <p class="normal">Yemek faslı, bir yemek nasıl geçerse öyle geçti, aşçı kadın övüldü, şarap methedildi. Bir tek genç kadın birkaç parça ekmek yiyip, bir bardak su içti yalnızca ve tek bir söz bile etmedi.</p>

  <p class="normal">Herkes gibi sofraya oturan, ama bir kürdan yardımıyla sadece birkaç pirinç tanesi yiyen, Binbir Gece Masalları'nın şu gulyabanisini hatırlatıyordu bana.</p>

  <p class="normal">Yemekten sonra, alışılageldiği üzere, salona geçildi.</p>

  <p class="normal">Sessiz misafirimize kolunu vermek bana düştü doğal olarak. Koluma girmek için bana doğru yolun yarısını kat etti. Hareketlerinde hep aynı gevşeklik, görünümünde aynı zarafet, kollarında neredeyse aynı diyebileceğim bir elle tutulmazlık vardı.</p>

  <p class="normal">Onu bir şezlonga götürdüm, oraya uzandı.</p>

  <p class="normal">Biz yemek yerken iki kişi salona girmişti.</p>

  <p class="normal">Doktorla polis komiseriydi bunlar.</p>

  <p class="normal">Polis komiseri, Jacquemin'in hapishanede daha önce imzalamış olduğu tutanağı bize imzalatmak için gelmişti.</p>

  <p class="normal">Kâğıdın üstünde hafif bir kan lekesi fark ediliyordu.</p>

  <p class="normal">Sıram gelince ben de imzamı attım, imzalarken de:</p>

  <p class="normal">— Bu leke de nedir? diye sordum; bu kan karısına mı, yoksa kocaya mı ait?</p>

  <p class="normal">— Katilin elindeki yaradan oldu, dedi komiser, kanamaya da devam ediyor, durduramadılar kanı.</p>

  <p class="normal">— Aklınız alıyor mu Mösyö Ledru, dedi doktor, şu hödük karısının kafasının konuştuğu konusunda hâlâ inat ediyor.</p>

  <p class="normal">— Siz de bu durumun imkânsız olduğuna inanıyorsunuz, değil mi doktor?</p>

  <p class="normal">— Elbette.</p>

  <p class="normal">— Hatta gözlerinin tekrar açılmasını da imkânsız buluyorsunuz?</p>

  <p class="normal">— İmkânsız.</p>

  <p class="normal">— Tüm atardamarları ve damarları anında tıkamış olan şu alçı tabakası sayesinde akışı durdurulan kanın, bir an için de olsa bu kafaya yaşam ve duyu verebileceğine inanmıyor musunuz?</p>

  <p class="normal">— İnanmıyorum.</p>

  <p class="normal">— Pekâlâ! dedi Mösyö Ledru, ben inanıyorum.</p>

  <p class="normal">— Ben de, dedi Alliette.</p>

  <p class="normal">— Ben de, dedi Rahip Moulle.</p>

  <p class="normal">— Ben de, dedi Şövalye Lenoir.</p>

  <p class="normal">— Ben de, dedim.</p>

  <p class="normal">Yalnız polis komiseriyle solgun bayan bir şey demediler: Kuşkusuz biri, olay kendisini pek ilgilendirmediği için, diğeri ise belki de kendisini fazlasıyla ilgilendirdiği için.</p>

  <p class="normal">— Ya! Hepiniz bana karşıysanız, haklısınız demektir. Ama içinizden biri doktor olsaydı...</p>

  <p class="normal">— Ama doktor, dedi Mösyö Ledru, biliyorsunuz ki ben yarı doktor sayılırım.</p>

  <p class="normal">— O halde, dedi doktor, hissin olmadığı yerde acının da olmayacağını ve omurganın kesilmesiyle his diye bir şeyin kalmayacağını bilmeniz gerekir.</p>

  <p class="normal">— Bunu size kim söyledi? diye sordu Mösyö Ledru.</p>

  <p class="normal">— Mantık elbette!</p>

  <p class="normal">— Ha! İyi cevap! Galilei'yi mahkûm eden yargıçlara, asıl dönenin Güneş olduğunu ve Dünya'nın hareketsiz durduğunu söyleyen de mantık değil miydi? Mantık saçma bir şeydir, sevgili doktor. Kesik kafalar üzerinde bizzat deneyler yaptınız mı siz?</p>

  <p class="normal">— Hayır, asla.</p>

  <p class="normal">— Soemmering'in bilimsel incelemelerini okudunuz mu? Doktor Sue'nün raporlarını okudunuz mu? Oelcher'in itirazlarını okudunuz mu?</p>

  <p class="normal">— Hayır.</p>

  <p class="normal">— Demek oluyor ki, Mösyö Guillotin'in<sup class="calibre2"><a href="../Text/hayalet_split_020.html#footnote-600-1" id="footnote-600-1-backlink">[1]</a></sup> raporuna bakarak, aletinin hayata son vermek için en emin, en hızlı ve en az acı verici yöntem olduğuna inanıyorsunuz, öyle mi?</p>

  <p class="normal">— İnanıyorum.</p>

  <p class="normal">— İyi ama yanılıyorsunuz azizim, hepsi bu.</p>

  <p class="normal">— Ya! Bak sen!</p>

  <p class="normal">— Dinleyin doktor, madem bilime başvurdunuz, ben de sizinle bilimsel bir konuşma yapacağım ve şuna iyice inanın ki aramızdan hiç kimse katılamayacak kadar bu tür konuşmalara yabancı değil.</p>

  <p class="normal">Doktor kuşku belirtir bir hareket yaptı.</p>

  <p class="normal">— Önemi yok, bir tek siz anlarsınız o zaman.</p>

  <p class="normal">Mösyö Ledru'ye yaklaşmıştık ve kendi payıma ben merakla dinliyordum: İster iple, ister giyotinle, ister zehirle uygulanıyor olsun, idam cezası bir insanlık sorunu olarak beni hep özel olarak ilgilendirmişti.</p>

  <p class="normal">Hatta farklı türde ölümler öncesinde, sırasında ve sonrasında duyulan farklı acılar hakkında bazı araştırmalar bile yapmıştım.</p>

  <p class="normal">— Hadi anlatın, dedi doktor kuşkulu bir tavırla.</p>

  <p class="normal">— Bedenimizin yapısı ve yaşamsal güçleri konusunda en ufak bilgiye sahip birine, diye sözünü sürdürdü Mösyö Ledru, işkencenin hissi tamamen yok edemeyeceğini kanıtlamak kolaydır; üstelik ileri sürdüğüm bu düşünce varsayımlara değil, gerçeklere dayanmaktadır, doktor.</p>

  <p class="normal">— Neymiş bu gerçekler?</p>

  <p class="normal">— İşte şunlar: Hissin merkezi beyindedir, değil mi?</p>

  <p class="normal">— Olabilir.</p>

  <p class="normal">— Beyin aracılığıyla, kan dolaşımı ertelenmiş, zayıflatılmış ya da kısmen yok edilmiş de olsa, bu his bilinci çalışmaları yapılabilir.</p>

  <p class="normal">— Olabilir.</p>

  <p class="normal">— Hissetme yeteneğinin merkezi beyinde olduğuna göre, beyin yaşamsal gücünü koruduğu sürece, işkence gören kişi yaşadığı hissine sahiptir.</p>

  <p class="normal">— Kanıtlar peki?</p>

  <p class="normal">— İşte. Haller, Fiziğin Temel Bilgileri adlı eserinin IV. cildinin 35. sayfasında şöyle der: "Kesik bir kafa gözlerini açıp bana şaşı şaşı baktı, çünkü parmağımın ucuyla omuriliğine dokunmuştum."</p>

  <p class="normal">— Haller, öyle olsun; ama Haller yanılmış olabilir.</p>

  <p class="normal">— Yanıldı diyelim, peki. Başka bir örneğe geçelim. Weycard, Felsefi Sanatlar'ın 221. sayfasında şöyle der: "Kafası kesilmiş bir adamın dudaklarının kımıldadığını gördüm."</p>

  <p class="normal">— Tamam, ama konuşacak kadar kımıldamadı herhalde...</p>

  <p class="normal">— Bekleyin, oraya geliyoruz. İşte Sommering; eserleri ortada, araştırabilirsiniz. Sommering şöyle diyor: "Meslektaşım olan birçok doktor, bedenden ayrılmış bir kafanın dişlerini acıyla gıcırdattığını gördükleri konusunda bana güvence verdiler ve ben de, hava hâlâ ses organlarında dolaşımdaysa, kafaların konuşabileceğine ikna oldum." Pekâlâ doktor, diye devam etti Mösyö Ledru, sarararak. Ben Sommering'den daha ilerideyim. Bir kafa benimle konuştu, benimle.</p>

  <p class="normal">Hepimiz ürperdik. Solgun kadın şezlongunda doğruldu.</p>

  <p class="normal">— Sizinle mi?</p>

  <p class="normal">— Evet, benimle; benim de bir deli olduğumu mu söyleyeceksiniz?</p>

  <p class="normal">— Yok canım! dedi doktor, eğer bizzat sizin başınıza geldiğini söylerseniz...</p>

  <p class="normal">— Evet, olay bizzat benim başıma geldi diyorum size. Çok kibarsınız, öyle değil mi doktor? Yüksek sesle benim bir deli olduğumu söyleyemiyorsunuz; ama içinizden de söyleseniz kesinlikle değişen bir şey olmaz.</p>

  <p class="normal">— Pekâlâ! Hadi anlatın bize şunu, dedi doktor.</p>

  <p class="normal">— Bunu söylemesi kolay. Biliyor musunuz, size anlatmamı istediğiniz olayı, başıma geldiğinden bu yana, yani otuz yedi yıldır kimseye anlatmadım. Tıpkı o kafa konuştuğunda, o ölü gözler benimkilere dikildiğinde bayıldığım gibi, olayı anlatırken de bayılmayacağımın güvencesini veremem size, bunu biliyor musunuz?</p>

  <p class="normal">Konuşma gittikçe ilginçleşiyor, durum gittikçe daha heyecanlı bir hal alıyordu.</p>

  <p class="normal">— Hadi Ledru, cesaret, dedi Alliette, anlatın bize şunu.</p>

  <p class="normal">— Anlatın bize şunu dostum, dedi Rahip Moulle.</p>

  <p class="normal">— Anlatın, dedi Şövalye Lenoir.</p>

  <p class="normal">— Beyefendi... diye mırıldandı solgun kadın.</p>

  <p class="normal">Ben bir şey demedim, ama isteğim gözlerimden okunuyordu.</p>

  <p class="normal">— İlginç, dedi Mösyö Ledru, bize cevap vermeden ve kendi kendine konuşur gibi, olayların birbirini etkilemesi nasıl da ilginç! Benim kim olduğumu biliyor musunuz? dedi Mösyö Ledru, bana doğru dönerek.</p>

  <p class="normal">— Biliyorum beyefendi, diye cevap verdim, son derece bilgili, son derece esprili, mükemmel yemek davetleri veren bir insansınız ve Fontenay-aux-Roses'un belediye başkanısınız.</p>

  <p class="normal">Mösyö Ledru, bir baş hareketiyle bana teşekkür ederek gülümsedi.</p>

  <p class="normal">— Size kökenimi, ailemi soruyorum, dedi.</p>

  <p class="normal">— Kökeninizi bilmiyorum beyefendi, ailenizi de tanımıyorum.</p>

  <p class="normal">— Pekâlâ! Dinleyin, tüm bunları anlatacağım size, ardından belki de sizin öğrenmek istediğiniz ve benim de anlatmaya cesaret edemediğim hikâye gelir kendiliğinden. Gelirse ne âlâ, öğrenirsiniz; yok gelmezse, bana tekrar sormayın: Anlatmak için güç bulamadım demektir.</p>

  <p class="normal">Herkes oturdu ve rahat rahat dinlemek için önlemini aldı.</p>

  <p class="normal">Zaten salon da, kalın perdeler ve batmakta olan gün sayesinde hikâye ya da efsane anlatılmasına tam anlamıyla uygun bir salondu; köşeler şimdiden kapkaranlıktı, sadece kapı ve pencere kenarlarından hafif bir ışık sızmaktaydı.</p>

  <p class="normal">Bu köşelerden birinde solgun kadın oturuyordu. Siyah elbisesi karanlıkta tamamen görünmez olmuştu. Kanepeye dayadığı başında, beyaz, kıpırtısız yüzü görünüyordu sadece.</p>

  <p class="normal">Mösyö Ledru hikâyesine başladı.</p>

  <p class="normal">— Ben, dedi, kral ve kraliçenin fizikçisi, ünlü Comus'nün oğluyum; gülünç adı sayesinde hokkabaz ve şarlatanlar arasında anılan babam, Volta, Galvani ve Mesmer okulunun seçkin bir âlimiydi. Fransa'da görüntü oyunu ve elektrikle ilgilenen ilk kişiydi, sarayda matematik ve fizik dersleri verirdi.</p>

  <p class="normal">Fransa'ya geldiğinde, yani ben bir çocukken birçok defa gördüğüm ve ellerimi tutarak beni birkaç defa öpmüş olan zavallı Marie-Antoinette, babama bayılırdı. 1777 yılında geldiğinde, II. Joseph, Comus'den daha ilginç birini tanımadığını açıkladı.</p>

  <p class="normal">Tüm bunların arasında, babam erkek kardeşimle benim eğitimimizle de ilgileniyordu, alşimi hakkında bildiği her şeyi bize öğretiyor, ayrıca galvanizm, fizik, manyetik konularında bir sürü bilgi veriyordu; bunlar bugün kamuya mal olmuş bilgiler, ama o zamanlar hepsi birer sırdı ve yalnızca bir avuç kişinin ayrıcalığıydı. Kralın fizikçisi unvanı,1793 yılında babamın hapse atılmasına yol açtı; ama Montagne'daki dostluklarım sayesinde onu serbest bıraktırabildim.</p>

  <p class="normal">Bunun üzerine babam, şimdi benim yaşadığım eve kapandı ve 1807 yılında, yetmiş altı yaşındayken öldü.</p>

  <p class="normal">Gelelim bana.</p>

  <p class="normal">Montagne'daki dostluklarımdan bahsettim. Gerçekten de Danton ve Camille Desmoulins ile bağlantım vardı. Marat'yı dosttan çok, bir doktor olarak tanımıştım. Yine de onu tanıyordum. Ne kadar kısa sürerse sürsün onunla olan bu ilişkim sonucu, Matmazel de Corday'yi giyotine götürdükleri gün, onun idamına katılmaya karar verdim.</p>

  <p class="normal">— Ben de tam Charlotte de Corday'yle ilgili olarak tarihin yazılı kayıt bıraktığını söyleyip, hayatın devam etmesi konusunda Doktor Robert'le girdiğiniz tartışmada size yardımcı olacaktım, diyerek araya girdim.</p>

  <p class="normal">— Oraya geliyoruz, diye sözümü kesti Mösyö Ledru, bırakın devam edeyim. Ben şahit oldum, sonuç olarak size anlatacaklarıma inanabilirsiniz.</p>

  <p class="normal">Öğleden sonra saat ikiden itibaren, Özgürlük heykelinin yanında yerimi almıştım. Sıcak bir temmuz günüydü, ağır bir hava vardı, gökyüzü bulutluydu ve bir fırtına çıkacağa benziyordu.</p>

  <p class="normal">Saat dörtte fırtına patladı; tam o sırada Charlotte, kendisini giyotine götürecek olan iki tekerlekli arabanın üzerine çıktı.</p>

  <p class="normal">Tam genç bir ressam portresini yaparken aldılar onu hücresinden. Kıskanç ölüm genç kızdan geriye hiçbir şeyin, hatta resminin bile kalmamasını istiyordu sanki.</p>

  <p class="normal">Kafa tuvalde taslak halindeydi ve garip şey, cellat içeri girdiğinde ressam giyotin bıçağının kesip koparacağı boynu çizmekteydi.</p>

  <p class="normal">Şimşekler çakıyor, yağmur yağıyor, gök gürlüyordu; ama meraklı ayaktakımını hiçbir şey dağıtamıyordu: Rıhtımlar, köprüler, meydanlar alabildiğine doluydu; yeryüzündeki uğultu göğün uğultusunu bastırıyordu neredeyse. Cesur bir adlandırmayla giyotin yaltakçıları denilen şu kadınlar beddualar eşliğinde Charlotte'u takip etmekteydiler. Bir çağlayanın kükremesini andıran kükremeler geliyordu kulağıma. Hiçbir şey görülmeden önce uzun süre kalabalık dalgalandı; nihayet uğursuz bir gemi gibi kalabalığı yaran araba göründü ve tanımadığım, hiç görmediğim mahkûm kadını seçebildim.</p>

  <p class="normal">Yirmi yedi yaşında güzel bir genç kızdı; harika gözleri, mükemmel bir burnu, son derece düzgün dudakları vardı. Ayakta duruyordu, başı yukardaydı, bunun sebebi kalabalığa hâkim olur gibi görünmek değildi, arkasında bağlı olan elleri kafasını bu biçimde tutmaya zorluyordu onu. Yağmur dinmişti; ama yolun dörtte üçü boyunca yağmur altında kaldığından, üzerinden akan su, yünlü kumaşın altından harika bedeninin hatlarını ortaya çıkarıyordu: Sanki banyodan çıkmıştı. Celladın ona giydirdiği kırmızı gömlek, bu son derece gururlu ve güçlü yüze tuhaf bir görüntü, uğursuz bir görkem katıyordu. Alana varmak üzereyken yağmur durdu ve iki bulutun arasından sızan bir güneş ışını saçlarında oynaştı ve bir hale gibi parladı. Aslında, size yemin ederim, bu genç kızın arkasında korkunç bir eylem, yani bir cinayet olsa da, insanlığın öcünü aldığı halde ben bu cinayetten tiksinsem de, gördüğümün bir kutsama mı, yoksa bir idam mı olduğunu söyleyemezdim. Giyotini görünce sarardı ve bu sararma, boynuna kadar çıkan şu kırmızı gömlek yüzünden çok belirgindi; ama neredeyse hemen bir gayret sarf edip giyotine doğru döndü ve gülümseyerek baktı.</p>

  <p class="normal">Araba durdu; Charlotte, kendisine yardım edilmesine izin vermeden arabadan atladı, sonra, yağan yağmurun kayganlaştırdığı idam sehpasının basamaklarını, yerlerde sürünen uzun gömleğinin ve bağlı ellerinin yarattığı rahatsızlığın elverdiği ölçüde hızla tırmandı. Celladın, boynunu saran atkıyı çıkarmak için omzuna koyduğu eli hissedince bir kez daha sarardı; ama aynı anda son bir gülümseme bu sararmayı yalanladı ve Charlotte kendisini rezil kaldıraca bağlamalarına fırsat tanımadan, soylu ve neredeyse neşeli bir hamleyle iğrenç açıklıktan başını geçirdi. Bıçak indi, bedenden ayrılan kafa platforma düşüp zıpladı. Bunu iyi dinleyin doktor, bunu iyi dinleyin şair, bunun üzerine celladın Legros adındaki bir yardımcısı bu kafayı saçlarından tuttu ve kalabalığa yönelik iğrenç bir dalkavuklukla ona bir şamar indirdi. İşte size söylüyorum, bu şamar üzerine surat kıpkırmızı kesildi; suratı gördüm, yanağı değil, iyi anlıyor musunuz? Sadece şamarı yiyen yanak değil, her iki yanak da eşit kırmızılıktaydı, çünkü bu kafada hâlâ his vardı ve sonu gelmeyen bir utanca maruz bırakılmaktan ötürü öfkeleniyordu.</p>

  <p class="normal">Halk da bu kırmızılığı gördü ve canlıya karşı ölünün, cellada karşı idam mahkûmunun yanında yer aldı. Bu alçaklığın öcünün alınmasını istedi ve sefil adam hemen jandarmalara teslim edildi ve hapishaneye götürüldü.</p>

  <p class="normal">— Durun, dedi, doktorun konuşmak istediğini gören Mösyö Ledru, durun, bitmedi daha.</p>

  <p class="normal">Ben bu rezil eylemi gerçekleştiren adamın nasıl bir duygu taşıyabileceğini merak ediyordum. Nerede bulunduğunu öğrendim, onu kapattıkları l'Abbaye'de adamı ziyaret edebilmek için izin istedim; izni aldım ve gidip onu gördüm.</p>

  <p class="normal">Bir devrim mahkemesi kararıyla üç ay hapse mahkûm edilmişti. Yapmış olduğu son derece doğal hareket yüzünden mahkûm edilmiş olmasını anlayamıyordu.</p>

  <p class="normal">Onu bu eyleme itenin ne olabileceğini sordum.</p>

  <p class="normal">— Bak, dedi, güzel bir soru! Ben Marat'cıyım; kanun adına onu cezalandırdım, kendi adıma da onu cezalandırmak istedim.</p>

  <p class="normal">— Ama, dedim, ölüme borçlu olduğumuz saygıyı ihlal etmenin bir suç olduğunu anlamadınız öyleyse ha?</p>

  <p class="normal">— Baksanıza, dedi Legros gözlerini bana dikerek, giyotinle kafaları uçurulduğu için öldüklerini mi sanıyorsunuz yoksa?</p>

  <p class="normal">— Elbette.</p>

  <p class="normal">— Pekâlâ! Belli ki toplu halde sepetin içindelerken bakmıyorsunuz; infazdan sonra beş dakika boyunca gözlerini devirdiklerini, dişlerini gıcırdattıklarını görmüyorsunuz. Sepetin dibini dişleriyle öyle bir parçalıyorlar ki, her üç ayda bir sepet değiştirmek zorunda kalıyoruz. Bir türlü ölmek istemeyen bir yığın aristokrat kafası, anlıyor musunuz, günün birinde içlerinden biri, "Yaşasın kral!" diye bağıracak olsa hiç şaşırmazdım.</p>

  <p class="normal">Tüm bilmek istediklerimi öğrenmiştim, oradan çıktım, aklımda tek bir düşünce vardı: Gerçekten de bu kafalar yaşamaya devam ediyorlardı ve ben buna kesin olarak ikna oldum.</p>
</body>
</html>
