<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>hayalet</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_6">-IV-<br class="chapter" />
  Scarron'un Evi</h1>

  <p class="normal">Bir saat sonra Mösyö Ledru'nün evindeydim.</p>

  <p class="normal">Tesadüfen onunla avluda karşılaştım.</p>

  <p class="normal">— Hah! dedi beni görünce, geldiniz demek. Daha iyi, sizi misafirlerimize takdim etmeden önce biraz sohbet etmek hiç de fena olmaz, yemeği bizimle yiyeceksiniz, değil mi?</p>

  <p class="normal">— Beyefendi, özrümü kabul edin.</p>

  <p class="normal">— Özür kabul etmiyorum; bir perşembe gününe denk düştünüz, vay halinize, perşembe benim günümdür, perşembe günü benim evime kim gelirse, tamamen benim mülkiyetim altındadır. Yemekten sonra kalmak ya da gitmekte serbest olacaksınız. Biraz önceki olay olmasaydı, beni masada bulacaktınız, değişmez bir biçimde saat ikide yerim çünkü. Bugün, alışılmışın dışında saat üç buçukta ya da dörtte yiyeceğiz. Şu gördüğünüz Pyrrhus... (Mösyö Ledru harika bir çoban köpeği gösteriyordu bana) Pyrrhus butu kapmak için Antoine Ana'nın heyecanını fırsat bildi; hakkıydı bu onun, öyle ki kasaba gidip yeni bir tane almak zorunda kaldılar. Diyordum ki, bu durum sırf sizi misafirlerime takdim etmek için değil, onlar hakkında da size bir iki bilgi vermek için zaman kazandıracak bana.</p>

  <p class="normal">— Bir iki bilgi mi?</p>

  <p class="normal">— Evet, Sevilla Berberi ve Figaro'daki karakterler gibi, bu kişiler de giysileri ve mizaçları konusunda önceden belli bir açıklamayı gerektiriyor; ama önce evden başlayalım.</p>

  <p class="normal">— Sanırım bana evin bir zamanlar Scarron'a ait olduğunu söylemiştiniz, beyefendi.</p>

  <p class="normal">— Evet, XIV. Louis'nin müstakbel eşi, yüzü gülmez erkeği güldürmeyi beklerken, ilk kocası olan zavallı kötürüme bu evde baktı; odasını göreceksiniz.</p>

  <p class="normal">— Madam de Maintenon'un odasını mı?</p>

  <p class="normal">— Hayır, Madam Scarron'un; karıştırmayalım: Madam de Maintenon'un odası Versailles'da ya da Saint-Cyr'de. Gelin.</p>

  <p class="normal">Büyük bir merdivenden çıktık ve kendimizi avluya bakan bir koridorda bulduk.</p>

  <p class="normal">— Alın işte, dedi Mösyö Ledru, işte sizi ilgilendiren şey, sayın şair; 1650'de konuşulan en halis tumturaklı dil.</p>

  <p class="normal">— Ha! Sevgi haritası, öyle mi?</p>

  <p class="normal">— Gidiş ve Dönüş, Scarron tarafından çizilmiş, karısı da eliyle notlar koymuş; hepsi bu.</p>

  <p class="normal">Gerçekten de iki harita iki pencerenin arasında durmaktaydı.</p>

  <p class="normal">Mukavva üstüne yapıştırılmış büyük bir kâğıdın üzerine mürekkepli kalemle çizilmişlerdi.</p>

  <p class="normal">— Şu büyük mavi yılankavi çizgiyi görüyorsunuz, diye sözünü sürdürdü Mösyö Ledru, Sevgi Nehri bu; şu küçük güvercinlikler ise, Büyük Özen, Aşk Mektubu, Sır Köyleri. İşte Arzu Hanı, Tatlı Sözler Vadisi, İç Çekişler Köprüsü, Armida'nınki gibi baştan başa canavarlarla dolu Kıskançlık Ormanı. Nihayet, nehrin kaynağı olan gölün ortasında, işte Mükemmel Haz Sarayı: Burası yolculuğun son noktası, gezinin asıl hedefi.</p>

  <p class="normal">— Tanrım! Ne görüyorum şurada? Bir yanardağ.</p>

  <p class="normal">— Evet, bazen ülkenin altını üstüne getiriyor. Tutkular Yanardağı bu.</p>

  <p class="normal">— Matmazel de Scudéry'nin haritasında yer almıyor değil mi?</p>

  <p class="normal">— Hayır. Madam Paul Scarron'un buluşu bu. Ve birinde var.</p>

  <p class="normal">— Ya öteki?</p>

  <p class="normal">— Öteki, Dönüş. Görüyorsunuz, nehir taşıyor, kıyılarını izleyenlerin gözyaşlarıyla kabarmış. İşte Sıkıntı Köyleri, Özlemler Hanı, Pişmanlık Adası. Bundan daha ustalıklı olunamaz.</p>

  <p class="normal">— Bunun bir kopyasını almama izin verme inceliğini gösterir misiniz?</p>

  <p class="normal">— İstiyorsanız, tabii. Şimdi Madam Scarron'un odasını görmek ister misiniz?</p>

  <p class="normal">— İsterim.</p>

  <p class="normal">— İşte.</p>

  <p class="normal">Mösyö Ledru bir kapıyı açtı; bana önden yol verdi.</p>

  <p class="normal">— Bugün benim odam burası; ama odayı dolduran kitaplar dışında, ünlü sahibinin zamanında nasılsa öyle sunuyorum size; yüklük aynı, yatak aynı, mobilyalar aynı, banyo da onun banyosu.</p>

  <p class="normal">— Peki ya Scarron'un odası?</p>

  <p class="normal">— Ha! Scarron'un odası koridorun öbür ucundaydı; ama o odadan mahrum kalmak zorundasınız, oraya girilmiyor, gizli oda o, Mavi Sakal'ın odası.</p>

  <p class="normal">— Hay Allah!</p>

  <p class="normal">— Böyle işte. Belediye başkanı olmam sıfatıyla benim de kendime ait sırlarım var. Ama gelin, size başka bir şey göstereceğim.</p>

  <p class="normal">Mösyö Ledru önüm sıra yürüdü; merdivenden indik ve salona girdik.</p>

  <p class="normal">Evin geri kalanı gibi, bu salon da özel bir niteliğe sahipti. Duvarlar, ilk rengi pek anlaşılamayan bir kâğıtla kaplıydı; bütün duvar boyunca, önlerine bir sıra sandalye dizilmiş iki sıra koltuk vardı, hepsinin kumaşı eskiydi. Yer yer oyun masaları ve yuvarlak masalar göze çarpıyordu; tüm bunların ortasında da, okyanus balıklarının ortasındaki Leviathan gibi, devasa bir çalışma masası duruyordu, bir ucunun dayalı olduğu duvardan başlayarak salonun üçte birlik kısmına kadar uzanmaktaydı, masanın üstü tamamen kitaplar, broşürler ve dergilerle kaplıydı, bunların ortasında da, tıpkı bir kral gibi, Mösyö Ledru'nün gözde gazetesi Le Constitutionnel yer almaktaydı.</p>

  <p class="normal">Salon boştu, misafirler, pencerelerden olduğu gibi görünen bahçede dolaşmaktaydılar.</p>

  <p class="normal">Mösyö Ledru dosdoğru çalışma masasına gitti ve büyük bir çekmeceyi açtı, çekmecenin içinde tohum paketlerine benzer bir sürü küçük paket vardı. Bu çekmecede bulunan nesnelerin hepsi etiketli kâğıtlara sarılmıştı.</p>

  <p class="normal">— Alın işte, dedi Mösyö Ledru, yine sizi ilgilendirecek bir şey, tarihsel adam, Sevgi haritasından daha da ilginç bir şey. Bu bir kutsal kalıntı koleksiyonu, azizlere ait değil ama krallara ait.</p>

  <p class="normal">Gerçekten de her kâğıt bir kemiği, saç ya da sakal tutamını kapsıyordu. IX. Charles'ın dizkapağı kemiği, I. François'nın başparmağı, XIV. Louis'nin kafatasından bir parça, II. Henri'nin bir kaburgası, XV. Louis'nin bir omuru, IV. Henri'nin bir tutam sakalı ve XII. Louis'nin saçları vardı. Her kral kendinden bir örnek sunmuştu ve tüm bu kemikleri bir araya getirerek, uzun zamandır ana kemikleri eksik olan Fransız monarşisinin iskeletini tam anlamıyla temsil edecek bir iskelet vücuda getirilebilirdi neredeyse.</p>

  <p class="normal">Bunlardan başka Abélard'ın bir dişiyle Héloïse'in bir dişi vardı, titreyen dudakların örttüğü zamanlarda belki bir öpüşmede bir araya gelmiş olan iki beyaz kesici diş.</p>

  <p class="normal">Bu kemikler nereden geliyordu?</p>

  <p class="normal">Mösyö Ledru, Saint-Denis'de kralların mezardan çıkarılması işine başkanlık etmiş ve her mezardan hoşuna giden şeyi almıştı.</p>

  <p class="normal">Merakımı gidermem için Mösyö Ledru bana bir iki dakika tanıdı, sonra tüm etiketlerini neredeyse gözden geçirdiğimi görerek:</p>

  <p class="normal">— Hadi, dedi, ölülerle bu kadar meşgul olmak yeter, biraz da canlılara geçelim.</p>

  <p class="normal">Ve beni, söylediğim gibi tüm bahçeyi gören pencerelerden birinin yanına götürdü.</p>

  <p class="normal">— Güzel bir bahçeniz var, dedim.</p>

  <p class="normal">— Beşli ıhlamur ağacı kümesi, yıldızçiçekleri ve gül ağaçları topluluğu, asma çardakları ve şeftali, kayısı ağaçları sıralarıyla bir rahip bahçesi. Tüm bunları göreceksiniz; ama şimdilik, bahçeyle değil, orada dolaşanlarla ilgilenelim.</p>

  <p class="normal">— Önce bana şunu söyleyin, tersten okunuşuyla Etteilla denilen şu Mösyö Alliette'in, gerçek yaşını mı, yoksa yalnızca göründüğü yaşı mı öğrenmek istediklerini sorması ne anlama geliyor? Bence sizin yakıştırdığınız yetmiş beş yaş, şaşılacak derecede uyuyor ona.</p>

  <p class="normal">— Doğru, diye cevap verdi Mösyö Ledru. Ben de ondan başlamayı düşünüyordum. Hoffmann'ı okudunuz mu?</p>

  <p class="normal">— Evet, neden?</p>

  <p class="normal">— Çünkü bu bir Hoffmann karakteri. Tüm yaşamı boyunca, iskambil kâğıtlarını ve sayıları geleceği görmek için kullandı; tüm becerisi piyangoda geçerli, son üç rakamı tutturmakla başladı işe, o gün bugündür hiçbir şey kazanmadı. Cagliostro ve Saint-Germain Kontu'yla tanıştı: Onların sülalesinden geldiğini, tıpkı onlar gibi uzun yaşam iksirinin sırrına sahip olduğunu ileri sürüyor. Ona sorarsanız gerçek yaşı iki yüz yetmiş beş: Önce II. Henri'nin saltanat döneminden XIV. Louis'nin saltanat dönemine kadar, yüz yıl hiçbir hastalığa yakalanmadan yaşadı; sonra, sırrı sayesinde, halkın gözünde ölü kabul edilse de, her biri elli yıl süren üç devrim daha gerçekleştirdi. Şu anda dördüncüsüne başlıyor ve sonuç olarak sadece yirmi beş yaşında. İlk iki yüz elli yıl sırf anı olarak önem taşıyor. Böyle yaşamaya devam edecek ta kıyamet gününe kadar, yüksek sesle dile getiriyor bunu. XV. yüzyılda Alliette'i yaktılar ve hata ettiler, bugün onun için üzülmekle yetiniyorlar ve yine hata ediyorlar. Alliette yeryüzünün en mutlu adamı; tarottan, iskambil kâğıtlarından, büyülerden, Thot'un Mısır ilimlerinden, İsis'in sırlarından söz ediyor yalnızca. Tüm bu konular hakkında, kimsenin okumadığı, yine de kendisi kadar çılgın bir yayıncının Etteilla takma adı ya da daha doğrusu tersten okunan adı altında bastığı küçük kitaplar yayımlıyor; şapkası sürekli broşürlerle doludur. İşte, bakın; şapkasını kolunun altında tutuyor, kıymetli kitaplarını kapacaklar diye öyle korkar ki. Bakın adama, yüzüne bakın, giysisine bakın ve doğanın her zaman nasıl da uyumlu olduğunu, şapkanın başa, adamın giysiye, siz romantiklerin dediği gibi, hırkanın kalıba nasıl da cuk oturduğunu görün.</p>

  <p class="normal">Gerçekten de bundan daha doğru bir şey yoktu. Alliette'i inceledim; üzerinde kir pas içinde, tozlu, yıpranmış, lekeli bir giysi vardı; kenarları cilalı meşin gibi parlayan şapkası üst kısmına doğru aşırı biçimde genişlemekteydi; siyah yünlü kumaştan bir pantolon, siyah, daha doğrusu kızıl renkli çoraplar ve saltanatları döneminde doğduğunu ileri sürdüğü krallarınki gibi burunları yuvarlak ayakkabılar giymişti.</p>

  <p class="normal">Fiziksel görünüşüne gelince, şişman, ufak tefek, bodur bir adamdı, kırışık yüzü bir sfenksi andırıyordu, diş namına bir şey bulunmayan geniş ağzı derin bir sırıtışla belirginlik kazanıyordu, başının etrafında bir hale gibi dalgalanan, seyrek, uzun ve sarı saçları vardı.</p>

  <p class="normal">— Rahip Moulle'la sohbet ediyor, dedim Mösyö Ledru'ye, bu sabahki keşif gezimizde size eşlik eden kişi, bu gezi üzerinde tekrar konuşacağız değil mi?</p>

  <p class="normal">— Neden tekrar konuşacağız ki? dedi Mösyö Ledru, bana merakla bakarak.</p>

  <p class="normal">— Affedin beni ama, çünkü şu kafanın konuşmuş olabileceğine inanmış gibi görünüyordunuz.</p>

  <p class="normal">— Fizyonomistsiniz siz! Pekâlâ, doğru, inanıyorum; evet, bütün bunları tekrar konuşuruz, bu tür hikâyelere meraklıysanız, bunları konuşmak için doğru adrestesiniz. Ama Rahip Moulle'a geçelim şimdi.</p>

  <p class="normal">— İnce davranışları olan bir adam olmalı, diye araya girdim; polis komiserinin sorgusunda cevap verirken, sesinin yumuşaklığı beni etkiledi.</p>

  <p class="normal">— Pekâlâ, bu sefer de doğru tahmin ettiniz. Moulle benim kırk yıllık arkadaşım ve altmış yaşında kendisi: Görüyorsunuz, Alliette ne kadar yıpranmış giysiler içinde, pasaklı ve pis ise, o da bir o kadar temiz ve özenli; Saint-Germain banliyösü sosyetesine çok önce dahil olmuş birinci sınıf bir salon adamı. Fransa Yüksek Meclisi üyelerinin oğullarını ve kızlarını o evlendirir; bu evlilikler, sözleşme yapan tarafların bastırdığı ve aile içinde gözü gibi koruduğu küçük söylevler verme fırsatı tanır ona. Clermont piskoposu olmasına ramak kalmıştı. Neden olmadı biliyor musunuz? Çünkü eskiden Cazotte'un arkadaşıydı; çünkü tıpkı Cazotte gibi, üstün ve aşağı ruhların, iyi ve kötü cinlerin varlığına inanıyor: Alliette gibi, o da kitap koleksiyonu yapıyor. Vizyonlar ve hayaletler, hortlaklar, karakoncoloslar üzerine yazılmış ne varsa onun evinde bulursunuz; yine de dine pek de uygun olmayan bütün bunlardan, dostlar arasında olmadıkça, öyle kolay kolay bahsetmez. Sonuç olarak, bu dünyada meydana gelen olağanüstü her olayı cehennemin gücüne ya da tanrısal zekânın müdahalesine bağlayan, inançlı ama ağzı sıkı bir adamdır. Görüyorsunuz, Alliette'in ona söylediklerini sessizce dinliyor, konuştuğu kişinin görmediği bir nesneye bakıyor sanki, zaman zaman bir dudak hareketiyle ya da bir baş işaretiyle cevap veriyor muhatabına. Bazen, bizim aramızdayken, karanlık bir düşe dalar birdenbire, ürperir, titrer, başını çevirir, salonda bir aşağı bir yukarı gidip gelir. Böyle durumlarda, onu rahat bırakmak gerekir; belki de ayıltmaya çalışmak tehlikeli olabilir, ayıltmak diyorum, çünkü öyle zamanlarda uyurgezerlik durumunda olduğunu düşünüyorum onun. Zaten kendi kendine ayılıyor ve siz de göreceksiniz, bu durumda çok güzel bir uyanış oluyor.</p>

  <p class="normal">— Ah! Baksanıza, dedim Mösyö Ledru'ye, biraz önce sözünü ettiğiniz şu ruhlardan birini çağırmış gibi geliyor bana.</p>

  <p class="normal">Ve ev sahibime parmağımla, iki konuşmacının yanına gelen, tam anlamıyla canlı bir hayaleti işaret ettim; ayağını dikkatle çiçeklerin arasına basıyordu ve onları ezmeden üzerlerinde yürüyebiliyor gibiydi.</p>

  <p class="normal">— O da, dedi Mösyö Ledru, benim bir arkadaşım, Şövalye Lenoir...</p>

  <p class="normal">— Petits-Augustins Müzesi'nin kurucusu mu?..</p>

  <p class="normal">— Ta kendisi. Müzesinin kapanmasından ötürü kederden ölüyor; 1793 ve 1794 yıllarında on kere ölümün eşiğinden döndü müzesi uğruna. Restorasyon yönetimi, vasat zekâsıyla, müzeyi kapattırdı ve anıtları, daha önce ait oldukları kuruluşlara ve üzerlerinde talep hakkı olan ailelere iade etme emri verdi. Ne yazık ki, anıtların büyük bir kısmı viraneye dönmüş, ailelerin çoğu da sönüp yok olmuştu; öyle ki eski heykel sanatımızın, sonuç olarak tarihimizin en ilginç kalıntıları dağılıp gitti. Böylece bizim eski Fransa'mıza ait olan her şey elden gidiyor; bir tek bu kalıntılar kalmıştı, yakında onlardan da bir şey kalmayacak geriye. Kimler peki bu yıkımın mimarı? Bizzat muhafazakârlıktan en çok çıkar elde edenler.</p>

  <p class="normal">Ve Mösyö Ledru, o dönemde denildiği gibi liberal biri olma sıfatıyla, iç geçirdi.</p>

  <p class="normal">— Misafirlerinizin hepsi bu kadar mı? diye sordum Mösyö Ledru'ye.</p>

  <p class="normal">— Doktor Robert de gelecek belki. Ondan size hiç bahsetmiyorum, sanıyorum onun hakkında bir karara varmışsınızdır. Tüm hayatı boyunca, bir mankenin üzerinde çalışırcasına, insan denen makine üzerinde deneyler yapmış bir adamdır; bu makinenin acıları kavramak için bir ruha ve onları hissetmek için sinirlere sahip olduğu aklının köşesinden bile geçmemiştir. Birçok ölüme sebebiyet veren ehlikeyif biridir. Onun için ne mutlu ki, hayaletlere inanmaz. Gürültücü olduğu için nüktedan, ateist olduğu için filozof olduğunu düşünen vasat bir zekâ; kendilerini ağırlamak amacıyla değil, bize geldikleri için kabul ettiğim insanlardan biri o da. Bulundukları yeri bilmek isterseniz, bu konuda asla bir fikir edinemezsiniz.</p>

  <p class="normal">— Ah beyefendi, bu tipleri iyi bilirim.</p>

  <p class="normal">— Bir başka dostum daha gelecekti, Alliette'ten, Rahip Moulle'dan ve Şövalye Lenoir'dan daha genç olmasına rağmen, iskambil falı konusunda Alliette'e, cin bilimi konusunda Moulle'a, ilkçağ eserleri konusunda da Şövalye Lenoir'a kafa tutan biri; ayaklı kütüphane adeta, Hıristiyan derisiyle ciltlenmiş bir katalog, kendiniz tanımalısınız onu.</p>

  <p class="normal">— Kitap Kurdu Jacob mu?</p>

  <p class="normal">— Çok doğru.</p>

  <p class="normal">— Gelmeyecek mi peki?</p>

  <p class="normal">— En azından şimdiye kadar gelmedi, genellikle ikide yemek yediğimizi bildiğine ve saat dörde geldiğine göre, gelme olasılığı yok. 1570 yılında Amsterdam'da basılmış bir kitabın peşinde; biri ilk sayfada, biri yedinci sayfada ve bir diğeri de son sayfada olmak üzere üç tipografi hatası bulunan bir ilk baskı.</p>

  <p class="normal">O sırada salonun kapısı açıldı ve Antoine Ana göründü.</p>

  <p class="normal">— Beyefendi, sofra hazır, diye bildirdi.</p>

  <p class="normal">— Hadi beyler, dedi Mösyö Ledru, bu kez de o, bahçe kapısını açarak. Sofraya! Sofraya!</p>

  <p class="normal">Sonra bana dönerek:</p>

  <p class="normal">— Şimdi, dedi, görmekte olduğunuz ve size öykülerini anlattığım misafirler dışında, görmediğiniz ve size sözünü etmediğim bir misafir daha olmalı bahçenin bir yerinde. Bu kişi bu dünyadaki olaylardan öylesine kopuk ki yaptığım çağrıyı duymadı bile, oysa gördüğünüz gibi bütün dostlarımız duydu ve geliyor. İlgilenirseniz arayın; maddesiz varlığını, saydamlığını, Almanların dediği gibi eine Erscheinung'u görürseniz, kendinizi takdim eder, sırf yaşamak için bile olsa ara sıra yemek yemenin iyi bir şey olduğuna onu ikna etmeye çalışırsınız, kolunuzu ona uzatıp buraya getirirsiniz; hadi gidin.</p>

  <p class="normal">Birkaç dakikada değer biçtiğim zeki adamın bana hoş bir sürpriz hazırladığını tahmin ederek Mösyö Ledru'ye itaat ettim ve etrafıma bakınarak bahçede ilerledim.</p>

  <p class="normal">Araştırma uzun sürmedi, çok geçmeden aradığımı gördüm.</p>

  <p class="normal">Beşli bir grup oluşturmuş ıhlamur ağaçlarının gölgesinde oturan bir kadındı bu, ne yüzünü ne de bedenini görebiliyordum. Yüzünü göremememin sebebi, başını kırlara doğru çevirmiş olması, bedenini göremememin sebebi de koca bir şala bürünmüş olmasıydı.</p>

  <p class="normal">Simsiyah giyinmişti.</p>

  <p class="normal">Ona yaklaştım, tek bir harekette bile bulunmadı. Ayak seslerimi duymuyor gibiydi: Bir heykeldi adeta.</p>

  <p class="normal">Zaten ona ait görebildiğim ne varsa, kibar ve seçkindi.</p>

  <p class="normal">Daha uzaktan, onun sarışın olduğunu görmüştüm. Ihlamur ağaçlarının yaprakları arasından geçen bir güneş ışını saçlarında oynaşıyor ve başında altın renkli bir hale oluşturuyordu. Yakından bakınca saç tellerinin inceliğini fark edebildim, sonbaharın ilk esintileriyle Bakire Meryem'in harmanisinden kopan şu ipek ipliklerle yarışabilirlerdi; belki de biraz fazlaca uzun boynu, bir güzellik değilse bile neredeyse daima bir çekicilik katan güzelim abartılardan biriydi; başını sağ eline dayayabilmek için boynunu hafifçe eğmiş, sağ dirseğini ise sandalyenin arkalığına yaslamıştı, bu arada sol kolunu aşağı doğru sarkıtmış, ince uzun parmaklarının ucunda beyaz bir gül tutmaktaydı. Bir kuğununki gibi eğilmiş boyun, kıvrılmış el, sarkan kollar, hepsi aynı donuk beyazlığa sahipti. Yüzeyinde damar, içinde nabız bulunmayan bir Paros mermeriydi sanki: Solmaya başlamış olan gül, onu tutan elden daha renkli ve daha canlıydı.</p>

  <p class="normal">Bir an için ona baktım; ve ona baktıkça, gözlerimin önünde duranın canlı bir varlık olmadığı sanısına kapılıyordum giderek.</p>

  <p class="normal">Onunla konuşursam dönüp bakacağından şüphe etmeye başlamıştım. Tek bir söz etmeden iki üç kere ağzımı açtım ve kapadım.</p>

  <p class="normal">Nihayet karar verdim.</p>

  <p class="normal">— Hanımefendi, dedim.</p>

  <p class="normal">Ürperdi, arkasına döndü, bir düşten çıkıp gelmiş ve ona düşüncelerini hatırlatan biriymişim gibi şaşkınlıkla baktı bana.</p>

  <p class="normal">Üzerime dikilen iri siyah gözlerinde –tarif ettiğim sarı saçlarının yanı sıra, kaşları ve gözleri siyahtı–, üzerime dikilen iri siyah gözlerinde tuhaf bir ifade vardı.</p>

  <p class="normal">Birkaç saniye boyunca konuşmadan öylece kaldık; o bana bakıyor, ben onu inceliyordum.</p>

  <p class="normal">Yanakları çökmeden, teni solmadan önce olağanüstü güzel olduğu anlaşılan, otuz iki-otuz üç yaşlarında bir kadındı bu; yine de bu haliyle bile çok güzel buldum onu, eliyle aynı renkte, hiçbir pembelik barındırmayan sedef parlaklığındaki yüzü, gözlerini siyah kehribarlar, dudaklarınıysa mercan gibi gösteriyordu.</p>

  <p class="normal">— Hanımefendi, diye tekrarladım, Mösyö Ledru, III. Henri'nin, Christine'in ve Antony'nin yazarı olduğumu söylersem, kendimi takdim etmeme izin vereceğinizi ve yemek salonuna kadar koluma girmeyi kabul edeceğinizi ileri sürdü.</p>

  <p class="normal">— Özür dilerim beyefendi, dedi, bir süredir buradasınız değil mi? Geldiğinizi hissettim ama arkamı dönemedim; bazı durumlarda başıma geliyor bu. Sesiniz büyüyü bozdu, verin öyleyse kolunuzu da gidelim.</p>

  <p class="normal">Ayağa kalktı ve koluma girdi; hiç kendini zorluyor gibi görünmemesine rağmen, bu kolun baskısını hissediverdim. Sanki yanımda yürüyen bir gölgeydi.</p>

  <p class="normal">İkimiz de tek bir kelime daha etmeden yemek salonuna vardık.</p>

  <p class="normal">Masada iki yer ayrılmıştı:</p>

  <p class="normal">Biri, Mösyö Ledru'nün sağında, onun için...</p>

  <p class="normal">Bir diğeri de onun karşısında, benim için.</p>
</body>
</html>
