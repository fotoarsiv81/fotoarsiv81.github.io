<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>hayalet</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_17">-XV-<br class="chapter" />
  Hango Manastırı</h1>

  <p class="normal">Kendime geldiğimde odamda, yatağımda yatmaktaydım; iki kadından birisi başımda bekliyordu.</p>

  <p class="normal">Smerande'nin nerede olduğunu sordum; oğlunun cesedinin başında beklediği cevabını verdiler.</p>

  <p class="normal">Gregoriska'nın nerede olduğunu sordum; Hango Manastırı'nda olduğu cevabını verdiler.</p>

  <p class="normal">Kaçmak artık söz konusu değildi. Kostaki ölmemiş miydi? Evlilik de artık söz konusu olamazdı. Kardeş katiliyle evlenebilir miydim?</p>

  <p class="normal">Üç gün üç gece böyle tuhaf düşler içinde akıp geçti. Uykumun ya da uyanıklığımın arasında, o ölü yüzün ortasındaki o iki canlı gözü görüyordum hep: Korkunç bir görüntüydü bu.</p>

  <p class="normal">Kostaki'nin cenaze töreni üçüncü gün olmuş olmalıydı. O günün sabahı, Smerande'nin yolladığı bir dul giysisi getirdiler bana. Giyinip aşağı indim.</p>

  <p class="normal">Ev boş gibi görünüyordu; herkes küçük kilisedeydi.</p>

  <p class="normal">Toplantı yerinin yolunu tuttum. Eşiği geçtiğim anda, üç gündür görmemiş olduğum Smerande bana doğru geldi.</p>

  <p class="normal">Bir acı heykeline benziyordu. Bir heykelinki gibi ağır bir hareketle, buz gibi dudaklarını alnıma değdirdi ve mezardan gelmiş gibi bir sesle her zamanki şu sözü söyledi:</p>

  <p class="normal">— Kostaki sizi seviyor.</p>

  <p class="normal">Bu sözün benim üzerimde nasıl bir etki yarattığını tahayyül edemezsiniz. Geçmiş zaman yerine şimdiki zamanda dile getirilen bu aşk ifadesi; sizi seviyordu yerine bu sizi seviyor sözü; aradığını hayatta bulmaya çalışan bu mezar ötesi aşk benim üzerimde korkunç bir etki yarattı.</p>

  <p class="normal">Aynı zamanda içimi tuhaf bir duygu kaplamaktaydı, sanki ben gerçekten de hayatta olanın nişanlısı değil, ölmüş olanın karısıydım. Elimde olmadan acı içinde bu tabuta doğru çekiliyordum, tıpkı yılan büyülediği kuşu kendine çeker dedikleri gibi. Gözlerim Gregoriska'yı aradı; onu gördüm, benzi solmuş halde bir sütuna yaslanmış ayakta duruyordu; gözleri yukarıya çevrilmişti. Beni görüp görmediğini söyleyemem.</p>

  <p class="normal">Hango Manastırı'nın keşişleri cenazenin etrafını sarmış, bazen son derece ahenkli, daha çok da son derece yeknesak bir biçimde dini Yunan ayin ezgileri söylüyorlardı. Ben de dua etmek istiyordum ama dua dudaklarımda sönüp gidiyordu; zihnim öyle altüst olmuştu ki, bir rahipler toplantısından çok bir Şeytan meclisinde bulunduğum duygusu içindeydim.</p>

  <p class="normal">Cenaze havaya kaldırıldığında onu takip etmek istedim, ama gücüm elvermedi. Bacaklarımın altımda beni taşımadığını hissedip kapıya yaslandım. Bunun üzerine Smerande yanıma geldi ve Gregoriska'ya bir işaret yaptı.</p>

  <p class="normal">Gregoriska itaat ederek yaklaştı.</p>

  <p class="normal">Smerande bana Moldav dilinde hitap etti.</p>

  <p class="normal">— Annem söyleyeceklerini kelimesi kelimesine size tekrar etmemi istiyor, dedi Gregoriska.</p>

  <p class="normal">Smerande tekrar söze başladı, bitirdiğinde:</p>

  <p class="normal">— İşte annemin söyledikleri, dedi Gregoriska:</p>

  <p class="normal">"Oğlum için ağlıyorsunuz Hedwige, onu seviyordunuz değil mi? Gözyaşlarınız ve aşkınız için size teşekkür ederim; bundan böyle benim kızımsınız, Kostaki sizin kocanız olmamış olsa da bu böyle, artık bir vatana, bir anneye, bir aileye sahipsiniz. Ölülere borçlu olduğumuz tüm gözyaşlarımızı akıtalım, daha sonra ikimiz de artık hayatta olmayana layık insanlar olalım... ben annesi, siz karısı olarak! Hoşça kalın, eve dönün; ben ebedi istirahatgâhına kadar oğlumun peşinden gideceğim; döndüğümde acımla birlikte kapanacağım, beni ancak bu acıyı yendiğimde göreceksiniz, rahat olun, onu yok edeceğim, çünkü beni öldürmesini istemiyorum."</p>

  <p class="normal">Gregoriska tarafından çevrilen Smerande'nin bu sözlerine sadece bir inlemeyle karşılık verebildim.</p>

  <p class="normal">Odama çıktım, cenaze alayı uzaklaştı. Yolun köşesinde gözden kaybolduğunu gördüm. Hango Manastırı şatodan dümdüz yarım fersah mesafedeydi ancak; ama arazideki engeller yolun sapmasını gerektiriyordu ve yol takip edildiğinde mesafe yaklaşık iki saate çıkıyordu.</p>

  <p class="normal">Kasım ayındaydık. Günler tekrar kısalmış, hava soğumuştu. Akşamın beşinde hava iyice kararıyordu.</p>

  <p class="normal">Saat yediye doğru, meşaleler tekrar göründü. Cenaze alayı geri dönüyordu. Ölü, atalarının mezarında yatmaktaydı. Her şey bitmişti.</p>

  <p class="normal">Hepimizi yasa bürüyen uğursuz olaydan beri hangi tuhaf takıntının pençesinde yaşamakta olduğumu size söylemiştim, özellikle de ölümün kapattığı gözlerin tekrar açılıp üzerime dikildiklerini gördüğüm andan beri. O akşam, günün heyecanlarından tükenmiş olarak, daha da kederliydim. Şatonun duvar saatinde saatlerin vurduğunu işitiyor ve akıp giden zaman beni Kostaki'nin ölüm anı olması gereken ana yaklaştırdıkça kederleniyordum.</p>

  <p class="normal">Saatin dokuza çeyrek kalayı vurduğunu duydum.</p>

  <p class="normal">O zaman tuhaf bir duyguya kapıldım. Tüm bedenimi kat eden ve onu donduran ürpertici bir dehşetti bu; bu dehşetle birlikte, karşı konulmaz bir uyku gibi bir şey duyularımı ağırlaştırmaktaydı; göğsüm sıkıştı, gözlerim karardı, kollarımı uzattım ve geri geri gidip yatağımın üstüne devrildim.</p>

  <p class="normal">Yine de kapıma yaklaşmakta olan ayak seslerini duyamayacak kadar duyularım körelmemişti; kapım açılıyor gibi geldi. Sonra ne bir şey gördüm, ne bir şey duydum artık.</p>

  <p class="normal">Sadece boynumda şiddetli bir acı hissettim.</p>

  <p class="normal">Ardından da tam bir baygınlığa geçtim.</p>

  <p class="normal">Gece yarısı uyandım, lambam hâlâ yanıyordu; kalkmak istedim ama öyle güçsüzdüm ki iki defa girişimde bulunmam gerekti. Yine de bu güçsüzlüğü alt ettim ve uyanıkken de uykumun arasında hissetmiş olduğum aynı acıyı boynumda hissedince, duvara yaslanarak aynaya kadar zorlukla yürüdüm ve aynaya baktım.</p>

  <p class="normal">Boyun damarımda, iğne batmış gibi bir iz vardı.</p>

  <p class="normal">Uykumun arasında bir böceğin beni sokmuş olduğunu düşündüm, yorgunluktan tükenmiş halde olduğum için de yatıp uyudum.</p>

  <p class="normal">Ertesi gün her zamanki gibi uyandım. Her zamanki gibi, gözlerimi açar açmaz yataktan çıkmak istedim; ama daha önce yalnızca bir kere, kanama geçirdiğim bir günün ertesinde hissettiğim bir güçsüzlük hissediyordum.</p>

  <p class="normal">Aynaya yaklaştım ve yüzümün solgunluğu karşısında hayrete düştüm.</p>

  <p class="normal">Gün kederli ve karamsar duygular içinde geçti; tuhaf bir şey hissediyordum, bulunduğum yerde kalma ihtiyacındaydım, her türlü hareket bir yorgunluktu.</p>

  <p class="normal">Gece oldu, bana lambamı getirdiler; hizmetimdeki kadınlar, en azından hareketlerinden anladım, yanımda kalmayı teklif ediyorlardı bana. Onlara teşekkür ettim: Çıktılar.</p>

  <p class="normal">Bir gün öncesiyle aynı saatte aynı belirtileri hissettim. Bunun üzerine kalkıp yardım çağırmak istedim; ama kapıya kadar gidemedim. Dokuza çeyrek kalayı vuran saatin sesini belli belirsiz işittim, ayak sesleri yankılandı, kapı açıldı; ama artık ne bir şey görüyor, ne bir şey duyuyordum; bir gün öncesinde olduğu gibi, sırtüstü yatağıma devrildim.</p>

  <p class="normal">Bir gün önceki gibi, aynı yerde keskin bir acı hissettim.</p>

  <p class="normal">Bir gün önceki gibi, gece yarısı uyandım; ama bir gün öncesine göre daha güçsüz ve daha solgundum.</p>

  <p class="normal">Ertesi gün korkunç hadise bir daha tekrarlandı.</p>

  <p class="normal">Ne kadar güçsüz olursam olayım Smerande'nin yanına inmeye karar vermiştim ki, oda hizmetçilerimden biri odama girerek Gregoriska'nın adını söyledi.</p>

  <p class="normal">Gregoriska onun ardından geliyordu.</p>

  <p class="normal">Onu karşılamak üzere kalkmak istedim, ama yeniden koltuğuma yığıldım.</p>

  <p class="normal">Beni görünce bir çığlık attı ve bana doğru atılmak istedi; ama kolumu ona doğru uzatacak gücü buldum.</p>

  <p class="normal">— Burada ne işiniz var? diye sordum.</p>

  <p class="normal">— Ne yazık ki! dedi, size elveda demek için gelmiştim! Sizin aşkınız ve varlığınız olmayınca benim için katlanılmaz olan bu dünyayı terk ettiğimi size söylemek için gelmiştim; Hango Manastırı'na çekileceğimi söylemeye gelmiştim.</p>

  <p class="normal">— Varlığım elinizden alındı Gregoriska, diye cevap verdim, ama aşkım değil. Ne yazık ki sizi hâlâ seviyorum, duyduğum büyük acı, bundan böyle bu aşkın neredeyse bir suç olmasından kaynaklanıyor.</p>

  <p class="normal">— Öyleyse benim için dua edeceğinizi umabilir miyim Hedwige?</p>

  <p class="normal">— Evet, ama uzun süre dua edemeyeceğim, diye ekledim, yüzümde bir gülümsemeyle.</p>

  <p class="normal">— Neyiniz var peki ve neden bu kadar solgunsunuz?</p>

  <p class="normal">— Ben... Tanrı bana acısın ve beni yanına alsın!</p>

  <p class="normal">Gregoriska bana yaklaştı, elimi tuttu, elimi ondan çekecek gücü bulamadım; gözlerini bana dikti:</p>

  <p class="normal">— Bu solgunluk hiç doğal değil, Hedwige; nereden kaynaklanıyor, söyleyin.</p>

  <p class="normal">— Size bunu söyleseydim Gregoriska, benim deli olduğuma inanırdınız.</p>

  <p class="normal">— Hayır, hayır, söyleyin Hedwige, yalvarırım; burada başka hiçbir ülkeye benzemeyen bir ülkede, başka hiçbir aileye benzemeyen bir ailedeyiz. Söyleyin, her şeyi anlatın, yalvarırım.</p>

  <p class="normal">Ona her şeyi anlattım: Kostaki'nin ölmüş olması gereken saatte bana tebelleş olan şu tuhaf sanrıyı; beni yatağıma çivileyen şu dehşeti, şu uyuşukluğu, şu dondurucu soğuğu, şu bitkinliği; işittiğimi sandığım şu ayak seslerini, açıldığını görür gibi olduğum şu kapıyı, nihayet durmadan artan bir solgunluk ve bir güçsüzlüğün takip ettiği şu keskin acıyı.</p>

  <p class="normal">Öykümün Gregoriska'ya bir delilik başlangıcı olarak görüneceğini sanmış ve belli bir çekingenlikle bitiriyordum ki, tersine bu öyküye büyük bir ilgi gösterdiğini fark ettim.</p>

  <p class="normal">Konuşmam son bulunca, bir an düşündü.</p>

  <p class="normal">— Yani her akşam saat dokuza çeyrek kala uyuyakalıyorsunuz öyle mi?</p>

  <p class="normal">— Evet, uykuya direnmek için çaba sarf etsem de.</p>

  <p class="normal">— Demek kapınızın açıldığını sanıyorsunuz?</p>

  <p class="normal">— Evet, kapıyı sürgülediğim halde.</p>

  <p class="normal">— Yani boynunuzda keskin bir acı hissediyorsunuz öyle mi?</p>

  <p class="normal">— Evet, boynumda bir yara izi zar zor fark edilse de.</p>

  <p class="normal">— İzin verir misiniz, bir bakayım? dedi.</p>

  <p class="normal">Kafamı omzuma doğru eğdim.</p>

  <p class="normal">Gregoriska yara izini inceledi.</p>

  <p class="normal">— Hedwige, dedi bir an sonra, bana güveniyor musunuz?</p>

  <p class="normal">— Bunu soruyor musunuz? diye cevap verdim.</p>

  <p class="normal">— Sözüme inanıyor musunuz?</p>

  <p class="normal">— Tanrı kelamına inandığım kadar.</p>

  <p class="normal">— Pekâlâ Hedwige, size söyleyeceğimi bugünden itibaren yapmaya razı olmazsanız, yemin ederim bir haftaya kalmaz ölürsünüz.</p>

  <p class="normal">— Ya razı olursam?</p>

  <p class="normal">— Razı olursanız kurtulursunuz belki.</p>

  <p class="normal">— Belki mi?</p>

  <p class="normal">Gregoriska sustu.</p>

  <p class="normal">— Sonucu ne olursa olsun, Gregoriska, diye sözüme devam ettim, yapmamı söyleyeceğiniz şeyi yapacağım.</p>

  <p class="normal">— Peki o zaman, dinleyin, dedi, özellikle de korkmayın. Sizin ülkenizde de Macaristan'da ve bizim Romanya'mızda olduğu gibi bir gelenek var.</p>

  <p class="normal">Ürperdim, çünkü bu geleneği hatırlamıştım.</p>

  <p class="normal">— Ah! dedi, ne demek istediğimi biliyor musunuz?</p>

  <p class="normal">— Evet, diye cevap verdim, Polonya'da bu korkunç yazgıya uğramış insanlar gördüm.</p>

  <p class="normal">— Vampirleri kastediyorsunuz değil mi?</p>

  <p class="normal">— Evet, çocukluğumda, babama ait bir köyün mezarlığında topraktan kırk kişinin çıkarıldığını gördüm, ölüm sebepleri belirlenemeyen bu kişiler on beş gün içinde ölmüşlerdi. Ölülerin on yedisi vampirliğin tüm belirtilerini göstermekteydi, yani yaşayan insanlar gibi taze ve kanlı canlı bulundular, diğerleri onların kurbanlarıydı.</p>

  <p class="normal">— Peki bölgeyi onlardan kurtarmak için ne yaptılar?</p>

  <p class="normal">— Kalplerine bir kazık çakıp sonra da onları yaktılar.</p>

  <p class="normal">— Evet, genellikle böyle yapılır, ama bizim için bu yeterli değildir. Sizi hayaletten kurtarmak için önce onu tanımak istiyorum ve Tanrı adına onu tanıyacağım. Evet, ve kim olursa olsun, gerekirse göğüs göğse çarpışacağım onunla.</p>

  <p class="normal">— Ah Gregoriska, diye haykırdım ürkmüş bir halde.</p>

  <p class="normal">— Kim olursa olsun dedim ve bunu tekrarlıyorum. Ama bu korkunç macerayı iyi bir sonuca bağlamak için sizden her istediğimi yapmayı kabul etmelisiniz.</p>

  <p class="normal">— Söyleyin.</p>

  <p class="normal">— Saat yedide hazır olun ve küçük kiliseye inin, yalnız inin ama. Güçsüzlüğünüzü alt etmek gerek Hedwige, bu gerekli. Orada nikâh duasında hazır bulunacağız. Bunu kabul edin sevgilim; sizi savunmak için, Tanrı'nın gözünde ve insanların gözünde size göz kulak olma hakkına sahip olmam gerekiyor. Tekrar buraya çıkacak ve neler olacağını göreceğiz.</p>

  <p class="normal">— Ah Gregoriska, eğer bu o ise, sizi öldürecektir.</p>

  <p class="normal">— Hiçbir şeyden korkmayın sevgili Hedwige. Sadece dediklerime uyun.</p>

  <p class="normal">— Ne isterseniz yapacağımı biliyorsunuz Gregoriska.</p>

  <p class="normal">— Akşama görüşürüz o zaman.</p>

  <p class="normal">— Evet, siz de ne yapmak istiyorsanız yapın, elimden geldiğince size yardımcı olacağım.</p>

  <p class="normal">Çıkıp gitti. On beş dakika sonra manastır yolunda sıçrayarak ilerleyen bir atlı gördüm, bu oydu.</p>

  <p class="normal">Daha onu yeni gözden kaybetmiştim ki dizlerimin üstüne çöküp, sizin inançsız ülkelerinizde artık dua edilmediği gibi dua ettim ve düşüncelerimi Tanrı'ya ve diğer azizlere adayarak saat yediyi bekledim; ancak saat yediyi vurduğunda tekrar doğruldum.</p>

  <p class="normal">Can çekişen biri gibi güçsüz, bir ölü gibi beyazdım. Başıma büyük bir siyah örtü attım, duvarlara tutunarak merdivenden indim ve kimseyle karşılaşmadan kiliseye vardım.</p>

  <p class="normal">Gregoriska, Hango Manastırı'nın başrahibi Peder Bazile'yle birlikte beni beklemekteydi. Yan tarafında, Villehardouin ve Flandre'lı Baudouin'le birlikte Konstantinopolis'i ele geçiren yaşlı bir Haçlı'dan kalan bir anmalık, kutsal bir kılıç vardı.</p>

  <p class="normal">— Hedwige, dedi elini kılıcına vurarak, Tanrı'nın da yardımıyla, işte hayatınızı tehdit eden büyüyü bozacak kişi. Korkmadan yaklaşın, benim günah çıkarışımı dinledikten sonra bağlılık yeminimize de şahit olacak kutsal bir insan kendisi.</p>

  <p class="normal">Tören başladı; hem daha sade hem daha gösterişli bir tören belki de asla görülmemiştir. Rahibe kimse yardım etmiyordu; evlilik taçlarını başımıza kendisi yerleştirdi. Üzerimizde yas kılıklarımız, ikimiz de elimizde bir mumla sunağın çevresini dolandık; sonra din adamı kutsal sözlerin ardından ekledi:</p>

  <p class="normal">— Hadi artık evlatlarım, Tanrı size insan türünün düşmanıyla savaşacak güç ve cesareti versin. Siz kendi masumiyetiniz ve onun adaletiyle donanmışsınız; Şeytan'ı alt edeceksiniz. Hadi bakalım, Tanrı sizi korusun.</p>

  <p class="normal">Kutsal kitapları öptük ve kiliseden çıktık.</p>

  <p class="normal">Bunun üzerine ilk defa olarak Gregoriska'nın koluna yaslandım ve bu güçlü kola dokunup, bu soylu yürekle temas edince, hayat tekrar damarlarıma dönüyor gibi geldi bana. Başarılı olacağıma inanıyordum, çünkü Gregoriska benimle birlikteydi; yeniden odama çıktık.</p>

  <p class="normal">Saat sekiz buçuğu vurdu.</p>

  <p class="normal">— Hedwige, dedi o zaman Gregoriska, kaybedecek vaktimiz yok. Her zamanki gibi uyumayı ve her şeyin uykunda olup bitmesini mi istersin, yoksa uyanık kalıp her şeyi görmek mi?</p>

  <p class="normal">— Senin yanında hiçbir şeyden korkmuyorum, uyanık kalmak, her şeyi görmek istiyorum.</p>

  <p class="normal">Gregoriska koynundan, hâlâ kutsal sudan sırılsıklam, kutsanmış bir şimşir dalı çıkarıp bana verdi.</p>

  <p class="normal">— Bu dalı al, dedi, yatağına uzan, Bakire Meryem'e dua et ve korkusuzca bekle. Özellikle de dikkat et de dal düşmesin; onunla cehenneme bile hükmedebilirsin. Bana seslenme, bağırma sakın; dua et, umudunu yitirme ve bekle.</p>

  <p class="normal">Yatağa uzandım. Ellerimi kutsanmış dalı bastırdığım göğsümün üstünde birleştirdim.</p>

  <p class="normal">Gregoriska'ya gelince, daha önce sözünü ettiğim ve odamın köşesini kaplayan tavanlıklı koltuğun arkasına gizlendi.</p>

  <p class="normal">Dakikaları sayıyordum, kuşkusuz Gregoriska da sayıyordu.</p>

  <p class="normal">Saat çeyrek kalayı vurdu.</p>

  <p class="normal">Gongun çınlayışı hâlâ devam ediyordu ki o aynı uyuşukluğu, o aynı dehşeti, o aynı dondurucu soğuğu hissettim; ama kutsanmış dalı dudaklarıma götürdüm ve bu ilk his yok oldu.</p>

  <p class="normal">Bunun üzerine, merdivenden gelen ve kapıma yaklaşan ağır ve ölçülü ayak seslerini açık seçik işittim.</p>

  <p class="normal">Ardından kapım doğaüstü bir güç tarafından itilmiş gibi sessizce, ağır ağır açıldı ve böylece...</p>

  <p class="normal">Ses, anlatıcının gırtlağında boğulmuş gibi kesildi.</p>

  <p class="normal">— Böylece, diye devam etti bir çabayla, Kostaki'yi gördüm, sedyenin üzerinde olduğu kadar solgundu; omuzlarında dağınık duran uzun siyah saçlarından kan damlıyordu; üzerinde her zamanki giysisi vardı, ama göğsü açıktı ve bu açıklıktan kanlı yarası görünmekteydi.</p>

  <p class="normal">Her şey ölü, her şey cesetti... ten, giysiler, yürüyüş... yalnızca gözler, o korkunç gözler canlıydı.</p>

  <p class="normal">Bu görüntü karşısında, tuhaf şey, korkumun büyüdüğünü hissetmek yerine cesaretimin arttığını hissettim. Kuşkusuz Tanrı bana onu, konumumu değerlendirmem ve cehenneme karşı kendimi savunmam için yolluyordu. Hayaletin yatağıma doğru attığı ilk adımda, gözlerimi korkusuzca o kurşuni gözlere diktim ve kutsanmış dalı ona doğru tuttum.</p>

  <p class="normal">Hayalet ilerlemeye çalıştı; ama kendisininkinden daha kuvvetli bir güç onu olduğu yerde alıkoydu. Durdu:</p>

  <p class="normal">— Ah! diye mırıldandı, uyumuyor, her şeyi biliyor.</p>

  <p class="normal">Moldav dilinde konuşuyordu, yine de ben bildiğim bir dilde söyleniyormuş gibi bu sözleri anlıyordum.</p>

  <p class="normal">Hayalet ve ben böyle karşı karşıya duruyorduk, gözlerimi onun gözlerinden alamıyordum, tam o sırada, kafamı ondan tarafa çevirmeye ihtiyaç duymaksızın Gregoriska'nın ölüm meleği gibi, kılıcı elinde, ahşap koltuğun arkasından çıktığını gördüm. Sol eliyle haç işareti yaptı ve kılıcı hayalete doğru uzatarak yavaşça ilerledi; beriki ağabeyini görünce korkunç bir kahkaha atarak kılıcını çekti, ama kılıç kutsanmış çeliğe dokunduğu anda hayaletin kolu hareketsiz bir biçimde bedeninin yanına düştü.</p>

  <p class="normal">Kostaki meydan okuma ve umutsuzlukla iç geçirdi.</p>

  <p class="normal">— Ne istiyorsun? dedi ağabeyine.</p>

  <p class="normal">— Yaşayan Tanrı adına, dedi Gregoriska, cevap vermeni istiyorum.</p>

  <p class="normal">— Konuş, dedi hayalet, dişlerini gıcırdatarak.</p>

  <p class="normal">— Senin yolunu kesen ben miyim?</p>

  <p class="normal">— Hayır.</p>

  <p class="normal">— Sana saldıran ben miyim?</p>

  <p class="normal">— Hayır.</p>

  <p class="normal">— Seni yaralayan ben miyim?</p>

  <p class="normal">— Hayır.</p>

  <p class="normal">— Kılıcımın üstüne atıldın, hepsi bu. Öyleyse Tanrı'nın ve insanların gözünde kardeş katilliğinden suçlu değilim; öyleyse sen kutsal bir görev değil, cehennemi bir görev üstlendin; öyleyse sen mezardan kutsal bir gölge gibi değil, lanetli bir hayalet olarak çıktın ve mezarına geri döneceksin.</p>

  <p class="normal">— Onunla birlikte evet, diye bağırdı Kostaki beni yakalamak için aşırı bir çaba harcayarak.</p>

  <p class="normal">— Tek başına, diye haykırdı bu kez de Gregoriska; bu kadın bana ait.</p>

  <p class="normal">Ve bu sözleri söylerken, kutsanmış çeliğin ucuyla açık yaraya dokundu.</p>

  <p class="normal">Kostaki, alevden bir kılıç kendisine değmişçesine bir çığlık attı ve sol elini göğsüne götürerek bir adım geriledi.</p>

  <p class="normal">Aynı anda ve onunkiyle uyumlu gibi görünen bir hareketle Gregoriska da bir adım ilerledi; böylece gözleri ölünün gözlerinde, kılıç kardeşinin göğsünde, ağır, korkunç, törensi bir yürüyüş başladı; Don Juan'la Komandör bölümünü çağrıştıran bir görüntü; kutsal kılıcın önünde, Tanrı savunucusunun karşı konulmaz iradesi altında gerileyen hayalet; tek bir kelime etmeden adım adım onu takip eden diğeri, her ikisi de nefes nefese, her ikisinin de benzi çok solgun; canlı ölüyü önü sıra sürüyor ve gelecekteki mekânı olan mezarına gitmesi için geçmişteki mekânı olan şatoyu terk etmeye zorluyor.</p>

  <p class="normal">Ah, yemin ederim size, korkunç bir görüntüydü bu.</p>

  <p class="normal">Yine de üstün, görünmez, bilinmez bir güç tarafından harekete geçirilen ben de, ne yaptığımın farkına bile varmadan ayağa kalktım ve onları takip ettim. Sadece Kostaki'nin yakıcı gözbebekleriyle aydınlanan merdivenlerden indik. Bu şekilde koridoru, bu şekilde avluyu kat ettik. Aynı ölçülü adımlarla kapıdan çıktık: Hayalet geri geri giderek, Gregoriska kolu ileriye uzanmış halde, bense onları takip ederek.</p>

  <p class="normal">Bu düşsel yürüyüş bir saat sürdü: Ölüyü tekrar mezarına götürmek gerekiyordu; yalnız her zamanki yolu izlemek yerine, Kostaki ve Gregoriska arazinin ortasından dümdüz geçtiler, ortadan kalkmakta olan engelleri pek dert etmiyorlardı: Ayaklarının altında toprak düzleşiyor, seller kuruyor, ağaçlar geri çekiliyor, kayalar aralanıyordu; onlar için gerçekleşen bu mucize benim için de gerçekleşiyordu; yalnız gökyüzü tamamen siyah bir tülle kaplanmış gibi geliyordu bana, ay ve yıldızlar görünmez olmuştu ve gecenin içinde tek gördüğüm vampirin ateşten gözleriydi hâlâ.</p>

  <p class="normal">Bu şekilde Hango'ya vardık, mezarlığa çit vazifesi gören kocayemiş ağaçlarının arasından bu şekilde geçtik. İçeri girer girmez, karanlıkta, babasının mezarının yanında yer alan Kostaki'nin mezarını fark ettim, orada olduğunu bilmiyordum, yine de mezarı tanıdım.</p>

  <p class="normal">O gece her şeyi biliyordum.</p>

  <p class="normal">Açık mezarın kenarında Gregoriska durdu.</p>

  <p class="normal">— Kostaki, dedi, senin için her şey bitmedi, göksel bir ses, tövbe edersen affedileceğini söylüyor bana: Mezarına girmeye söz veriyor musun, bir daha oradan hiç çıkmamaya söz veriyor musun, cehenneme duyduğun saygıyı nihayet Tanrı'ya duyacağına söz veriyor musun?</p>

  <p class="normal">— Hayır! diye cevap verdi Kostaki.</p>

  <p class="normal">— Tövbe ediyor musun? diye sordu Gregoriska.</p>

  <p class="normal">— Hayır!</p>

  <p class="normal">— Son kez soruyorum Kostaki?</p>

  <p class="normal">— Hayır!</p>

  <p class="normal">— Peki öyleyse, ben nasıl Tanrı'dan yardım istiyorsam, sen de Şeytan'dan yardım iste, bu kez zafer kimin olacak göreceğiz bakalım.</p>

  <p class="normal">Aynı anda iki çığlık duyuldu; kıvılcımlar çıkaran iki çelik karşılaştı ve bana bir yüzyıl gibi gelen çatışma bir dakika sürdü.</p>

  <p class="normal">Kostaki yere düştü; korkunç kılıcın havaya kalktığını, onun bedenine gömülüp, bu bedeni yeni kazılmış toprağa mıhladığını gördüm.</p>

  <p class="normal">Hiçbir insani tarafı olmayan son bir çığlık havayı yırttı.</p>

  <p class="normal">O tarafa atıldım.</p>

  <p class="normal">Gregoriska ayakta kalmıştı ama sendeliyordu.</p>

  <p class="normal">Koştum ve onu kollarımda tuttum.</p>

  <p class="normal">— Yaralı mısın? diye sordum kaygıyla.</p>

  <p class="normal">— Hayır, dedi; ama böyle bir düelloda, sevgili Hedwige, öldüren yara değil, mücadeledir. Ölümle mücadele ettim, ölüme aidim ben.</p>

  <p class="normal">— Dostum, dostum! diye haykırdım, uzaklaş, uzaklaş buradan, hayat belki geri gelir.</p>

  <p class="normal">— Hayır, dedi, işte mezarım Hedwige: Ama vakit kaybetmeyelim; onun kanına bulanmış şu topraktan biraz al ve ısırdığı yere sür; gelecekte onun korkunç aşkından korunmanın tek yolu bu.</p>

  <p class="normal">Titreyerek sözünü dinledim. O kanlı topraktan almak için eğildim ve eğilirken de yere mıhlanmış cesedi gördüm; kutsal kılıç kalbini delip geçmişti ve ancak şimdi ölmüş gibi siyah ve bol bir kan akıyordu yarasından.</p>

  <p class="normal">Biraz toprakla kanı karıştırıp, korkunç tılsımı yarama sürdüm.</p>

  <p class="normal">— Şimdi, biricik Hedwige'm, dedi Gregoriska zayıflamış bir sesle, son talimatlarımı iyi dinle: Elinden geldiğince çabuk ülkeyi terk et. Sadece mesafe senin için bir güvenlik sağlar. Peder Bazile'ye bugün son isteklerimi ilettim, onları yerine getirecek. Hedwige! Bir öpücük! Son ve tek olarak Hedwige! Ölüyorum.</p>

  <p class="normal">Bu kelimeleri söylerken Gregoriska kardeşinin yanına düştü.</p>

  <p class="normal">Başka her türlü koşulda, bu mezarlığın ortasında, bu açık mezarın yanında, yan yana yatan bu iki cesetle aklımı kaçırırdım; ama daha önce de söyledim, Tanrı bana, sadece şahidi değil, oyuncusu da kıldığı bu olaylara denk bir güç vermişti.</p>

  <p class="normal">Etrafıma bakınıp yardım arandığım sırada, manastırın kapısının açıldığını gördüm, Peder Bazile'nin başlarında olduğu keşişler, ellerine yanan meşaleler, ölülere dualar okuyarak ikişerli sırayla ilerlediler.</p>

  <p class="normal">Peder Bazile manastıra gelmişti; ne olup bittiğini tahmin etmiş, tüm cemaatin başında mezarlığa geliyordu.</p>

  <p class="normal">Beni iki ölünün yanında canlı buldu.</p>

  <p class="normal">Kostaki'nin yüzü son bir kasılmayla altüst olmuş haldeydi.</p>

  <p class="normal">Gregoriska'nın ise tersine, sakin ve neredeyse gülümseyen bir ifadesi vardı.</p>

  <p class="normal">Gregoriska'nın isteği üzerine onu kardeşinin yanına gömdüler; Hıristiyan iblise nöbetçilik edecekti.</p>

  <p class="normal">Bu yeni felaketi ve benim bu felaketteki payımı öğrenen Smerande beni görmek istedi; Hango Manastırı'na gelip beni buldu ve o korkunç gecede olup bitenleri benim ağzımdan öğrendi.</p>

  <p class="normal">Düşsel hikâyeyi tüm ayrıntılarıyla ona anlattım, ama beni tıpkı Gregoriska gibi, şaşırmadan, ürkmeden dinledi.</p>

  <p class="normal">— Hedwige, diye karşılık verdi bir süre sessiz kaldıktan sonra, anlatmış olduklarınız ne kadar tuhaf olursa olsun, yine de katıksız gerçeği dile getirdiniz. Brancovan soyu, üçüncü, dördüncü kuşağa kadar lanetlenmiştir, çünkü bir Brancovan bir rahibi öldürdü. Ama lanet son buldu; çünkü her ne kadar evli olsanız da bakiresiniz ve benimle birlikte soy tükeniyor. Oğlum size bir milyon bıraktıysa alın onu. Benim ölümümden sonra, vasiyet etmeyi düşündüğüm dini bağışlar dışında servetimin geri kalanına sahip olacaksınız. Şimdi kocanızın tavsiyesine uyun, bir an önce Tanrı'nın böyle korkunç mucizelere izin vermediği ülkelere gidin. Oğullarım için ağlamak üzere yanımda kimseye ihtiyacım yok. Acım yalnız kalmayı gerektiriyor. Elveda, beni bir daha arayıp sormayın. Gelecekteki kaderim artık sadece bana ve Tanrı'ya ait.</p>

  <p class="normal">Her zamanki gibi beni alnımdan öperek yanımdan ayrıldı ve gidip Brancovan şatosuna kapandı.</p>

  <p class="normal">Bir hafta sonra Fransa'ya doğru yola çıktım. Gregoriska'nın da umut etmiş olduğu gibi, geceleri korkunç hayalet tarafından ziyaret edilmez oldum. Sağlığım bile düzeldi ve bu olaydan bana bir tek, bir vampirin öpücüğüne maruz kalmış her insanın mezara kadar taşıyacağı bu ölümcül solgunluk kaldı.</p>

  <p class="normal">Bayan sustu, saat gece yarısını vurdu, diyebilirim ki içimizde en yürekli olan bile saatin sesiyle ürperdi.</p>

  <p class="normal">Gitme zamanı gelmişti; Mösyö Ledru'den izin istedik. Bir yıl sonra bu mükemmel adam öldü.</p>

  <p class="normal">Bu ölümün ardından ilk kez iyi yurttaşa, mütevazı bilim adamına, özellikle de dürüst insana saygı borcumu ödeme fırsatı buldum.</p>

  <p class="normal">Fontenay-aux-Roses'a bir daha hiç dönmedim.</p>

  <p class="normal">Ama o günün anısı hayatımda öyle derin bir iz bıraktı, tek bir akşama sığdırılan tüm bu tuhaf hikâyeler hafızama öyle derin kazındı ki, ilgi duyduğum konuya başkalarının da ilgisini çekmek umuduyla, on sekiz yıldır gezdiğim farklı ülkelerden, yani İsviçre, Almanya, İtalya, İspanya, Sicilya, Yunanistan ve İngiltere'den, farklı halklara ait öykülerle bende tekrar canlanan aynı türden gelenekleri derledim ve bugün her zamanki okurlarıma sunduğum bu derlemeyi meydana getirdim: BİNBİR HAYALET adı altında.</p>

  <div class="calibre1" id="calibre_pb_20"></div>
</body>
</html>
