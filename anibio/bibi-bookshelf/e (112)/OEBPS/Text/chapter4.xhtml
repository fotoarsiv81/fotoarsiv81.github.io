<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>CHOPIN</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <p><span class="epub-type_pagebreak" id="page81" title="81"></span>Chopin ve arkadaşı Tytus Woyciechowski 6 Kasım günü Breslau’ya<a class="si-noteref epub-type_noteref" href="#f1" id="ref_f1">1</a> ulaştı. O tarihlerde Avusturya idaresinde olan kentin müzik yöneticisi Joseph Schnabel, bestecinin öğretmeni Elsner’in yakın dostuydu ve Chopin’i önceki gezilerinden tanıyordu. Schnabel genç besteciyi o gün yapılacak olan bir provaya davet etmiş, Chopin de bunu memnuniyetle kabul etmişti. Salona gittiğinde orada bulunanlar prova başlamadan piyano başına geçerek biraz çalmasını istemişler, delikanlı da bu isteği kıramamıştı. Başta konserin solisti olmak üzere, salonda bulunan herkes Chopin’in çalışından çok etkilenmişti. Hellwig adlı solist duyduklarından sonra konser veremeyeceğini bildirmiş ve salonu terk etmişti. Joseph Schnabel önceden ilan edilen konseri Chopin’in yapmasını önermiş, genç besteci de kabul ederek, <em>Mi minör Piyano Konçertosu</em>’ndan bir bölüm ve ardından doğaçlama bazı parçalar çalmıştı.</p>

    <p>Akşam salonu dolduranlar duyduklarından çok etkilenmişlerdi. Genel kanı, delikanlının olağanüstü tekniğinin akıl almaz olduğuydu. Ancak arkadaşı Tytus’un salonda kulak misafiri olduğu “Çok iyi çalabiliyor ama beste yapamıyor,” şeklindeki eleştiri Chopin’in hoşuna gitmemiş, ailesine yazdığı mektupta bu konuya da değinmişti: “Çok ünlü biri olmadığım için önce duyduklarına hayret ettiler, daha sonra da hayret etmeye çekindiler. Bestelerimin iyi mi olduğu, yoksa sadece öyle mi göründüğü konusunda fikir sahibi olamadılar. İçlerinden biri yanıma yaklaşarak daha önce bu yapıda bir eserle karşılaşmadığını söyleyerek beni kutladı. Kim olduğunu bilmiyorum ama galiba beni en iyi o anladı.”<a class="si-noteref epub-type_noteref" href="#f2" id="ref_f2">2</a> Chopin parlak tekniğin, tuşlar üzerinde hızla gezinen parmakların bir zaman sonra göz boyamadan öteye geçemeyeceğinin bilincinde olarak, yapıtlarındaki farklılıklar nedeniyle takdir edilmek istiyordu. Müzikte yeni bir şeyler söyleyebilmek, tüm besteciler gibi onun için de çok önemliydi.</p>

    <p>Chopin ve Tytus’un sonraki durakları Dresden’di. Kentin mimari dokusu ve barındırdığı zengin kültür iki genci bir kez daha etkilemişti. Chopin yine resim galerisini ziyaret etmiş ve ailesine bu konuda şunları yazmıştı: “Eğer burada otursam, her hafta bu galeriyi ziyaret ederdim. Orada öyle resimler var ki, onlara baktığımda sanki müzik duyuyorum.”<a class="si-noteref epub-type_noteref" href="#f3" id="ref_f3">3</a></p>

    <p>Dresden’de kaldıkları bir hafta boyunca hemen her gece bir yere davetliydiler. <span class="epub-type_pagebreak" id="page82" title="82"></span>Chopin operadaki temsillerden bazılarını izleme şansı bulmuştu. Kentte yaşayan Polonyalı asillerin evlerindeki toplantılarda, Dresden’in önde gelen kişileriyle tanışmıştı. Karşılaştığı kimseler, ileriki aylarda İtalya’ya gitme niyetini öğrenince Chopin’e Milano, Roma ve Napoli’de işine yarayabilecek tavsiye mektupları vermişlerdi. Bu toplantılardan birinde genç besteci, sonraki yıllarda yakın dostluk kuracağı Delfina Potocka ile de tanışmıştı.</p>

    <p>Bazen davetlerde ilginç alışkanlıklara tanık oluyordu. O dönemde bazı Alman kentlerinde konser dinlerken tığ işlemek kadınlar arasında çok yaygın bir alışkanlıktı. Chopin ailesine yazdığı mektupta karşılaştığı manzarayı şöyle anlatıyordu: “Salona girdiğimde dikkatimi sekiz büyük masanın çevresinde oturmuş kadınlar çekti. İlgimi çeken, boyunlarını süsleyen pahalı pırlantalar değil, ellerindeki tığ iğnelerinin parlaklığıydı. Şaka bir yana, kadınların ve ellerindeki iğnelerin sayısının fazlalığı, erkeklere karşı her an bir ayaklanmanın başlayacağı izlenimini uyandırıyordu.”<a class="si-noteref epub-type_noteref" href="#f4" id="ref_f4">4</a></p>

    <p>Dresden’den sonra Prag üzerinden Viyana’ya ulaştılar. Varşova’dan ayrılmalarının üzerinden üç hafta geçmişti, takvimler kasım sonunu gösteriyordu. Önceki gelişinde onun yeteneğini alkışlamış olan bu kentin yine aynı şekilde davranmaması için hiçbir neden yoktu. Eski dostları aramak ve onların yardımını istemek Viyana’da yeni başarılar için yeterli olmalıydı. Aradan geçen sürede kentin en önemli nota evlerinden Haslinger bir yapıtını basmıştı; bu bile önceki seferden daha iyi bir başlangıç yapması için başlı başına bir nedendi.</p>

    <p>Chopin ilk hayal kırıklığını Haslinger’i ziyaretinde yaşadı. Yayımcı, Chopin Varşova’dan ayrılmadan kendisine gönderdiği yapıtlarını ne zaman yayımlayacağını bilmediğini söylemiş, orkestra eşlikli yeni yapıtlar için de düşüneceğini belirtmişti, ancak yine besteciye hiçbir ücret ödemeyecekti. Bu davranış Chopin’i çok sinirlendirmiş, ailesine gönderdiği mektupta bu konuda şunları yazmıştı: “Haslinger söylediklerini ciddiye alıp elimdekileri bedava vereceğimi sandı. Ama artık bedava devri geçti, ödemek zorundasın canavar herif!”<a class="si-noteref epub-type_noteref" href="#f5" id="ref_f5">5</a></p>

    <p>Viyana’da yolunda giden şeyler de vardı. İlk günlerde konakladıkları pahalı otellerin ardından kentin en merkezi caddelerinden Kohlmarkt’ta küçük ve sempatik bir daire kiralamışlardı. Ev sahibeleri uzun yıllar Polonya’da kaldığı için Varşova’dan gelen iki arkadaşı sevgiyle karşılamıştı. Eski tanıdıklardan bir kısmı kenti terk etmiş olmakla birlikte Johann Malfatti delikanlıya elinden gelen yardımı yapmaya söz vermişti. Sarayda önemli görevlerde bulunan Malfatti, Beethoven’ın da yakın dostu ve doktoru olmuştu. Karısı Polonyalı bir asilzadenin kızı olduğu için bu ülkeden gelenlere yardım etmeye çalışıyordu. O dönemde kraliyet ailesindeki bir ölümün ardından ilan edilen yas nedeniyle, sarayda hiçbir sanatsal etkinlik düzenlenmiyordu. Malfatti yas sonrasında hemen girişimlerde bulunacağına söz verdi.</p>

    <div class="resim-sag html5_figure">
      <img alt="Resim22" src="../Images/img22.jpg" />

      <div class="resim-alti html5_figcaption">
        Belweder Sarayı, Varşova.<br />
        Fotoğraf: Ewa Sławińska-Dahlig.
      </div>
    </div>

    <p>Önceki gelişinde konser organizasyonunu üstlenen gazeteci Blahetka bir süre <span class="epub-type_pagebreak" id="page83" title="83"></span>önce Viyana’dan ayrılmıştı. Bir dönem Chopin’in öğretmeni olan ve ilk ziyaretinde çok yardımı dokunan Würfel de hasta olduğu için elinden bir şey gelmiyordu. Ancak yine de delikanlı ümidini yitirmemeye ve Viyanalılara kendini hatırlatmak için fırsat kollamaya başladı. Belki bir süreliğine İtalya’ya gitmek iyi bir fikir olabilirdi. Aralık ayının ilk günlerinde Varşova’dan gelen haberler delikanlının yaşamının bir anda altüst olmasına neden oldu. 29 Kasım günü kentte ayaklanma başlamıştı; yıllardır ayak seslerini duyuran devrim sonunda patlak vermişti.</p>

    <p>Rus çarlarının keyfî idaresine tahammül etmekte zorlanan Polonyalı vatanseverler Avrupa’da baş gösteren ayaklanmalarda Polonya askerlerinin kullanılacağı haberleri üzerine harekete geçerek çarın kardeşi Prens Konstantin’in sarayı Belweder’e saldırmıştı. Artık Rusya’nın idaresinde olmak istemiyorlardı. İlk dalga geçtikten sonra ülkenin geleceğinin nasıl şekilleneceği konusu gündemi işgal etmeye başlamıştı. Bağımsız bir devlet oluşturmak isteyenlerle, eski düzeni yeni kazanımlarla sürdürmekten yana olanlar saflarını kuvvetlendirmeye bakıyordu. Ülkenin önünde karanlık günler vardı ve ne yazık ki bağımsızlık istekleri bu kez de gerçekleşemeyecekti.</p>

    <p>Chopin ve Tytus Varşova’dan gelen haberler üzerine ne yapmaları gerektiğini tartışmaya başladılar. Her ikisi de olabildiğince çabuk ülkeye dönmek istiyordu. Ancak Tytus, Chopin’in Viyana’da kalmasının daha iyi olacağını düşünüyordu. Uzun zamandır arzuladığı bir kariyerin ilk basamağını oluşturacak bu yolculuğa daha yeni başlamıştı, yarım bırakmak akıllıca değildi. Evden gelen mektuplarda da, Chopin’in Viyana’da kalmasının daha iyi olacağı fikri ağır basmaya başlamıştı. Kentteki en yakın dostlarından Doktor Malfatti, sanatçıların kendilerini dünya vatandaşı gibi görmeleri gerektiğini söylüyordu. Chopin öğretmeni Elsner’e yazdığı mektupta Malfatti’nin bu düşüncesini ilettikten sonra şunları eklemişti: “Bir sanatçı olarak daha beşikte sayılırım ama bir Polonyalı olarak bu dünyadaki üçüncü onyılıma başladım.”<a class="si-noteref epub-type_noteref" href="#f6" id="ref_f6">6</a></p>

    <p><span class="epub-type_pagebreak" id="page84" title="84"></span>Maddi durumunun ne olacağını bilemediği için aynı binada daha küçük bir daireye taşınmıştı. Kiraladığı bir piyano sayesinde çalışmalarını evinde sürdürebiliyordu. Bu geziye çıkmadan önce yaşadığı kararsızlığın bir benzerini yaşıyordu. Tytus’un dönmesinin ardından tümüyle yalnız kaldığı bu koca kentte ne yapması gerektiğine bir türlü karar veremiyordu. Üstelik Avusturya gelişen olaylarda Rusya’nın ortağı konumunda olduğu için Polonyalılar bir anda istenmeyen adam olmuştu. Lokantada kulak misafiri olduğu bir konuşma kanını dondurmaya yetmişti. Arkadaşı Jan Matuszyński’ye yazdığı mektupta hâlâ burnundan soluyordu: “Bu akşam yemekte yan masalardakilerden biri ‘Tanrı Polonyalıları yaratarak büyük bir hata yapmış,’ dedi. Diğeri ise ‘Polonya’dan bugüne dek değerli hiçbir şey çıkmamıştır,’ diye yanıtladı. Köpekler!”<a class="si-noteref epub-type_noteref" href="#f7" id="ref_f7">7</a></p>

    <p>Viyana Türkler tarafından kuşatıldığında, onların yardımına koşan Polonya Kralı III. Jan Sobieski’nin askerlerinin söylediği marşların hâlâ Tuna kıyısında yankılandığını hayal ediyor, Avusturyalıların Polonyalılara karşı takındıkları bu düşmanca tavrın, iki ülkenin ortak geçmişiyle uyuşmadığını düşünüyordu. Kız kardeşinin ve bir zamanlar hayran olduğu soprano Konstancja’nın bile ülkesine kendinden daha fazla yardımı dokunduğunu söylüyor, geri dönmediği için kendini suçluyordu. Noel zamanı, kendini yapayalnız hissettiği bu kentten arkadaşına yazdığı mektupta Viyana’daki gündelik yaşamını ve içinde bulunduğu ruh halini anlatıyordu:</p>

    <p>“Sevgili Jan!</p>

    <p>Bu dünyadaki en kararsız yaratık ben olmalıyım. (...) Etrafımdaki tüm davetler, konserler ve balolar içimi sıkıyor. Kalbim tam bir çöl gibi. İstediğim hiçbir şeyi yapamıyorum. Dışarıya karşı iyi görünmem gerek. Davetlerde çaldığım zaman sakin ve yumuşak çalıyorum ama evde yalnız başıma olduğumda piyano karşısında adeta kükrüyorum. (...) Etrafımda beni seven, bana değer veren, beni şımartan, hatta portremi yapan insanlar var. Ama iç huzurum olmayınca bunların ne önemi var... Kentin en iyi caddelerinden birinde dördüncü katta oturuyorum ama yolda olup bitenleri görmek için pencereden sarkmam gerekiyor. Odam büyük, iyi döşenmiş, üç penceresi var. Yatak pencerenin tam karşısında duruyor, sağda piyano, solda bir divan var. Pencerelerin arasında bir ayna asılı; odanın ortasında büyük bir maun masa var. Sabahları beni tahammül edilmez bir aptal uşak uyandırıyor. Uyanınca kahvemi getiriyor ama ben hemen piyano çalmaya başladığım için kahvem genellikle soğuyor. Saat dokuza doğru Almanca öğretmeni geliyor. Daha sonra Hummel’in oğlu<a class="si-noteref epub-type_noteref" href="#f8" id="ref_f8">8</a> gelip portremi yapamaya başlayana dek piyano çalıyorum. Bütün bunlar on ikiye dek sürüyor ve ben bu süre boyunca sabahlıkla dolaşıyorum. Saat on iki oldu<span class="epub-type_pagebreak" id="page85" title="85"></span>ğunda polis olarak görev yapan genç bir Alman geliyor ve birlikte yürüyüşe çıkıyoruz. Sonra öğle yemeği yiyorum. Yemek için ya bir yere davetli oluyorum ya da ‘Zur böhmischen Köchin’ (Bohemyalı Aşçı) lokantasına gidiyorum. Burada genellikle üniversite öğrencileri toplanıyor. Yemekten sonra güzel Viyana kahvelerinden birinde, burada çok moda olduğu üzere, kahve içiyorum. Sonra ziyaretlerimi gerçekleştiriyorum. Hava kararırken eve dönüp üstüme başıma çekidüzen veriyorum ve akşam için yeniden çıkıyorum. Saat, on ya da on birde, hatta bazen gece yarısından sonra eve dönüyorum. Biraz piyano çalıyorum, ağlıyorum, gülüyorum, mumları söndürüp uykuya dalıyorum ve rüyamda daima seni görüyorum.”<a class="si-noteref epub-type_noteref" href="#f9" id="ref_f9">9</a></p>

    <p>Chopin Viyana’da vatanından ve ailesinden uzaktaydı ancak tümüyle yalnız değildi. Mektubunda da belirttiği gibi, hemen her gece bir davete gidiyor, geç saatlere dek eğlenceye katılıyordu. Bunları yaparken mutlu değildi ve aklı hep Varşova’da gelişen olaylardaydı. Gün boyu Viyana’da yayımlanan gazetelerde Polonya ile ilgili haberleri okuyor, eline geçtiği zaman da ülkesinin gazetelerinde yazılanları takip ediyordu. Viyana’da görüştüğü kişiler çoğunlukla Polonyalılardı. Elsner’in öğrencilerinden August Freyer, önceki gezisinde birlikte geldiği Profesör Hube ve Bayer Ailesi bestecinin hemen her gün birlikte olduğu kişilerdi. Özellikle Bayan Bayer’in ön adının Konstancja olması, Chopin’e Varşova’da kalan ilk büyük aşkını hatırlatıyordu. Kadının evindeki eşyaların hepsinde adının baş harfinin bulunması genç bestecinin bu evi her ziyaretinde Konstancja Gładkowska’yı anmasına neden oluyordu.</p>

    <p>Genç sopranoya olan tutkusu araya giren ayrılığın etkisiyle yeniden su yüzüne çıkmıştı. Her zaman olduğu gibi ona doğrudan yazacak cesareti kendinde bulamıyor, arkadaşları aracılığıyla haber iletiyordu. Mektuplar başkasının eline geçerse genç kızın itibarının sarsılabileceğini düşünüp böyle davrandığını söylüyordu ancak büyük olasılıkla bu yeteri kadar cesur olmamasının sonucuydu. Ya da genç kızın vereceği olumsuz bir yanıtla, kendi hayalinde canlandırdığı sevgili imajının kaybolmasından korkuyordu. Arkadaşı Jan Matuszyński aracılığıyla Konstancja’ya ilettiği mesajlarda birbirinden çok farklı ruh hallerine rastlanıyordu. Bir kere şunları yazmıştı: “Onu teselli et ve gücümü kaybedinceye, ölünceye dek onu seveceğimi söyle... Ölümümden sonra bile küllerimi ayaklarının altına serptireceğim.” Bazen genç kızın kendini unutacağı endişesine kapılıyordu: “Konst... (adını bile tam olarak yazacak cesareti kendimden bulamıyorum) Beni unutabileceğini düşününce aklım başımdan gidiyor. (...) Bugün kendimi Othello gibi hissediyorum.”<a class="si-noteref epub-type_noteref" href="#f10" id="ref_f10">10</a></p>

    <p>Bütün bu karmaşık ruh halleri içinde 1830 Noel’ini Viyana’da Bayer Ailesi’yle birlikte kutladı. Çoğunluğunu Polonyalıların oluşturduğu davetliler, ülkelerinin içinde bulunduğu sıkıntılı günlerde yine de geleceğe umutla bakmak istiyorlardı. <span class="epub-type_pagebreak" id="page86" title="86"></span>Gecenin geç saatinde Viyana’nın ünlü Sankt Stephan Katedrali’ne giden Chopin, bu görkemli yapının içinde hissettiklerini arkadaşına şöyle anlatmıştı: “...(O)ralarda dolaşırken, gece yarısı Stephan Katedrali’ne girdim. İçeri girdiğimde kimse yoktu. Bir ayin dinlemeden, dev yapıyı gecenin bu saatinde görmek için Gotik bir sütunun en karanlık köşesine saklandım. Devasa kemerlerin ihtişamını anlatmak mümkün değil. Çok sessizdi, sadece tapınağın arka tarafındaki mumları arada sırada yakan zangocun ayak sesleri rehavetimi bölüyordu. Arkamda bir tabut, aşağımda bir tabut vardı, bir tek üzerimde tabut eksikti. Etrafta kederli bir uyum hissediyordum. Hayatımda yalnızlığımı hiç bu kadar net hissetmemiştim. İnsanlar ve ışık bu kutsal mekâna girene kadar karanlığı yudumlamak istedim. Sonra aniden pelerinimin yakasını kaldırıp Krakowskie Przedmieście’de<a class="si-noteref epub-type_noteref" href="#f11" id="ref_f11">11</a> yaptığım gibi –hatırlıyor musun?– imparatorluk şapeline müzik dinlemeye gittim. Viyana’nın en zarif sokaklarında artık yalnız değildim, neşeli bir kalabalık vardı etrafta. Pek başarılı sayılmayacak, uykulu seslerle söylenen bir ayinin birkaç bölümünü dinledikten sonra nihayet saat birde eve gidip yattım.”<a class="si-noteref epub-type_noteref" href="#f12" id="ref_f12">12</a></p>

    <p>Bu dönemde tanıştığı Bohemyalı kemancı Józef Slavik kısa zamanda Chopin’in en yakın arkadaşı olmuştu. Olağanüstü keman çalışı herkes gibi genç besteciyi de etkilemişti. Paganini’den başka böylesi bir tekniğe rastlamadığını belirtiyordu. Chopin’den dört yaş büyük olan Slavik, 1825’ten beri Viyana’da yaşıyordu ve Schubert ile bestecinin son yıllarında yakın dost olmuştu. Chopin gelecek yıllarda onun Paganini’yi rahatlıkla geçeceğini düşünüyordu ancak ne yazık ki genç kemancı 1833 yılında yaşama veda edecekti. Slavik ile birlikte çalmak Chopin’in çok hoşuna gidiyordu, Beethoven’ın bir teması üzerine keman ve piyano için çeşitlemeler bestelemeye başlamıştı. Bu yapıtın tamamlanıp tamamlanmadığı bilinmiyor.</p>

    <p>Chopin’in Viyana’da tanıştığı müzisyenlerden biri de, yeteneği sonraki yıllarda sık sık besteciyle karşılaştırılacak olan piyanist Sigismond Thalberg idi. Chopin’den iki yaş küçük olan, Hummel’in bu yetenekli öğrencisi, on beş yaşında halk önünde verdiği konserin ardından üstün tekniğiyle dinleyenleri büyülüyordu. İki genç Hummel aracılığıyla tanışmışlardı, Thalberg hakkındaki düşüncelerini arkadaşı Jan Matuszyński’ye yazdığı mektupta şöyle dile getirmişti: “Thalberg iyi çalıyor ama benim tarzım değil. Benden daha genç ve kibar hanımların çok hoşuna gidiyor. (...) Hafif çalmak için parmakları yerine pedaldan medet umuyor. Benim oktavları çaldığım rahatlıkla o çok daha geniş aralıkları çalabiliyor. Pırıltılı düğmeleri var. Moscheles’e hayran değil, benim konçertomun yalnızca tutti bölümlerini beğenmesi beni şaşırtmadı. O da piyano konçertosu besteliyor.”<a class="si-noteref epub-type_noteref" href="#f13" id="ref_f13">13</a></p>

    <p>Chopin Viyana’da kaldığı sürede Varşova’da başladığı bazı yapıtlarını tamamlama şansı buldu. Bunların içinde <em>Andante spianato ve Grande Polonaise brillante</em> (Op. <span class="epub-type_pagebreak" id="page87" title="87"></span>22), bestecinin orkestra eşlikli son yapıtı olması nedeniyle önemlidir.<a class="si-noteref epub-type_noteref" href="#f14" id="ref_f14">14</a> Yapıtın girişinde yer alan “Andante spianato”, yayımlanmadan önce 1830’ların ortasında Paris’te eklenmiştir. Viyana’da tamamlanan bir başka yapıt, sonradan Op. 7 numarasıyla yayımlanacak olan <em>Mazurkalar</em>’dır. Chopin ayrıca şair Stefan Witwicki’nin <em>Piosenki sielskie</em> (Pastoral Şarkılar) şiir kitabından dizeler üzerine iki lied bestelemiştir. Seçtiği parçalar, bestecinin ülkesine olan özlemini ve içinde bulunduğu karamsar ruh halini çok iyi yansıtıyordu: “Smutna rzeka” (Üzgün Nehir) ve “Narzeczony” (Damat). <em>Smutna rzeka</em> başlıklı şiirin ilk ve son kıtası şöyledir:</p>

    <p class="siir-baslik"><strong>Üzgün Nehir</strong></p>

    <p>Dağlardan gelen nehir</p>

    <p>Söyle bana neden gür akarsın böyle</p>

    <p>Kıyılarına sel bastıran</p>

    <p>Çözülen karlar mı içinde?</p>

    <p>(...)</p>

    <p>Mezar başında acı içinde beklerken</p>

    <p>Ruhlara anlatır tüm üzüntüsünü</p>

    <p>Ve gözlerinden yaşlar akar</p>

    <p class="siir-son">Gürleştirir nehrin sularını.</p>

    <p>Chopin Viyana’da bulunduğu dönemde kendi yaratıcılık sürecinde önemli bir eşiği geçmişti. 1831 yılı içinde bestelenmeye başlanan ve sonrasında yayımlanan <em>Si minör Scherzo</em> (Op. 20) ile tekniğin birinci planda olduğu “style brillant” dönemi tamamlanmış ve gerçek bir romantik besteci olma yolunda ilerlemeye başlamıştı. Aslında bu değişim yalnızca Chopin’in kişisel gelişimiyle ilgili değildi, müzik tarihinde de “Romantizm” bu yıllarda başlıyordu. Genel olarak 1800’lü yılların başından itibaren müzik yapıtlarında görülmeye başlanan romantik öğelerin en karakteristik halleri 1830’lardan sonra hissediliyordu. Edebiyatta çok daha önce gelişen Romantizm’i doruğa çıkaracak besteciler Chopin, Mendelssohn, Schumann, Liszt ve Berlioz 19. yüzyılın ilk on yılı içinde dünyaya gelmişler<a class="si-noteref epub-type_noteref" href="#f15" id="ref_f15">15</a>, olgunluk dönemlerine 1830’lardan sonra ulaşmışlardır. Bu nedenle Chopin’in <em>Si minör Scherzo</em> ile yaşadığı değişim, müzik tarihinin önemli kavşaklarından birini haberlemektedir. Bu alanda öncü kabul edilen Weber’in <em>Der Freischütz</em> (1821) operasından sonra duygular hiçbir engelle karşılaşmadan müzikte karşılığını bulmaya başlayacaktı. Zarafet ve inceliğin ardından çılgın bir öfke krizi, sevinç ve coşkunun ardından melankoli ve derin bir karamsarlık her yanı kaplayabilirdi. Doğaüstü güçler, rüyalar, fanteziler, sesler dünyası aracılığıyla yeniden yaratılıyordu. Müzik görünmeyeni, görünür yapar olmuştu. Chopin <em>Si minör Scherzo</em> ile yapı olarak da yeniliğe gitmiş, genellikle senfonilerin ya <span class="epub-type_pagebreak" id="page88" title="88"></span>da sonatların bir bölümü olan “Scherzo”yu bağımsız bir konser parçasına dönüştürmüştür. “Şaka” sözcüğünden türemiş olan “Scherzo”, özellikle Beethoven’ın yapıtlarıyla, saray dansı “Menuetto”nun yerine senfonilerde ve sonatlarda kullanılmaya başlanmıştı. Chopin ile yeni bir kimlik kazanıyordu.</p>

    <p>25 Ocak 1831 günü Polonya’daki siyasi durumda önemli gelişmeler yaşandı. Ulusal Meclis “Sejm”, tam bağımsızlık yanlılarının istekleri doğrultusunda karar vererek Rusya ile olan her türlü bağın koparıldığını, ülkenin bundan sonra tam bağımsız olduğunu duyurdu. Önemli bir kazanım gibi görünen bu karar ne yazık ki uygulamaya geçemeyecekti. Ancak o tarihlerde ülkede yeni bir milliyetçi dalga ortaya çıkmıştı. Bu haber Chopin’i de çok heyecanlandırmış, bir kez daha ülkesinde olamamanın sıkıntısını hissetmeye başlamıştı. Ailesi başta olmak üzere kimse onun Varşova’ya dönmesine taraftar değildi. Yaşanan karmaşa tümüyle duruluncaya dek ülkeden uzak kalması en doğru olanıydı. Bir türlü başlayamadığı kariyerine Polonya’da devam etmesi şimdilik olanaklı görünmüyordu.</p>

    <p>Ancak Viyana’da Polonya karşıtı havanın giderek güçlenmesi, Chopin’in yeniden yolculuk planları yapmasına neden olmuştu. Hep aklında olan İtalya’ya veya Paris’e gidebilirdi. Şimdilik Paris en uygun yer gibi görünüyordu çünkü İtalya’da da birtakım çalkantılar baş göstermişti. Babasının doğduğu topraklar delikanlıya ilginç geliyordu ama oradaki siyasi durumun da biraz daha sakinleşmesi gerekiyordu, henüz “Temmuz Devrimi”nin etkileri tümüyle ortadan kalkmamıştı. Bu durumda bir süre daha Viyana’da kalmaya katlanacak gibi görünüyordu.</p>

    <p>Kentte kaldığı süreyi müzik mağazalarında yeni basılan notaları inceleyerek, Almanca bilgisini ilerleterek, konserleri ve operaları izleyerek değerlendiriyordu. Saray kitaplığındaki elyazması notaları incelemek için bu kuruma gittiğinde kendi adının yazdığı bir dosyayla karşılaşınca hayretler içinde kalmıştı. Ailesine gönderdiği mektupta bu konuyla ilgili şu satırlar yer alıyordu: “Elyazması notaların arasında bir zarfın içinde üzerinde ‘Chopin’ yazan bir dosyayla karşılaşınca nasıl hayret ettiğimi tahmin edersiniz. Kalın ve güzel ciltlenmiş bir notaydı. ‘Chopin’ adında başka bir besteci tanımadığımı, bir zamanlar ‘Champein’<a class="si-noteref epub-type_noteref" href="#f16" id="ref_f16">16</a> adlı bir besteci olduğunu, onun adını yanlışlıkla ‘Chopin’ diye yazmış olabileceklerini düşündüm. Notanın kapağını kaldırınca kendi el yazımı hemen tanıdım. Yayımcı Haslinger, <em>Çeşitlemeler</em>’imin el yazısı kopyasını kitaplığa vermiş. Kendi kendime ‘Gerçekten iyi saklamanız gereken bir şeyiniz var,’ diye düşündüm.”<a class="si-noteref epub-type_noteref" href="#f17" id="ref_f17">17</a></p>

    <p>Viyana o tarihlerde Johann Strauß (Baba) ve Joseph Lanner’in<a class="si-noteref epub-type_noteref" href="#f18" id="ref_f18">18</a> valslerinin etkisi altına girmeye başlamıştı. Tüm kenti etkisi altına başlayan ve yüzyıl sonuna dek etkisi artarak devam edecek bu “vals çılgınlığı” hakkında Chopin şunları yazıyordu: <span class="epub-type_pagebreak" id="page89" title="89"></span>“Burada vals eser muamelesi görüyor. Dans müziği olarak bunları çalan Strauß ve Lanner ise ‘Kapellmeister’ olarak adlandırılıyor. Bu yazdıklarımdan herkesin böyle düşündüğünü zannetmeyin, çoğunluk bu yapıtlara dudak büküyor ama valsten başka bir şey basılmıyor. (...) Strauß ve Lanner her parçadan sonra çılgınca alkışlanıyor, hele operaların tanınmış aryalarının bir araya geldiği ve ‘Quodlibet’ adı verilen potpuriler çalarlarsa seyirciler tam anlamıyla kendinden geçiyor. Tüm bunlar Viyanalıların müzik zevkinin nasıl yozlaştığını gösteriyor.”<a class="si-noteref epub-type_noteref" href="#f19" id="ref_f19">19</a> Chopin Viyana’da bulunduğu süre içinde piyano için bir tek vals bestelemişti (<em>La minör Vals, Op. 34, No. 2</em>) ve bu, yapı olarak Viyana valsinden farklıydı; ancak besteci Paris’te bulunduğu dönemde dans karakteri öne çıkan pek çok vals besteleyecekti.</p>

    <p>1831 bahar ayları geldiğinde Chopin hâlâ Viyana’da halk önünde çalmamıştı. Bunun bir nedeni delikanlının ülkesindeki gelişmeleri izlemekten ve kendi geleceğini düşünmekten konserini düşünecek vaktinin kalmamasıydı. Hummel’in tavsiyeleri sonucu, önceki gelişinde konser verdiği Kärtnertortheater’in yeni yöneticisi Louis Duport, uygun olacak ilk tarihte onu sahneye çıkarmaya söz vermişti. Genç sanatçı bu kez ücret almadan çalmak istemiyor, değerinin anlaşılmasını istiyordu. Konser için fazla ısrarcı olmamasının bir diğer nedeni de, sahneye çıkmadan önce yaşadığı tedirginlikti. Aklında bir sürü halledilmesi gereken konu varken, konser öncesi heyecanı kaldıramamaktan çekiniyor gibiydi. Yine de Chopin’e konser için bir tarih verilmişti. 6 Mart 1831 günü, bir opera şarkıcısıyla birlikte sahneye çıkacak ve <em>Mi minör Konçerto</em>’yu seslendirecekti. Ancak çeşitli nedenlerle bu konser önce 4 Nisan’a, ardından da 17 Nisan’a ertelendi, sonra da gerçekleşmedi.<a class="si-noteref epub-type_noteref" href="#f20" id="ref_f20">20</a> 2 Nisan tarihinde günlüğüne yazdıkları, onun yaklaşmakta olan konseri kadar, ilk aşkı Konstancja Gładkowska’yı ve ailesini de düşündüğünü ortaya koyuyordu:</p>

    <p class="mektup">“Bugün Prater çok güzeldi. Hiç tanımadığım bir dolu insan vardı. Yeni yapraklanan ağaçları, ilkbaharın kokusunu ve doğanın masumiyetini hayranlıkla izledim; bana çocukluğumu hatırlattı. Fırtına tehlikesinden dolayı içeri girdim ama fırtına olmadı. Sadece bende melankoli duygusu yarattı. Neden? Bugün müzik bile umurumda değil; geç oldu ama uykum da yok. Neyim var bilmiyorum. Bu arada hayatımın üçüncü onyılına başladım! Gazeteler ve ilanlar konserimi duyurdular; konsere iki gün kaldı ama sanki böyle bir şey yokmuş gibi, hiç umurumda değil. Övgü dolu laflara da kulaklarımı tıkadım, hepsi öylesine aptalca ki. Ölmüş olmayı isterdim; oysa annemi ve babamı çok özledim. Gözlerimin önünden görüntüsü gitmiyor<a class="si-noteref epub-type_noteref" href="#f21" id="ref_f21">21</a> ama artık ona âşık olmadığımı düşünüyorum. Yine de onu bir türlü kafamdan atamıyo<span class="epub-type_pagebreak" id="page90" title="90"></span>rum. Yabancı ülkelerde gördüğüm her şey eski ve nefret dolu görünüyor; eve duyduğum hasretimi çoğaltıyor ve kıymetini o zamanlar anlamadığım kutsanmış anları düşündürüyor. Yüce görünen şeyler bugün sıradan geliyor; sıradan olduğunu sandığım şeyler ise benzersiz, eşsiz, müthiş ve çok yüksek görünüyorlar. Buranın insanları bana ait değiller. Nazikler ama sadece alışkanlıkla nazik davranıyorlar; her yaptıklarını saygın, ruhsuz ve ılımlı bir şekilde yapıyorlar. Ben ise ılımlı düşünmek bile istemiyorum. Aklım karışık, hüzünlüyüm, kendimle ne yapacağımı bilemiyorum; keşke yalnız olmasaydım!”<a class="si-noteref epub-type_noteref" href="#f22" id="ref_f22">22</a></p>

    <p>Chopin bahar aylarında birkaç kez Doktor Malfatti’nin kent civarındaki yazlık evine gitmiş, bir keresinde Hummel de ona eşlik etmişti. Viyana’daki konserlerin hemen tümünü izliyordu. Mart ayı içinde Sigismond Thalberg’in kendi yapıtını seslendirdiği konseri izlemiş, nisan sonunda Polonyalı kemancı Stanisław Serwaczyński’nin başarılı konserini dinlemişti. Ancak Litvanyalı Leo Herz’in konserinin sonunda Polonya ezgileri üzerine çeşitlemeler yapması sabrını taşırmış ve ailesine yazdığı mektupta duyduklarının ülkesinin müziğiyle uzaktan yakından ilgisi olmadığını anlatmıştı. Henüz bu kentte sahneye çıkamamış olmasına sinirlendiği kadar, birtakım şarlatanların işin kolayına kaçmasına ve buna ülkesinin müziğini alet etmesine çok kızıyordu.</p>

    <p>Chopin Viyana’ya gelişinden yaklaşık yedi ay sonra, 11 Haziran 1831 günü halk önünde çaldı. Dansçı Dominik Matti’ye yardım amacıyla düzenlenen etkinliğe katılanlar para almıyordu; bu nedenle sanatçının belirli bir ücret karşılığı çalma düşüncesi gerçekleşememişti. Kalabalık bir sanatçı topluluğu vardı, Chopin’den başka şarkıcılar ve dansçılar oldukça yoğun bir programla seyirci karşısına çıkıyordu. Konserin başında Weber’in <em>Euryanthe</em> operasının uvertürü çalınmış, ardından Chopin <em>Mi minör Konçerto</em>’nun ilk bölümünü seslendirmişti. Sonrasında şarkıcılar sahneye çıkmış, sanatçı onların ardından yapıtının ikinci ve üçüncü bölümlerini çalmıştı. Gazetelerde çıkan yazılarda genellikle sanatçının piyano çalışının mükemmelliğine vurgu yapılıyordu. <em>Wiener Zeitschrift für Kunst, Literatur, Theather un Mode</em> 27 Haziran tarihli sayısında, yapıtın kompozisyon yönünden bir özelliği olmadığını ancak solistin çalışının söz edilmeye değer olduğunu yazmıştı. Her zaman bestecilik yönünü solistliğinden daha çok önemseyen Chopin, bu eleştiriye çok üzülmüş ve bunu ailesine yazmıştı.</p>

    <p>Ancak 18 Haziran tarihli <em>Allgemeinen Theatherzeitung</em> konser hakkında uzun bir yazı yayımlamıştı: “11 Haziran günü gerçekleşen ve Weber’in <em>Euryanthe</em> operasının uvertürüyle başlayan konserde, Bay Chopin’in piyano konçertosunun ilk bölümünü kendi yorumundan dinledik. Müziğe olan tutkusu nedeniyle uzun bir süredir Viyana’da yaşayan Varşovalı bu genç sanatçı, günün modasına uygun olarak beceri<span class="epub-type_pagebreak" id="page91" title="91"></span>lerini göz boyamak için pazarlamak yerine, kendi yolunda ilerlemeyi ve sanatsal kaygıları ilk yapıtından itibaren ön planda tutmayı seçmiş. Stilindeki ciddiyet yapıtın tonalitesi olan Mi minör ile kendini belli ettiği gibi, besteci de yaratıcı ruhunu ve armoni bilgisini hemen ortaya koydu. Genellikle güzel bir bas partisi ile desteklenen cümleler, motiflerin özgünlüğü ve derinliği ile olduğu kadar aynı zamanda yeni figürlerle de besleniyor. Ancak burada bazı pasajların çok uzun olduğunu ve orkestra tarafından yeterince desteklenmediğini belirtmemiz gerek. Çalışı büyük bir beceriye sahip olduğunu hemen ortaya koyuyor, tuşesi belirgin, motifler düzgün işleniyor, yalnız kimi kez tempoyla kendince oynuyor ve dinleyicilerin dikkatini kadansın parlak girişine yönlendirmeye fazla özen göstermiyor. Bunlar bir süre sonra deneyim kazandıkça kendiliğinden düzelecek küçük detaylar. Solist konçertonun ilk bölümünü çaldıktan sonra coşkuyla alkışlandı. Aynı coşku, daha sonra seslendirdiği Adagio ve Rondo bölümlerinin ardından da tekrarlandı. Solist, saray çalgı yapımcısı Konrad Graff’ın yaptığı çok iyi tınlayan bir piyanoyla çaldı. Bu genç yeteneği en kısa zamanda en iyi piyanistlerin arasında görebilmeyi umuyoruz.”<a class="si-noteref epub-type_noteref" href="#f23" id="ref_f23">23</a></p>

    <p>Bu konserin ardından Chopin Viyana’dan ayrılma planlarına hız verdi. Kentte kalışını daha fazla uzatmasına bir neden kalmamıştı. Maddi durumu sıkışmaya başlamış, bir ara, yanında taşıdığı Çar Aleksandr’ın hediye ettiği değerli yüzüğü paraya çevirmeyi düşünmüştü. Babası oğluna bir miktar daha para göndermiş, elinden geldiğince tutumlu davranmasını ve ilk fırsatta Paris’e gitmesini öğütlemişti. Babasının öğüdüyle yolculuk hazırlıklarına başlamış ancak bu kez Viyana’daki Rus elçiliğinde sorun yaşamıştı. Varşova’daki devrim ve Rusya’dan ayrılma isteği henüz kesinlik kazanmadığı için Chopin kaybolan pasaportunu yenilemek için Rus makamlarına başvurmak zorunda kalmıştı. Kurallar gereği, yolculuğa çıkabilmek için Rus makamlarının yanı sıra Avusturyalıların da izni gerekiyordu. Paris’e gitme isteğine iki başvurusuna da olumsuz yanıt gelmişti; her iki ülke için Fransa’daki siyasi durum kabul edilemez ve düşmancaydı. Bunun üzerine Chopin Viyana’dan bir an önce ayrılabilmek için gideceği kenti Londra olarak değiştirdi. Bu istek Avusturya makamlarınca kabul edildi ancak Rusya yine olumsuz tavır içindeydi. İngiliz başkentinde, devrim yanlısı Polonya hükümetinin bağlantıları olduğunu öne sürerek Chopin’e yalnızca Bavyera bölgesine gidebileceğini bildirdi. Durumun giderek karmaşıklaşması üzerine genç besteci çareyi Viyana’daki Fransız elçiliğine başvurmakta buldu. Bizzat görüştüğü büyükelçi kendi ilişkilerini kullanarak Paris’e gidebilmesi için gerekli izni aldı. Tam yola çıkmak üzereyken geçeceği güzergâhta baş gösteren bir salgın hastalık yüzünden bir süre daha beklemek zorunda kaldı. Temmuz ortasına yaklaşıldığında Viyana’dan ayrılmak için hiçbir engel kalmamıştı.</p>

    <p>Chopin önceki gezilerinde olduğu gibi, yalnız yola çıkmak istemiyordu. Arkadaşı Tytus’un bu kez ona eşlik etmesi söz konusu değildi. Bir süredir Viyana’da ya<span class="epub-type_pagebreak" id="page92" title="92"></span>şayan üniversite öğrencisi Litvanyalı Norbert Kumelski de kentten ayrılmak istiyordu. Son aylarda dostluklarını ilerletmişlerdi; Chopin Paris’e onunla gitmeye karar verdi. Son hazırlıklarını tamamlayıp 20 Temmuz günü Viyana’dan ayrıldılar. Linz ve Salzburg’dan geçerek Münih’e gideceklerdi. Birkaç gün kaldıkları Salzburg’da Mozart’ın doğduğu evi görmek Chopin’i çok heyecanlandırmıştı. Çocukluğundan beri Mozart’a farklı bir hayranlığı vardı ve onu hep öğretmeni olarak düşünmüştü.</p>

    <p>Ağustos başında Münih’e ulaşmışlardı. Viyana’dan beraberinde getirdiği tavsiye mektupları sayesinde Chopin kentin önemli müzik simalarıyla yakın ilişki kurabildi. Babasının Münih’teki bir banker aracılığıyla para göndereceğini bildirdiği için, kalış süresi bu meblağın eline ulaşmasına bağlıydı. Bu kez sanatsal açıdan şansı daha yaver gitti ve kente ulaşmasının ardından bir ay bile geçmeden 28 Ağustos günü halk önünde bir konser verdi. Öncesinde müzik çevreleri özel toplantılarda ve evlerde düzenlenen dinletilerde bu yetenekli delikanlının piyano çalışına yakından tanık olmuştu.</p>

    <p>Her zaman olduğu gibi başka solistlerle birlikte sahneye çıkmış, <em>Mi minör Konçerto</em>’sunun yanında <em>Grande Fantasie sur des airs polonais</em> (Op. 13) başlıklı yapıtını seslendirmişti. Bu dinletinin öncekilerden farkı, besteciye küçük de olsa bir ücret ödenmesiydi. Konseri saray operasının orkestra şefi Joseph Hartmann Stunz yönetmişti. Konserin ardından, 30 Ağustos tarihli <em>Flora</em> dergisinde yayımlanan yazıda, Chopin’in piyano çalışından övgüyle bahsediliyor, <em>Piyano Konçertosu</em> için, “Genelinde parlak ve düzgün ancak yenilik ve derinlik barındırmayan bir yapıt,” ifadesi kullanılıyordu. Polonya ezgileri üzerine fantezi için, bu tür yapıtlarda her zaman olduğu gibi, istenilen etkiye bir türlü ulaşamadığı eleştirisi yer alıyordu.<a class="si-noteref epub-type_noteref" href="#f24" id="ref_f24">24</a></p>

    <p>Chopin eylül başında Münih’ten ayrıldı. Viyana’dan beri ona arkadaşlık eden Norbert Kumelski Paris’e gitme fikrinden vazgeçmiş, başka bir rota izlemeye karar vermişti. Yola yalnız devam eden Chopin, birkaç gün sonra Württemberg Krallığı’nın başkenti Stuttgart’a ulaştı. Burada Paris’ten dönmekte olan piyanist Johann Peter Pixis ile karşılaşmış ve ondan yakında gideceği kentle ilgili bilgiler almıştı. Pixis’in ağabeyi kemancı Friedrich Wilhelm Pixis ile birkaç yıl önce Prag’da karşılaşmıştı.</p>

    <p>Paris öncesi son önemli durağı Stuttgart’ta her şey yolunda görünüyordu ancak ülkesinden gelen haberler giderek kötüleşmeye başlamıştı. Rus birlikleri Polonyalı askerleri üst üste yenilgiye uğratarak Varşova’ya doğru ilerliyordu. 8 Eylül günü kentin tümüyle Rusların eline geçmesi, aylardır süren savaşın ama ondan da önemlisi, yıllardır süren bağımsızlık özleminin sonu anlamına geliyordu. Polonya yeniden Rus idaresi altına girmişti. Stuttgart’a ulaşan haberlerin etkisiyle ne yapacağını tümüyle şaşıran Chopin’in içinde bulunduğu karmaşık ruh hali günlüğüne yazdığı satırlara da yansımıştı:<a class="si-noteref epub-type_noteref" href="#f25" id="ref_f25">25</a></p>

    <p><span class="epub-type_pagebreak" id="page93" title="93"></span>“Stuttgart. İlginç olaylar! Az sonra uzanacağım yatak belki benden önce birçok cesede hizmet etti; bu düşünce bugün beni ürkütmüyor. Bir ceset benden daha kötü olabilir mi? Bir ceset babasını, annesini, kız kardeşini düşünemez; aklında Tytus yoktur! Bir cesedin sevgilisi de yoktur. Çevresiyle kendi dilinde konuşamaz. Bir ceset benim kadar soluktur, çevresindeki her şeye benim kadar ilgisizdir. Bir ceset yaşama veda etmiştir, ben de bu yaşamdan bıktım, gerçekten bıktım mı? Neden böyle acı dolu bir yaşam yaşıyoruz? Bizi paçavraya çevirip bir ceset haline sokması için mi? Stuttgart saat kulesindeki saat biri vurdu. Şu anda dünyada kaç kişi ölüyor? Çocuklar annelerini, anneler çocuklarını kaybediyor. Kim bilir kaç hayal gerçekleşmeden kayboluyor. Ölüm insanın isteyebileceği en iyi şey. En kötüsü ise dünyaya gelmiş olmak. Bunun için sıkıntı çekiyorum. Elimden hiçbir şey gelmeden böyle kalacaksam neden dünyaya geldim? Yaşıyor olmamın ne faydası var? Elimden hiçbir şey gelmiyor, ne gücüm ne sözcüklerim işe yarıyor. Üzüntümü tarif edecek sözcükleri bulamıyorum. Duygularım katlanılır gibi değil. Gelecek ay pasaportumun süresi doluyor, o tarihten sonra, en azından resmî olarak, yurtdışında yaşayamam. Böylece tam anlamıyla bir cesede benzeyeceğim. (...)”<a class="si-noteref epub-type_noteref" href="#f26" id="ref_f26">26</a></p>

    <p>“Önceki satırları yazdığımda düşmanın evimde olduğundan haberim yoktu. Varşova’nın dış mahalleleri yakılmış, yıkılmış. Jaś, Wiluś<a class="si-noteref epub-type_noteref" href="#f27" id="ref_f27">27</a> kim bilir nerede şimdi. (...) Bütün bu iyi insanlar alçakların elinde. Ah Tanrım, gerçekten var mısın? Bunca şey yapıyorlar ve sen bir şey yapmıyorsun. Bunca Rus zulmünden usanmadın mı? Yoksa sen de mi Russun? (...)<a class="si-noteref epub-type_noteref" href="#f28" id="ref_f28">28</a></p>

    <p>“Babacığım, zavallı babacığım, yaşlılık günlerinde bunları mı görecektin? Zavallı annem, kızının ölümünün ardından, şimdi onun mezarının Ruslar tarafından çiğnenmesine tanık oldun. (...) Şehir yanıyor!!! Neden burada elimden bir şey gelmeden duruyorum? Neden bir Rus’u öldüremiyorum? (...) Acaba ona<a class="si-noteref epub-type_noteref" href="#f29" id="ref_f29">29</a> ne oldu? Şimdi nerede? Zavallı belki de şimdi Rusların elinde. Ruslar işkence edip öldürüyor. Hayatım bana gel, burada yalnızım, gözyaşlarını kurutup yaralarını iyileştiririm. Geçmiş güzel günlere döneriz, Rusların olmadığı mutlu günlere. (...) Burada çaresizlik içindeyim, kimi zaman içimi tuşlara döküyorum. Tanrım, Tanrım! Dünyayı sars, bu insanlıkdışı olaya seyirci kalmasınlar. Umarım en büyük felaket, yardımımıza koşmayan Fransızların başına gelir.”<a class="si-noteref epub-type_noteref" href="#f30" id="ref_f30">30</a></p>

    <p>Chopin’in ülkesinde korkunç olaylar karşısında hissettiklerinin en iyi kanıtı olan bu belgede yer alan bir ifade özellikle ilginçtir. Besteci yaşanan bunca sıkıntı karşısındaki isyanını “Tanrım, yoksa sen de mi Russun?” haykırışıyla dile getirmişti. Yaklaşık bir yıl sonra, Polonya bağımsızlık ateşini yapıtlarıyla her zaman canlı tutan <span class="epub-type_pagebreak" id="page94" title="94"></span>Adam Mickiewicz <em>Dziady</em> (Ataların Gecesi) adlı tiyatro yapıtında benzer bir ifadeye başvuracak ve Tanrı’ya şöyle başkaldıracaktı: “Sen çarsın, bu dünyanın yaratıcısı değilsin!”<a class="si-noteref epub-type_noteref" href="#f31" id="ref_f31">31</a></p>

    <p>Tüm Chopin yaşamöykülerinde yer alan bir bilgiye göre, besteci 1831 Eylül ayında Stuttgart’ta bulunduğu bu sıkıntılı dönemde, sonradan “Devrim Etüdü” adıyla anılacak <em>Do minör Etüt</em>’ü (Op. 10, No. 12) bestelemeye başlamıştı. Ancak müzik tarihçisi Tadeusz Zieliński’nin bu konudaki görüşü genel yaklaşımın dışında. Zieliński’ye göre bu bilgi ilk olarak Liszt’in Chopin hakkında yazdığı kitapta yer almış ve sonrasında neredeyse tüm kaynaklarda değinilmiş. Chopin, piyano tekniğinde karşılaşılan güçlüklere yeni çalışma yöntemleri sunmak amacıyla tasarladığı ve sonradan Op. 10 başlığıyla tümünü birden yayımlayacağı <em>Etütler</em>’ini Varşova’da bulunduğu son yıllarda bestelemeye başlamış, Viyana’da üzerinde çalışmış ve 1833’te Paris’te yayımlatmıştır. Sonraki yıllarda Op. 25 numarasıyla 12 etüt daha besteleyecekti.</p>

    <p>Chopin özellikle <em>Op. 10 Etütler</em>’de, yaklaşık yüz yıl önce Bach’ın <em>İyi Düzenlenmiş Klavye</em> ile yapmak istediğine benzer bir uygulamayı yaşama geçirmek istiyordu. Bach 18. yüzyıl başında yaygınlık kazanmaya başlayan klavyedeki yeni akort sisteminin her tonalite için aynı derecede çalınabilir olmasına yardım etmek amacıyla <em>İyi Düzenlenmiş Klavye</em> başlıklı dev yapıtını iki defter halinde bestelemişti. Chopin için de durum çok farklı değildi. Çağında ulaşılan piyano tekniğini tüm incelikleriyle kavrayan besteci, vücudunun bir parçası gibi görmeye başladığı piyanodan daha farklı tınılar ve o güne dek duyulmamış renkler elde etmek için farklı bir parmak becerisine gereksinim duyulduğunun bilincinde olarak <em>Etütler</em>’i bestelemişti.</p>

    <p>Chopin’in aynı dönemde bestelenen diğer bazı yapıtlarından farklı olarak, <em>Etütler</em> doğaçlama sonucu ortaya çıkmış parçalar değildir. Belirli bir plan çevresinde her bölümde farklı bir teknik güçlüğe yardım edecek şekilde tasarlanmıştır. Bu nedenle sonradan “Devrim Etüdü” adını alan ve günümüzde de bu şekilde anılmaya devam eden “Do minör Etüt”ün, bestecinin Stuttgart’ta yaşadığı karmaşık ruh haliyle doğrudan bağlantısı olduğunu düşünmek doğru değildir.<a class="si-noteref epub-type_noteref" href="#f32" id="ref_f32">32</a></p>

    <p>Chopin, zaman zaman Polonya’nın direnişine gereken desteği göstermediği için Fransa’ya kızsa da, kendisi için en iyi çözümün Paris’e gitmek olduğunun farkındaydı. Bunca güç bir dönemde ülkesinden ayrılıp bunca sıkıntı çektikten sonra bu kente varmadan ülkesine geri dönmek sanatına ve kendinden büyük başarılar bekleyen ailesine haksızlık olurdu. Üstelik Paris, Avrupa kentleri içinde Polonyalılara en çok sempatiyle bakılan yerlerin başında geliyordu. Bu düşünceler içinde Stuttgart’tan yola çıkan Chopin, Strasbourg üzerinden geçerek 1831 Eylül ortalarında Paris’e ulaştı.</p>

    <div class="footnotes html5_section epub-type_footnotes">
      <div class="si-footnote html5_aside epub-type_footnote" id="f1">
        <a class="si-backref" href="#ref_f1">1</a> <span class="si-footnote-text">Günümüzde Wrocław.</span>
      </div>

      <div class="si-footnote html5_aside epub-type_footnote" id="f2">
        <a class="si-backref" href="#ref_f2">2</a> <span class="si-footnote-text">Zieliński, Tadeusz A., <em>Chopin, sein Leben, sein Werk, seine Zeit</em>, s. 255.</span>
      </div>

      <div class="si-footnote html5_aside epub-type_footnote" id="f3">
        <a class="si-backref" href="#ref_f3">3</a> <span class="si-footnote-text"><em>a.g.y.</em>, s. 256.</span>
      </div>

      <div class="si-footnote html5_aside epub-type_footnote" id="f4">
        <a class="si-backref" href="#ref_f4">4</a> <span class="si-footnote-text">Wüst, Hans Werner, <em>Frédéric Chopin, Briefe und Zeitzeugnisse, Ein Portrait</em>, s. 48.</span>
      </div>

      <div class="si-footnote html5_aside epub-type_footnote" id="f5">
        <a class="si-backref" href="#ref_f5">5</a> <span class="si-footnote-text">Nicholas, Jeremy, <em>Chopin, His Life &amp; Music</em>, s. 41.</span>
      </div>

      <div class="si-footnote html5_aside epub-type_footnote" id="f6">
        <a class="si-backref" href="#ref_f6">6</a> <span class="si-footnote-text"><em>a.g.y.</em>, s. 42.</span>
      </div>

      <div class="si-footnote html5_aside epub-type_footnote" id="f7">
        <a class="si-backref" href="#ref_f7">7</a> <span class="si-footnote-text"><em>a.g.y.</em>, s. 41-42.</span>
      </div>

      <div class="si-footnote html5_aside epub-type_footnote" id="f8">
        <a class="si-backref" href="#ref_f8">8</a> <span class="si-footnote-text">Piyanist ve besteci Johann Nepomuk Hummel ile Chopin Varşova’da tanışmışlardı (bkz. s. 55). Hummel’in oğlu bestecinin portresini ve kaldığı odanın bir eskizini yapmıştı.</span>
      </div>

      <div class="si-footnote html5_aside epub-type_footnote" id="f9">
        <a class="si-backref" href="#ref_f9">9</a> <span class="si-footnote-text">Wüst, Hans Werner, <em>Frédéric Chopin, Briefe und Zeitzeugnisse, Ein Portrait</em>, s. 49-51.</span>
      </div>

      <div class="si-footnote html5_aside epub-type_footnote" id="f10">
        <a class="si-backref" href="#ref_f10">10</a> <span class="si-footnote-text">Zieliński, Tadeusz A., <em>Chopin, sein Leben, sein Werk, seine Zeit</em>, s. 284.</span>
      </div>

      <div class="si-footnote html5_aside epub-type_footnote" id="f11">
        <a class="si-backref" href="#ref_f11">11</a> <span class="si-footnote-text">Varşova’nın ünlü caddelerinden biri.</span>
      </div>

      <div class="si-footnote html5_aside epub-type_footnote" id="f12">
        <a class="si-backref" href="#ref_f12">12</a> <span class="si-footnote-text">Chopin, <em>Frédéric, Chopin’s Letters</em>, s. 131.</span>
      </div>

      <div class="si-footnote html5_aside epub-type_footnote" id="f13">
        <a class="si-backref" href="#ref_f13">13</a> <span class="si-footnote-text">Zieliński, Tadeusz A., <em>Chopin, sein Leben, sein Werk, seine Zeit</em>, s. 310.</span>
      </div>

      <div class="si-footnote html5_aside epub-type_footnote" id="f14">
        <a class="si-backref" href="#ref_f14">14</a> <span class="si-footnote-text">Günümüzde yapıt kimi kez orkestra eşliği olmadan solo piyanoyla da seslendirilmektedir.</span>
      </div>

      <div class="si-footnote html5_aside epub-type_footnote" id="f15">
        <a class="si-backref" href="#ref_f15">15</a> <span class="si-footnote-text">Berlioz 1803, Mendelssohn 1809, Chopin ve Schumann 1810, Liszt 1811’de dünyaya gelmiştir.</span>
      </div>

      <div class="si-footnote html5_aside epub-type_footnote" id="f16">
        <a class="si-backref" href="#ref_f16">16</a> <span class="si-footnote-text">Chopin’in sözünü ettiği besteci 1753-1830 yılları arasında yaşayan Stanislas Champein’dir.</span>
      </div>

      <div class="si-footnote html5_aside epub-type_footnote" id="f17">
        <a class="si-backref" href="#ref_f17">17</a> <span class="si-footnote-text">Wüst, Hans Werner, <em>Frédéric Chopin, Briefe und Zeitzeugnisse, Ein Portrait</em>, s. 51-52.</span>
      </div>

      <div class="si-footnote html5_aside epub-type_footnote" id="f18">
        <a class="si-backref" href="#ref_f18">18</a> <span class="si-footnote-text">Johann Strauß (Baba, 1804-1849) ve Joseph Lanner (1801-1843) 19. yüzyılın ikinci yarısında tüm Viyana’yı etkisi altına alacak Viyana valslerinin ilk örneklerini 1830’ların başında bestelemeye ve halka açık konserlerde seslendirmeye başlamışlardı. Babası ile aynı adı taşıyan oğul Johann Strauß (1825-1899), yaşadığı dönemde “Vals Kralı” olarak anılacaktı.</span>
      </div>

      <div class="si-footnote html5_aside epub-type_footnote" id="f19">
        <a class="si-backref" href="#ref_f19">19</a> <span class="si-footnote-text">Nicholas, Jeremy, <em>Chopin, His Life &amp; Music</em>, s. 45.</span>
      </div>

      <div class="si-footnote html5_aside epub-type_footnote" id="f20">
        <a class="si-backref" href="#ref_f20">20</a> <span class="si-footnote-text">Çoğu kaynakta 4 Nisan tarihindeki konserin gerçekleştiği bilgisi yer almaktadır. Chopin’in 2 Nisan tarihinde günlüğüne yazdığı satırlarda da böyle bir bilgi vardır. Ancak Tadeusz A. Zieliński, <em>Chopin, sein Leben, sein Werk, seine Zeit</em> adlı yapıtında (s. 872-873) Piotr Szalsza’nın 1986 yılında yaptığı araştırmalar sonucunda bu konserin yapılmadığının kesinlik kazandığını belirtiyor.</span>
      </div>

      <div class="si-footnote html5_aside epub-type_footnote" id="f21">
        <a class="si-backref" href="#ref_f21">21</a> <span class="si-footnote-text">Konstancja Gładkowska.</span>
      </div>

      <div class="si-footnote html5_aside epub-type_footnote" id="f22">
        <a class="si-backref" href="#ref_f22">22</a> <span class="si-footnote-text">Chopin, Frédéric, <em>Chopin’s Letters</em>, s. 148, Türkçe çeviri: Asuman Kafaoğlu-Büke.</span>
      </div>

      <div class="si-footnote html5_aside epub-type_footnote" id="f23">
        <a class="si-backref" href="#ref_f23">23</a> <span class="si-footnote-text">Zieliński, Tadeusz A., <em>Chopin, sein Leben, sein Werk, seine Zeit</em>, s. 314-315.</span>
      </div>

      <div class="si-footnote html5_aside epub-type_footnote" id="f24">
        <a class="si-backref" href="#ref_f24">24</a> <span class="si-footnote-text"><em>a.g.y.</em>, s. 319.</span>
      </div>

      <div class="si-footnote html5_aside epub-type_footnote" id="f25">
        <a class="si-backref" href="#ref_f25">25</a> <span class="si-footnote-text">Aşağıdaki alıntılar üç farklı kaynaktan yapılmıştır ve her biri ayrı ayrı belirtilmiştir.</span>
      </div>

      <div class="si-footnote html5_aside epub-type_footnote" id="f26">
        <a class="si-backref" href="#ref_f26">26</a> <span class="si-footnote-text">Wüst, Hans Werner, <em>Frédéric Chopin, Briefe und Zeitzeugnisse, Ein Portrait</em>, s. 54-55.</span>
      </div>

      <div class="si-footnote html5_aside epub-type_footnote" id="f27">
        <a class="si-backref" href="#ref_f27">27</a> <span class="si-footnote-text">Chopin’in Varşova’daki arkadaşları.</span>
      </div>

      <div class="si-footnote html5_aside epub-type_footnote" id="f28">
        <a class="si-backref" href="#ref_f28">28</a> <span class="si-footnote-text">Zieliński, Tadeusz A., <em>Chopin, sein Leben, sein Werk, seine Zeit</em>, s. 323.</span>
      </div>

      <div class="si-footnote html5_aside epub-type_footnote" id="f29">
        <a class="si-backref" href="#ref_f29">29</a> <span class="si-footnote-text">Konstancja Gładkowska.</span>
      </div>

      <div class="si-footnote html5_aside epub-type_footnote" id="f30">
        <a class="si-backref" href="#ref_f30">30</a> <span class="si-footnote-text">Chopin, Frédéric, <em>Chopin’s Letters</em>, s. 149.</span>
      </div>

      <div class="si-footnote html5_aside epub-type_footnote" id="f31">
        <a class="si-backref" href="#ref_f31">31</a> <span class="si-footnote-text">Zieliński, Tadeusz A., <em>Chopin, sein Leben, sein Werk, seine Zeit</em>, s. 324.</span>
      </div>

      <div class="si-footnote html5_aside epub-type_footnote" id="f32">
        <a class="si-backref" href="#ref_f32">32</a> <span class="si-footnote-text">Bu konunun daha ayrıntılı açıklamaları için bkz. Zieliński, Tadeusz A., <em>Chopin, sein Leben, sein Werk, seine Zeit</em>, s. 325-348, 873.</span>
      </div>
    </div>
  </div>
</body>
</html>
