<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>CHOPIN</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <p><span class="epub-type_pagebreak" id="page39" title="39"></span>1820’ler geldiğinde tüm Avrupa gibi Polonya da yepyeni bir süreci yaşıyordu. Viyana Kongresi’nin şekillendirdiği yeni Avrupa herkes için bilinmezlerle doluydu. Onlarca yıl süren karmaşanın ve düzen bozukluğunun ardından sular durulmuş gibi görünse de gelecek günlerin ne getireceği kestirilemiyordu. Chopin ile aynı yıl dünyaya gelen ve gençlik günlerinde aynı kadına<a class="si-noteref epub-type_noteref" href="#f1" id="ref_f1">1</a> âşık olan ünlü Fransız yazar Alfred de Musset, 1836’da yayımlanan otobiyografik romanı <em>La Confession d’un enfant du siècle</em>’da (<em>Bir Zamane Çocuğunun İtirafları</em>) Viyana Kongresi sonrasındaki durumu şu sözlerle tanımlayacaktı: “Olmuş olan artık yok; olacak olan henüz ortada yok. Acılarımızın gizini başka yerde aramayın.”<a class="si-noteref epub-type_noteref" href="#f2" id="ref_f2">2</a></p>

    <p>Chopin’in çocukluktan kurtulup gençliğe adım attığı günlerde tüm Avrupa’da yaşanan değişim Polonya’da da kendini hissettiriyordu. Bağımsızlığını tümüyle kaybetmiş bir ulus olarak gelecek günlere umutla bakmaya çalışıyorlardı. 19. yüzyılın ilk çeyreğinin sonuna yaklaşıldığı o günlerde Varşova pek çok yönden hızlı bir ilerlemenin içine girmişti. Yaklaşık 100.000 kişinin yaşadığı kentte kültür ve sanat büyük bir gelişme gösteriyordu. Gerçi kenar mahallelerde yoksulluk ve açlık hemen göze çarpıyordu ama bu yalnızca Varşova’ya has bir durum değildi; Avrupa’nın tüm önemli kentlerinde aynı yapılanma söz konusuydu. Edebiyat dergileri birbiri ardına yayın hayatına başlıyordu, hatta bir müzik dergisi bile çıkmaya başlamıştı. Halka açık konserler ve opera temsilleri düzenleniyor, maddi durumu biraz iyi olan her ailenin evinde mutlaka bir piyano bulunuyordu. Bu çalgıya karşı olan ilgi kentteki piyano yapımcılarının ve piyano öğretmenlerinin sayısını bir anda artırmıştı. Paris, Viyana ya da Berlin gibi Varşova’da da evlerden piyano sesi yükseliyordu. Yeni yüzyıl bu çalgının yüzyılı olacaktı.</p>

    <p>Kuşkusuz 1700’lerin hemen başında İtalyan çalgı yapımcısı Bartolomeo Cristofori, dönemin moda çalgısı klavsenin yeterince gür çıkmayan volümünü iyileştirmek için yaptığı araştırmalar sonucunda yeni geliştirdiği çalgısına “piano-forte” adını verdiğinde sonraki yüzyılda yaşanacak bunca gelişmeden habersizdi. Cristofori’nin yapmak istediği, klavsenin tekdüze volümünü zenginleştirebilmek ve çalıcının tuşa <span class="epub-type_pagebreak" id="page40" title="40"></span>basma kuvvetiyle orantılı şekilde çalgıdan hafif (piano<a class="si-noteref epub-type_noteref" href="#f3" id="ref_f3">3</a>) ya da kuvvetli (forte<a class="si-noteref epub-type_noteref" href="#f4" id="ref_f4">4</a>) bir ses elde edebilmekti. Klavsenden ses çıkarabilmek için çalgı içinde gerili olarak bulunan teller mızraplar tarafından çekiliyordu. Oysa Cristofori yeni çalgısında bu mekanizma yerine tellere çekiçlerle vurmayı denemiş ve olumlu sonuç almıştı. Kayıtlara “Gravicembalo col pian e forte” şeklinde geçen yeni çalgı, hem hafif hem de kuvvetli volümde ses çıkarabilen bir klavsen olarak tanımlanmıştı.</p>

    <p>Cristofori’nin bu buluşu kısa zamanda tüm Avrupa çalgı yapımcılarının ilgisini çekti. Kıtanın değişik bölgelerinde çekiçli mekanizmanın daha kusursuz hale gelmesi için çalışmalar yapılmaya başlandı. 18. yüzyılın ortalarına gelindiğinde bu yeni çalgı giderek klavsenin yerini aldı. Almanca konuşulan ülkelerde yeni çalgı “forte-piano” olarak anılıyordu.<a class="si-noteref epub-type_noteref" href="#f5" id="ref_f5">5</a> 1700’lerin ortalarına gelindiğinde piyanolar solist çalgı olarak da boy göstermeye başlamıştı. Barok dönemde klavsen daha çok bir eşlik çalgısı olmuş ve orkestra içinde yaygın olarak kullanılmıştı. Ancak yeni çalgı, güçlü sesinin de yardımıyla, rahatlıkla solistlik yapabilirdi.</p>

    <p>Piyano mekanizmasının zaman içinde gelişmesi devam etti. Yapımcıları en çok uğraştıran sorun, çekicin tele yalnızca bir kez vurmasının nasıl sağlanacağıydı. Genellikle tuşa basıldıktan sonra telle temas eden mekanizmanın istemdışı vurmalarının önüne geçilemiyor ve çıkan ses net olarak duyulamıyordu. Çocukluk günlerinden beri olağanüstü piyano çalışıyla herkesin dikkatini çekmeyi başaran Mozart, 1777 yılında Augsburglu çalgı yapımcısı Andreas Stein’ın geliştirdiği yeni mekanizmanın bu sorunu büyük oranda ortadan kaldırdığını heyecanla babası Leopold Mozart’a yazmıştı: “Kuvvetli ve canlı çaldığım zamanlarda, tuşu aşağı da bastırsam, yukarı da kaldırsam ses, ben onu çıkarttıktan hemen sonra bitiyor. Tuşlara nasıl istersem öyle basabiliyorum, çok güçlü ya da çok hafif de bassam hep güzel çalışıyor. (...) Tuşlara bastığında, çekiç tele vurur vurmaz geri düşüyor – sen tuşu aşağı da itsen, yukarı da kaldırsan fark etmiyor.”<a class="si-noteref epub-type_noteref" href="#f6" id="ref_f6">6</a></p>

    <p>18. yüzyılın sonuna gelindiğinde piyano yapımında Avrupa’nın hemen her köşesinde iki farklı mekanizma kullanılmaya başlamıştı: Viyana ve İngiliz mekanizması. Her ikisinin gelişmesinde farklı ustaların yıllar süren araştırmalarının önemli katkısı olmakla birlikte, mekanizmalar uygulandıkları merkezlerin adıyla anılmaya başladılar. Kolay çalınabilir olmaları, narin dış görünümleri ve çok güçlü olmayan volümleriyle Viyana mekanizması Kıta Avrupa’sında yaygınlıkla kullanılıyordu. Dönemin tanınmış piyanisti Johann Nepomuk Hummel, Viyana piyanolarını şöyle tanımlamıştı: “En zayıf el tarafından bile kolayca çalınabilir. Çalıcıya, flüte benzer tonuyla, yumuşak ve gölgelemeye çok uygun bir ortam sunar; geniş bir odada, ona <span class="epub-type_pagebreak" id="page41" title="41"></span>eşlik eden orkestraya zıtlık oluşturarak, çok fazla efor gerektirmeden hızlılık da sağlayarak işini yapar.”<a class="si-noteref epub-type_noteref" href="#f7" id="ref_f7">7</a></p>

    <p>Hummel’e göre İngiliz piyanoları “dayanıklılık ve tonlarının doluluğu” ile Viyana’da yapılanlardan üstündür. “Bununla beraber, Alman (Viyana) piyanosunun bazı özellikleri bunda yoktur. Tuşe oldukça ağırdır; tuş, daha derine gömülür ve tekrarlanan hareketler, çok hızlı biçimde gerçekleştirilemez. Bunu tolere edecek bir özellik, İngiliz piano-fortesinin, sunduğu dolu tonun, melodiye verdiği çekicilik ve uyumlu tatlılıktır.”<a class="si-noteref epub-type_noteref" href="#f8" id="ref_f8">8</a> Gerçekten de iki mekanizma arasındaki en belirgin özellik, İngiliz piyanolarının daha güçlü bir volüme sahip olmalarıydı.</p>

    <p>19. yüzyıl başlarında piyano üreticileri bu iki sistemi uygulamaya devam ettiler. Fransa’da üretilen örneklerde de ağırlıklı olarak İngiliz mekaniği kullanılıyordu. Bu dönemde yapılan tüm piyanoların tuşları, günümüzdeki çalgılara göre daha dardı; ses aralıkları beş ya da altı oktav kadardı. İnce ve kalın sesler için farklı yapıda tel kullanıldığı için çalgının tınısı oktavlar arasında farklılık gösteriyordu. Yüzyılın ortalarına doğru modern piyanoların gelişmesiyle İngiliz mekanizması önemli düzeltmelerle yaygın olarak kullanılmaya başlanacak, Viyana mekanizması zamanla tarihe karışacaktı. Avrupa’nın diğer kentlerinde olduğu gibi 1800’lerin başında Varşova’da piyanoya karşı büyük bir ilgi başlayınca önceleri çalgı yurtdışından ithal edilmeye başlanmış ve coğrafi yakınlık nedeniyle Viyana piyanoları tercih edilmişti. Zamanla İngiliz mekanizmasına sahip piyanolar da gelmeye başlamış, yerli yapımcılar giderek bunların karışımı bazı çalgılar üretmişlerdi. Talebi karşılamak için her bütçeye uygun çalgı üretiliyor, solistlerin ve müzisyenlerin gereksinimleri kadar, amatör çalıcıların istekleri de karşılanmaya çalışılıyordu. 19. yüzyıl başında Polonyalı ünlü piyano imalatçıları arasında en önemli isim Fryderyk Buchholtz idi; onu Antoni Leszczyńki, Maximilian Hochhauser, Wilhelm Jansen gibi isimler izliyordu.</p>

    <p>Piyanonun Avrupa’nın dört bir yanında böylesine yükselişinde sosyal yapının değişmesi önemli bir rol oynamıştır. Rönesans’tan beri süregelen alışkanlık, sanatın saray ve kilise tarafından desteklenmesi yönündeydi. Geçimini sanatla sağlayanlar için tek çıkar yol, dinî içerikli yapıtlar üretmek ya da sarayın himayesinde çalışmaktı. Sanat henüz zanaattan ayrılmamıştı. Bir müzisyenin, bir marangozdan ya da demirci ustasından önemli bir farkı yoktu. Yapıtlar sipariş üzerine üretiliyor, tümüyle kilisenin ya da sarayın istekleri göz önünde bulunduruluyordu.</p>

    <p>1700’ler boyunca yüzlerce yıldır süregelmekte olan bu yapı yavaş da olsa değişmeye başladı. Kent yaşamının ve ticaretin önem kazanması burjuva sınıfının oluşumunu hızlandırdı. Saray, kilise ve asiller sanat yaşamında hâlâ egemendi ancak müzik giderek daha fazla sayıda eve girmeye başlamıştı. Halka açık konserler düzenlenmeye başlanmış, nota basımı önem kazanmış, besteciler için yeni ufuklar açılmıştı. Müzik bilgisini ilerletmek ve bir çalgı çalmak isteyenlerin sayısında bü<span class="epub-type_pagebreak" id="page42" title="42"></span>yük artış yaşanmıştı. Mozart 1781 yılında, sabit gelirli bir işi olmadan yaşamını Viyana’da devam ettirmeye karar verdiğinde babasına yazdığı mektupta geçimini nasıl sağlayacağı konusunda şu bilgileri veriyordu: “Aslında burada (Viyana) iki öğrencim olsa Salzburg’dakinden çok daha rahat geçinebilirim. (...) Sizi temin ederim ki, burası benim işim için dünyadaki en iyi yer. Herkes size aynı şeyi söyleyecektir. Burada olmaktan mutluyum ve elimden gelenin en iyisini yaparak olabildiğince çok para kazanmaya çalışıyorum, insanın sağlıklı olmaktan sonra en çok sahip olmayı isteyeceği şey.”<a class="si-noteref epub-type_noteref" href="#f9" id="ref_f9">9</a> Besteci kısa bir süre sonra yazdığı mektupta bu kez öğrencilerin fazlalığından yakınıyor ve herkese ders vermesi durumunda çalışacak zamanı kalmayacağını belirterek şunları yazıyordu: “Öğrencilere gelince; istediğim kadar öğrencim olabilir ama çok fazla olmasını istemiyorum. Diğer ders verenlerden daha iyi ücret almalıyım ve daha az öğrencim olmalı. Başlangıçta insan biraz kendini ağırdan almalı, yoksa hepten kaybedebilir.”<a class="si-noteref epub-type_noteref" href="#f10" id="ref_f10">10</a></p>

    <p>Müzik öğrencilerinin sayısındaki bu hızlı artış, profesyonellerin yanı sıra amatör kesimin oluşmasını sağlıyordu. Sahnelenen operaların piyano uyarlamaları yapılıyor, böylece müzik gündelik yaşamın bir parçası olarak evlere girmeye başlıyordu. Soylu hanımların yanı sıra, burjuva ailelerin özellikle kız çocukları mutlaka piyano dersi alıyor, temel müzik bilgisi ediniyordu. Mozart ve Beethoven gibi besteciler aynı zamanda üstün yetenekli birer piyanist olarak büyük ilgi görüyor, düzenledikleri konserler sayesinde hatırı sayılır bir maddi gelire kavuşuyorlardı.</p>

    <p>1789’da yaşanan Fransız Devrimi, burjuvazinin toplum içindeki yerini yeniden tanımlamıştı. Artık soylu kesim eski gücünde değildi. Yeni bir toplum yapısı oluşuyor, yepyeni alışkanlıklar gündeme geliyordu. Müzik giderek daha geniş bir kitleye ulaşıyor, burjuvazinin yerleşen alışkanlıkları arasına piyano da katılıyordu. 1800 yılında Viyana’da yayımlanan bir gazetede kentteki müzik yaşamı şöyle tanımlanıyordu: “Herkes piyano çalıyor, herkes piyano öğreniyor.”<a class="si-noteref epub-type_noteref" href="#f11" id="ref_f11">11</a> 1820’li yıllarda Viyana’yı ziyaret eden bir yabancının izlenimlerinde yine piyano ilk sıradaydı: “Evlerden sokaklara müzik sesleri taşıyor. Her burjuva evinde insanın ilk gördüğü bir piyano oluyor. Konuk geldiği zaman, şarap ikramının hemen ardından evin genç kızı anne ve babası tarafından piyanonun başına geçip bir şeyler çalması için teşvik ediliyor.”<a class="si-noteref epub-type_noteref" href="#f12" id="ref_f12">12</a> Ünlü sosyolog Max Weber yaklaşık bir yüzyıl sonra bu toplumsal olayı şu sözlerle açıklayacaktı: “Piyano her yönüyle gerçek bir burjuva çalgısıdır.”<a class="si-noteref epub-type_noteref" href="#f13" id="ref_f13">13</a></p>

    <p>Chopin’in çocukluk yılları, yani 1800’lerin ilk çeyreği, aynı zamanda tüm Avrupa’da konserler veren ünlü solistlere olan ilginin doruğa çıktığı yıllardı. Özellikle İtalyan kemancı Niccolò Paganini’nin çalışı dinleyenleri hayrete düşürüyor, salonda <span class="epub-type_pagebreak" id="page43" title="43"></span>bulunanlar çoğu kez duyduklarının bir insanın parmaklarından çıkamayacağını düşünüyorlardı. Chopin bu ünlü kemancıyı 1829 yılında Varşova’da dinleyecek ve çalışından çok etkilenecekti.<a class="si-noteref epub-type_noteref" href="#f14" id="ref_f14">14</a> Aynı tarihlerde tüm Avrupa’da konserler veren iki önemli Polonyalı solist de vardı: piyanist Maria Szymanowska ve kemancı Karol Lipiński. Chopin, Varşova’ya gelen tüm ünlü isimlere tanıtıldığı gibi piyanist Maria Szymanowska’ya da tanıştırılmıştı.</p>

    <div class="resim-sag html5_figure">
      <img alt="Resim14" src="../Images/img14.jpg" />

      <div class="resim-alti html5_figcaption">
        Józef Elsner. Sanatçısı bilinmeyen yağlıboya portre (1805).<br />
        Muzeum Fryderyka Chopina Koleksiyonu.
      </div>
    </div>

    <p>Chopin, Wojciech Żywny ile piyano çalışmaktan çok hoşnuttu. Yapıtları arasında yer alan bir polonezi ona ithaf etmişti. Ancak öğretmeni, çocuğun artık daha iyi bir eğitmene gereksinim duyduğunun farkındaydı. Kendisi piyano çalmanın temel kurallarını bilmekle birlikte piyanist olmadığı için bu yetenekli çocuğa daha fazla yardım etmesine olanak yoktu. Bu nedenle Żywny’nin isteği üzerine derslere son verdiler; bu ayrılık dostluklarını etkilemeyecekti.</p>

    <p>Baba Chopin oğlunun yeni öğretmeni olarak o günlerde Varşova müzik yaşamının en önemli isimleri arasında gösterilen Józef Elsner’i düşünmüştü. Besteci, kemancı ve orkestra yöneticisi olarak adını duyuran Elsner, kısa bir süre önce Varşova Konservatuvarı’nın kurulmasında önemli bir rol oynamıştı. Aynı zamanda opera yönetimindeydi ve nota basımıyla uğraşıyordu. Chopin, Józef Elsner’den temel müzik bilgisi ve kompozisyon dersleri alıyordu. Öğretmeninin işlerinin yoğunluğu kimi zaman bu çalışmaların aksamasına neden oluyordu. Pek çok kaynakta Chopin’in tüm öğrenimi süresince gerçek bir piyanistten ders almamış olmasına vurgu yapılır ve adı neredeyse piyano ile özdeşleşen bir kişi için bu durumun ne denli sıra dışı olduğu belirtilir. Ancak müzik tarihçisi Tadeusz A. Zieliński, Chopin’in eğitimiyle yakından ilgilenen bir başka isimden daha bahsetmekte ve bu kişinin besteciyi dönemin piyano çalma tekniği konusunda aydınlatmış olabileceğini öne sürmektedir.<a class="si-noteref epub-type_noteref" href="#f15" id="ref_f15">15</a></p>

    <p>Zieliński’ye göre Chopin Ailesi’nin yakın dostları arasında yer alan piyanist Wilhelm Wacław Würfel, küçük Fryderyk’i piyanonun incelikleri konusunda aydınlatmış <span class="epub-type_pagebreak" id="page44" title="44"></span>olmalıydı. 1791 doğumlu olan Würfel Bohemyalı bir aileden geliyordu ve bir süredir yaşamını Varşova’da sürdürüyordu. 1821 yılından itibaren konservatuvarda ders vermeye başlamıştı; Elsner’in yakın dostuydu. Aynı zamanda besteleri de bulunan Würfel, dönemin moda piyano çalışını Chopin’e tanıtmıştı. Önceki öğretmeni Żywny’nin benimsemediği bu yeni piyano çalma stili farklı bir teknik gerektiriyordu.</p>

    <p>Müzik tarihi kitaplarında genellikle “style brillant” (parlak, gösterişli stil) olarak tanımlanan bu çalma tekniği, 19. yüzyıl başından beri giderek daha fazla piyanist tarafından kabul görüyordu. Öncülüğünü Johann Nepomuk Hummel, John Field, Ferdinand Ries ve Carl Czerny gibi 1700’lü yılların sonunda doğan piyanistlerin yaptığı bu stil, klasik anlayıştan önemli farklılıklar gösteriyordu. Solistlerin teknik becerilerini sonuna dek sergileyebilmelerine olanak sağlamak amacıyla notaların arasında olabildiğince fazla süsleme yapılıyordu. Bir ölçü içinde kullanılan nota değerleri, alışılmış uygulamalardan önemli değişiklikler gösteriyor, böylece müzik gizemli ve etkileyici bir yapıya bürünüyordu. Aynı parça içinde birbirine tümüyle zıt karakterde bölümler kullanılarak dinleyicinin dikkati daha canlı tutuluyordu. Konserleri izleyenler, kimi zaman müziğin kalitesini düşüren bu tip uygulamalardan hoşlanıyor, solistler de genel beğeniye paralel olarak bu çalış tekniğine yöneliyordu. Son derece başarılı bir piyanist olan Würfel, büyük olasılıkla Chopin’e bu tekniğin tüm inceliklerini öğretmişti. İlk öğretmeninden akademik çalma yöntemlerini alan Fryderyk, şimdi de moda olanı kavrıyordu.</p>

    <p>24 Şubat 1823 günü Fryderyk Chopin bir hayır kurumu yararına düzenlenen konserde yeniden dinleyicilerin karşısındaydı. Babası hâlâ ücret karşılığı çalmasını istemiyordu. Bu kez Ferdinand Ries’in bir piyano konçertosunu seslendirmişti. Dinleyenlerin büyük beğenisini toplayan bu konserin ardından 3 Mart’ta John Field’in, 17 Mart’ta da Johann Nepomuk Hummel’in konçertosunu seslendirmişti. Artık konserlerinde “style brillant” tarzı yapıtlara yer veriyordu.</p>

    <p>24 Şubat tarihli ilk konserin ardından gazetede çıkan bir yazıda Chopin hakkında övgü dolu satırlar yer alıyordu: “Şunu kesinlikle söyleyebiliriz ki, şimdiye dek Varşova’da bu denli genç yaşta böylesine ustalığa ulaşmış birini dinlememiştik. Tüm güçlüklerin üstesinden kolaylıkla gelmesini bilerek, özellikle Adagio bölümünü duygulu ve kararlı bir şekilde seslendirdi. Ries’in yapıtı tam olması gerektiği gibi çalındı. ‘Leipziger Musikalische Zeitung’ son sayısında Viyana’dan verdiği bir haberde, orada da aynı yaşlarda Liszt adında genç bir amatörün kusursuz çalışı ve güçlü tuşesiyle dinleyenleri hayrete düşürdüğünü bildiriyordu. Geçen akşamki konserde bizim kentimizde de benzer yetenekte bir genç solist dinlediğimiz için artık Viyana’yı ve saygıdeğer Bay Liszt’i kıskanmamıza gerek yok.”<a class="si-noteref epub-type_noteref" href="#f16" id="ref_f16">16</a> Bu sayede, sonraki yıllarda adları sıkı sık birlikte anılacak 19. yüzyılın iki ünlü piyanisti, bir gazete haberinde ilk kez bir araya geliyordu.</p>

    <p><span class="epub-type_pagebreak" id="page45" title="45"></span>Birbiri ardına gelen konserlerden sonra Chopin Ailesi 1823 yazını Skarbeklerin davetlisi olarak Żelazowa Wola’da geçirdi. Bu tatil Fryderyk’in ilk kez doğduğu yerleri görmesi anlamına geliyordu. Artık on üç yaşında, delikanlılığın eşiğindeydi. Sonbaharda Varşova’ya döndüklerinde eğitimi konusunda yeni bir süreç başlayacaktı. O güne dek evde sürdürdüğü eğitimine bundan böyle Varşova Lisesi’nde devam edecekti. Okul ortamına yabancı sayılmazdı; babasının ders verdiği bu kurum, eviyle aynı çatı altındaydı. Kısa zamanda okul arkadaşlarıyla yakın bir dostluk kuracak, içlerinden bazılarıyla tüm yaşamı boyunca ilişkisini koparmayacaktı. Özellikle Tytus Woyciechowski, Jan Matuszyński ve Julian Fontana en yakın olduğu isimlerdi. Chopin’in adı sık sık kentin gazetelerinde çıktığı için arkadaşları tarafından tanınan biriydi, kısa sürede okulun en popüler simaları arasına girmeyi başarmıştı. Çok dışadönük ve şakacı bir yaradılışı vardı. Tanıdığı kişilerin taklidini yapmayı, öğretmenlerin karikatürlerini çizmeyi çok seviyordu. Çevresindekiler tiyatro yeteneğinin çok fazla olduğunu söylüyordu. Fransız aktör Pierre-François Bocage, yıllar sonra ünlü bir piyanistken tanıştığı Chopin’in bu yönünü biraz abartılı bir benzetmeyle şöyle tanımlamıştı: “Müzisyen olmak için tiyatro yeteneğini heba etmiş.”<a class="si-noteref epub-type_noteref" href="#f17" id="ref_f17">17</a></p>

    <p>Lisedeki ilk yılı çok başarılı geçmiş, sınıfının iyi öğrencileri arasına girmeyi başarmıştı. Yaz tatili başladığında arkadaşı Dominik Dziewanowski’nin Varşova’nın kuzeyindeki çiftlik evine davet edildi. Doğanın içinde geçen bu dönem onun için gerçek bir tatil olmuştu. Köy yaşamını yakından tanımış, köylülerin seslendirdikleri şarkı ve danslar çok ilgisini çekmişti. Ailesine yazdığı mektuplarda mutlu ve tasasız hava hemen hissediliyordu, henüz on dört yaşındaki delikanlı çevresinde gördüklerine neşeyle yaklaşıyordu. 10 Ağustos 1824 tarihli mektup bestecinin kaleminden çıkan ve günümüze ulaşan ilk belgelerden biridir:</p>

    <p>“Sevgili anneciğim, babacığım,</p>

    <p>Tanrı’ya şükür sağlığım yerinde ve günler son derece keyifli geçiyor. Hiç okumuyorum, tek satır yazmıyorum ama piyano çalıyorum, resim yapıyorum, etrafta dolaşıyorum, arabayla giderken ya da ata binerken temiz havayı doyasıya soluyorum. Müthiş bir iştahla yemek yiyorum, daha şimdiden zayıf karnım yuvarlanmaya başladı. Halimden çok memnunum ancak tek sorunum iznim olmadan çavdar ekmeği yemek zorunda kalmam. Doktor Gerardot, çavdar ekmeği yememi yasaklamıştı ama bunun Varşova için geçerli olduğunu düşünüyorum. Bana çavdar ekmeği bayat olabileceği için yemememi söylemişti ama burada, Szafarnia’da her şey taptaze. Diğer ekmekler kapkarayken bu ekmek beyaz; diğerleri kaba undan yapılıyor, oysa bu incecik undan. Doktor Gerardot’nun da eğer tadabilseydi bana izin vereceğini düşünüyorum. Zaten doktorların kendi beğendiklerini hastalarına da tavsiye etmeleri usuldendir. Ayrıca Varşova bir şehir, Szafarnia basit bir köy. Varşova’da <span class="epub-type_pagebreak" id="page46" title="46"></span>buğday ekmeği yiyen bir sürü insan var, oysa burada yalnızca ben varım. Bunca açıklamadan sonra herhalde annem çavdar ekmeği yememe izin verirdi. Eğer Doktor Gerardot şimdi Varşova’daysa ona postayla bir parça tadımlık çavdar ekmeği yollayabilirim. Tadını aldıktan sonra izin vereceğinden eminim. Bu konu hakkındaki doktora tezimi, gerekli izni alabileceğim umuduyla burada noktalıyorum.”<a class="si-noteref epub-type_noteref" href="#f18" id="ref_f18">18</a></p>

    <p>Chopin tatil boyunca yaşadıklarını ve çevresinde gördüklerini son derece esprili bir dille sanki bir gazete haberi kaleme alırcasına kâğıda geçirmişti. Bulunduğu küçük kasabanın adından dolayı “Kurier Szafarski” (Szafarnia Postası) olarak adlandırdığı gazeteye yazdıkları babasının her gün okuduğu Varşova’daki günlük gazete formatındaydı; farklı köşelere, birbirinden farklı haberler uyduruyor ve çok eğleniyordu. Gazete metninde kendi için farklı adlar seçiyor, kimi zaman “Franciszek Chopin”, kimi zaman “Jacob Chopin” ya da “Küçük Nikolaus” ifadesini kullanıyordu:</p>

    <p><strong>“</strong><strong>Kurier Szafarski</strong></p>

    <p><strong>Yurt Haberleri</strong>: 11 Ağustos günü Bay Frédéric Chopin azgın bir atın sırtında yarışa başladı. Yaya olarak gitmekte olan Bayan Dziewanowski’yi bir türlü geçemedi (suçlu tabii ki attı). Sonunda Bayan Ludwika’nın önünde yarışı bitirmeyi başardı; genç kız tam hedefe ulaşacağı sırada ayağı takılarak sendelediği için yarış dışı kaldı.</p>

    <p>Bay Franciszek Chopin her gün arabayla geziler yapıyor ve bu sırada arabanın arka koltuğunda oturma şerefi kendisine bahşediliyor.</p>

    <p>Bay Jacob Chopin günde altı bardak meşe palamudundan yapılmış koyu kahve içiyor, Küçük Nikolaus ise her gün dört küçük ekmek yiyor, tabii bunlar mükellef öğlen yemeğinin ve üç kap yemek yediği akşam öğününün dışında.</p>

    <p>Ayın 13’ünde üstün yetenekli Bay Better’in piyano çalışına tanık olduk. Berlinli bu virtüöz, Bay Berger’in stilinde çalıyor. Mimikleri Bayan Lagowska’yı bile gölgede bırakacak denli abartılı. Bu yüzden notalar kalbinden değil, koskoca karnından çıkıyormuş gibi oluyor. (...)</p>

    <p>Ayın 12’sinde bir tavuk aniden topallamaya başladı. Ördek, kazla girdiği düelloda bir ayağını kaybetti ve inek anlaşılamaz bir hastalığa yakalandı, hepsi hemen bahçede otlamaya başladı.</p>

    <p>Ayın 14’ünde domuz bahçeye girme yasağını çiğnediği için ölüm cezasına çarptırıldı.</p>

    <p><strong>Yurtdışı Haberleri</strong>: Civarda yaşayan çiftlik sahiplerinden biri ‘Monitora’ gazetesini okumak istemiş ve uşağını gazete alması için Obory’deki manastıra yollamış. Ancak hayatında hiç gazete sözcüğünü duymamış olan uşak, manastırdan gazete yerine hemoroit yazısı istemiş.<a class="si-noteref epub-type_noteref" href="#f19" id="ref_f19">19</a></p>

    <p>Bocheniec’den bir tilki, iki kaz yemiş. Tilkiyi yakalayanların Bocheniec Mahkemesi’ne başvurmaları önemle rica olunur; mahkeme tilkiye kanunlar uyarınca gerekli cezayı verecektir. Tilkiyi yakalayanlara ise ödül olarak iki kaz verilecektir.”<a class="si-noteref epub-type_noteref" href="#f20" id="ref_f20">20</a></p>

    <div class="resim html5_figure">
      <img alt="Resim15" src="../Images/img15.jpg" />

      <div class="resim-alti html5_figcaption">
        <span class="epub-type_pagebreak" id="page47" title="47"></span>“Kurier Szafarski”. Chopin’in 16 Ağustos 1818 tarihinde Szafarnia’dan ailesine gönderdiği gazete formatındaki mektup.<br />
        Muzeum Fryderyka Chopina Koleksiyonu.
      </div>
    </div>

    <p>Chopin aynı dönemde kafiyeli öyküler yazmaya da merak sarmıştı ama bütün bu tatil eğlenceleri onu müzikten uzaklaştırmıyordu. Sık sık çiftlikteki piyanonun başına geçip çalışıyor, bazen de arkadaşının annesiyle dört el çalıyordu. Sonbaharla birlikte Varşova’ya dönüp yeniden okula başladı. O kış edebiyata ilgisinde önemli bir ilerleme baş göstermişti. Kardeşleriyle birlikte okulda bir edebiyat derneği kurmuşlar ve düzenli toplantılara başlamışlardı. Toplantılarda dernek üyelerinin kaleme aldıkları yapıtlar okunuyor, edebiyat üzerine tartışmalar yapılıyordu.</p>

    <p>Müziğe olan ilgisi artarak devam ediyordu. Hızla yeni yapıtlar besteliyor, piyano çalışı gün geçtikçe kusursuzlaşıyordu. 1825 yılı başında tamamladığı <em>Do minör Rondo</em>, o zamana dek bestelediklerinden çok daha farklı bir yapıdaydı. Artık besteciliğe doğru geri dönülmez adımlarla ilerlediği fark ediliyordu. Zaman zaman birlikte dört el piyano çaldıkları, Varşova Lisesi’nin Müdürü Bogumił Linde’nin eşine ithaf edilen yapıt, “Opus 1” olarak kentin en tanınmış nota basımcısı Brzezina tarafından yayımlanmıştı. Bir anlamda artık gerçek bir besteci sayılabilirdi.</p>

    <div class="resim html5_figure">
      <img alt="Resim16" src="../Images/img16.jpg" />

      <div class="resim-alti html5_figcaption">
        <span class="epub-type_pagebreak" id="page48" title="48"></span>Varşova’nın en ünlü caddelerinden Krakowskie Przedmieście. Friedrich Christoph Dietrich’in çizimi (1830).<br />
        Muzeum Fryderyka Chopina Koleksiyonu.
      </div>
    </div>

    <p>Chopin 1825 Nisan’ında Varşova’yı ziyaret eden Rus Çarı I. Aleksandr’ın huzurunda da çaldı. Polonya kralı unvanıyla parlamentonun açılışına katılmak için kente gelen çar, dinlediği konserden ne denli etkilendiğinin bir belirtisi olarak Chopin’e bir yüzük hediye etmişti. Delikanlı konserde çara, o tarihlerde yeni imal edilen bir çeşit org çalmış, konseri dinleyenler Chopin’in yeteneği kadar, bu yeni çalgıya da ilgi göstermişlerdi. Söz konusu çalgı, mucit August Fidelis Brunner ile piyano imalatçısı Józef Długosz’un ortak çalışmasıyla ortaya çıkan ancak o tarihlerde imal edilen çok sayıdaki benzeri gibi uzun ömürlü olamayan “eolimelodicon”du.</p>

    <p>1825 yaz aylarını yine Szafarnia’da geçirdi. Bu kez okulda dereceye girememiş ama bir üst sınıfa geçmeye hak kazanmıştı. Köy yaşamı tıpkı bir yıl öncesinde olduğu gibi neşe dolu geçiyordu. Köylülerin arasında olmak, onların danslarını ve şarkılarını dinlemek çok hoşuna gidiyor, onlardan öğrendikleri ufkunu genişletiyordu. Yaptığı geziler yalnızca çevre köylerle sınırlı kalmıyordu. Prusya sınırına dek gitmiş, ünlü astronom Nicolaus Copernicus’un<a class="si-noteref epub-type_noteref" href="#f21" id="ref_f21">21</a> doğduğu kasaba olan Toruń’u ziyaret etmiş, onun doğduğu evi görmekten çok etkilenmişti. Tatil boyunca ailesine yazdığı mektupların çoğunda önceki yıl olduğu gibi esprili ve keyifli hava kendini hissettirmekle birlikte zaman zaman duygusal satırlara da rastlanıyordu. 26 Ağustos 1825 tarihli mektup buna iyi örnektir:</p>

    <div class="resim html5_figure">
      <img alt="Resim17" src="../Images/img17.jpg" />

      <div class="resim-alti html5_figcaption">
        <span class="epub-type_pagebreak" id="page49" title="49"></span>Kościół Wizytek (Ziyaretçi Rahibeler Kilisesi), Varşova. Zygmunt Vogel’in suluboya çiziminden (1785), J. Neugebauer’in kopyası.<br />
        Muzeum Fryderyka Chopina Koleksiyonu.
      </div>
    </div>

    <p>“Sevgili anneciğim, babacığım,</p>

    <p>Sağlığım yerinde, ilaçlarımı düzenli olarak alıyorum ancak ne yazık ki yanımda yeterli sayıda ilacım yok. Burada çoğunlukla evi ve sizleri düşünüyorum. Bütün bir tatili en sevdiklerimden uzak geçirmek çok zor geliyor. Sık sık, ileride evden bir aydan daha uzun bir süre ayrı kalmam gerekeceğini düşünüyor ve şimdiki ayrılığı onun bir prelüdü olarak görüyorum. Bu düşünsel bir prelüd, müzikal olanı yola çıkmadan önce tamamlamam gerek. Ama şimdilik en iyisi bu duygusallıkları bir kenara bırakmak, yoksa bu konuda sayfalar dolusu yazabilirim.”<a class="si-noteref epub-type_noteref" href="#f22" id="ref_f22">22</a></p>

    <p>1825 yılının sonbahar aylarında yeniden Varşova’ya ve okula döndü. Altıncı sınıfa devam ediyordu, aynı zamanda lisenin orgculuğuna getirilmişti. Kentin en görkemli caddesi olan “Krakowskie Przedmieście” üzerinde, lisenin hemen yanında yer alan “Kościół Wizytek”te (Ziyaretçi Rahibeler Kilisesi) görevi gereği pazar ayinlerinde orgla, büyük bölümünü okul öğrencilerinin oluşturduğu cemaate eşlik ediyordu; bir arkadaşına gönderdiği mektupta “Rahipten sonra en önemli kişi <span class="epub-type_pagebreak" id="page50" title="50"></span> benim,”<a class="si-noteref epub-type_noteref" href="#f23" id="ref_f23">23</a> diye yazmıştı. Tüm klavyeli çalgıları büyük bir ustalıkla çalabildiği için yeni görevinde hiç zorlanmıyor, kendinden bekleneni fazlasıyla yerine getiriyordu.</p>

    <p>Ders yılı sona erip yaz aylarına ulaşıldığında Chopin lise eğitimini tamamlamıştı. Aslında o dönemdeki uygulama gereği, son sınıf genellikle iki yılda tamamlanıyor, ilk yılın sonunda yapılan sınavda başarılı olanlar, “olgunluk sınavı” olarak adlandırabilecek final için bir yıl daha okula devam ediyordu. Çok özel durumlarda, öğrencinin başarısına bağlı olarak, ilk yılın sonunda iki sınava birden girmeye hak kazanılabiliyordu. Chopin’in niyeti olabildiğince çabuk müzik eğitiminde ilerlemek ve lise dersleriyle fazla zaman harcamamaktı. Bu nedenle ilk yılın sonunda “olgunluk sınavını” da verebileceğini düşünüyordu. Ancak 27 Temmuz 1826 günü yapılan ilk sınavın hemen ertesinde ailesiyle birlikte kenti terk ederek kaplıca kenti Bad Reinertz’e<a class="si-noteref epub-type_noteref" href="#f24" id="ref_f24">24</a> doğru yola çıkmış, ay sonunda yapılacak ikinci sınava katılamamıştı. Gezinin nedeni Chopin’in kız kardeşi Emilia’nın giderek bozulan sağlığıydı. Doktorlar kaplıca tedavisinin bir süredir tüberkülozla mücadele eden genç kıza iyi geleceğini umuyorlardı.</p>

    <p>Chopin Varşova’dan ayrılmadan seyrettiği iki opera temsili, kentin dönemin müzik akımlarını nasıl yakından izlediğinin en iyi göstergesiydi. 3 Temmuz’da Carl Maria von Weber’in, kısa bir süre önce Berlin’de sahnelenen yapıtı <em>Der</em> <em>Freischütz</em> Polonyalı müzikseverlerle buluşmuştu. Alman romantik operasının gelişiminde, Mozart’ın <em>Sihirli Flüt</em>’ü ile sonraki yıllarda sahnelenecek Wagner’in yapıtları arasındaki en önemli köprü olarak kabul edilen <em>Der Freischütz</em>’ün farklı çizgisi Chopin’i çok etkilemişti. Daha yapıt sahnelenmeden, provalar sırasında bir arkadaşına yazdığı mektupta, “Bence <em>Der Freischütz</em> Varşova’da bayağı ses getirecek,” diye yazmış, özellikle romantik öğelerin çok hoşuna gittiğini vurgulamıştı.<a class="si-noteref epub-type_noteref" href="#f25" id="ref_f25">25</a></p>

    <p>Temmuzun sonlarına doğru bu kez Rossini’nin <em>La gazza ladra</em> (Hırsız Saksağan) operasını izlemişti. İtalyan bestecinin sahne yapıtları Varşovalıların en beğendikleri operaların başında geliyordu. Chopin, bu yapıtlardaki müziği biraz hafif<a class="si-noteref epub-type_noteref" href="#f26" id="ref_f26">26</a> bulmakla birlikte, operada yer alan bir ezgiyi o günlerde tamamlamak üzere olduğu bir polonezinde kullanmıştı. <em>Op. post. Si bemol minör Polonez</em>, bestecinin <em>La gazza ladra</em> temsilini birlikte izlediği arkadaşı Wilhelm Kolberg’e ithaf edilmişti.</p>

    <p>Chopin, annesi ve kız kardeşiyle birlikte 2 Ağustos günü Bad Reinertz’e ulaşmıştı. Konakladıkları pansiyon “Dom Bürgla” adını taşıyordu ve kaplıcanın en iyi oteli sayılıyordu. Konuklarına yalnızca yatacak yer sağlamakla kalmıyor, kahvaltı ve yemek servisi de yapıyordu. Chopin kısa sürede kaplıca yaşamına ayak uydurmuştu. Bol bol şifalı sulardan içiyor, günün büyük bölümünü yürüyüş yaparak ge<span class="epub-type_pagebreak" id="page51" title="51"></span>çiriyordu. Arkadaşı Wilhelm Kolberg’e yazdığı mektupta, herkesin birlikte yaptığı, kaplıca yaşamının günlük ritüellerini kendine has esprili üslubuyla anlatıyordu. Konukları eğlendirmek için gün boyu çalan orkestranın acınacak durumunu özellikle vurgulamaktan kendini alamamıştı. En çok canını sıkan, elinin altında her gün çalışmasına olanak sağlayacak iyi bir piyanonun olmayışıydı. Bu durum onun günlük yaşamından önemli bir boşluk meydana getirmişti.</p>

    <p>Günlük çalışmalarını istediği gibi sürdüremese de kaplıcada kaldığı süre boyunca iki kez halk önünde çalmıştı. Ağustos ayı içindeki bu iki konser Varşova’daki bir gazetede, “hayır konseri” olarak duyurulmuştu. Kaplıcaya gelenlerden birinin ani ölümünün ardından yardıma muhtaç çocukları için Chopin iki konser vermiş ve gelirini onlara bırakmıştı. 19. yüzyılda bazı kaynaklarda, bu konserlerin Chopin’in gizli aşkı saf köylü kızı Libuscha ile ilgili olduğu bilgisi yer almıştır. Bu anlatıya göre, köylü kızı her gün âşık olduğu delikanlıya pınardan su getiriyor ve onunla birlikte dolaşıyordu. Babasının ani ölümü üzerine zor durumda kalan kıza maddi destek sağlamak için Chopin iki konser vermiş ve gelirini Libuscha’ya bırakmıştı. Son derece romantik öğelerle süslü bu öykünün gerçek olmadığı günümüzde kesinlik kazanmıştır.<a class="si-noteref epub-type_noteref" href="#f27" id="ref_f27">27</a></p>

    <p>Eylül ortasında yeniden Varşova’ya dönmüşlerdi. Ailenin gündemindeki en önemli konu Chopin’in eğitimine nasıl devam edeceğiydi. Babası, oğlunun kendini tümüyle müzik eğitimine vermesini çok istemekle birlikte üniversiteye devam etmesini de arzuluyordu. Ancak bu durumda Chopin’in bir yıl daha lisede okuyup “olgunluk sınavını” vermesi gerekiyordu. Çünkü elindeki diplomayla ancak konservatuvara girebiliyordu ve delikanlı bir yıl daha lisede zaman kaybetmek istemiyordu. Sonunda öğretmenlerinin de yardımıyla şöyle bir formül bulundu: Chopin konservatuvara kaydolacak ancak üniversitede müzik ve edebiyatla ilgili bazı derslere devam edecekti. Böylece eğitimi yarım kalmayacak, aynı zamanda genel kültür yönünden kendini geliştirecekti.</p>

    <p>Konservatuvarda ağırlıklı olarak Jozéf Elsner’in kompozisyon derslerine devam ediyordu. Herkes tarafından Varşova’nın en iyi piyanisti olarak kabul edildiği için piyano derslerine girmiyordu. Elsner kompozisyon öğrencilerine üç yıllık bir program uyguluyor, onları teori alanında eksiksiz eğitmeye çaba harcıyordu. Farklı bestecilerin yapıtlarını incelemelerini sağlayarak öğrencilerin her tür müziği tanımalarına yardımcı oluyordu. Chopin’in üniversitede devam ettiği dersler tarih, Polonya edebiyatı ve estetikti. Özellikle ikinci dersin hocası Kazimierz Brodziński delikanlının üzerinde giderek etkili olmaya başlamıştı; Polonya edebiyat çevrelerinde Romantik akımın en ateşli savunucularından biri olarak kabul ediliyordu. 1818 yılında yayımladığı bilimsel çalışması “O klasyczości i romantyczności czyli o duchu poezji polskiej” (Klasisizm ve Romantizm Üzerine ya da Polonya Şiiri Üzerine) <span class="epub-type_pagebreak" id="page52" title="52"></span>başlığını taşıyordu. Bu yapıtında yer alan görüşleri, aynı yıllarda tüm Avrupa’da tartışılan yeni yol arayışlarıyla büyük paralellik gösteriyordu: “Şimdiye dek hayal gücü, duygu, akıl ve nükte, birlikte Apollon’un kutsal mabedine ulaşmaya çalışırdı. Ancak sonradan iki farklı yol olduğunu keşfettik. Birincisi ölçülü, her zaman kabul gören, düzenli, çiçeklerle süslü ana cadde. Bu yolun bozulmaz düzeni kimileri için can sıkıcı olsa da genellikle bu yoldan sapmaya izin verilmiyor. İkinci yol ise daha sapa, hatta bu yolu seçme başlı başına farklı bir yolculuk anlamına geliyor. İnsan dilediğinde yoldan sapıp manzaranın keyfini çıkarabiliyor, hatta dilerse çitlerin üzerinden bile atlayabilir. Deneyimliler ilk yolu tercih ediyor, gençler ise doğal olarak ikinciyi. İlkinden gidenler yolda zaman harcayamıyorlar, çevrelerine yeterince bakamıyorlar ancak daha emniyetli yol alıyorlar, ikinciler ise genellikle tehlikeli yerlerden geçiyorlar.”<a class="si-noteref epub-type_noteref" href="#f28" id="ref_f28">28</a></p>

    <p>Brodziński’nin dersleri genç Chopin’in çok ilgisini çekiyordu, hocası, sanatçının yaratırken duygularının sesine kulak vermesini öğütlüyordu: “İnsan duygularının sel gibi akmasına izin vermeli ancak sonra onun etkisinde kalmadan acımasız bir yargıç edasıyla yaptıklarını gözden geçirip düzeltmeli. (...) Cicero ‘Duyguların kuralın olmalı,’ demiş. Bütün dâhiler böyle yapar.”<a class="si-noteref epub-type_noteref" href="#f29" id="ref_f29">29</a></p>

    <p>19. yüzyılda hızla tüm Avrupa’ya yayılmaya başlayan sanatta ulusal olana yatkınlık Brodziński’nin de çok önem verdiği konulardandı. Ona göre sanatçı öncelikle doğanın sesini dinlemeli, ardından halkının dilini, geçmişini ve beğenilerini kendine rehber edinmeliydi. “Ulusal edebiyat, içinde birtakım eksikler barındırsa bile, yabancı örneklere göre yaratılan edebi yapıtlardan daha iyi ve faydalıdır.”<a class="si-noteref epub-type_noteref" href="#f30" id="ref_f30">30</a></p>

    <p>O yıllarda başta Chopin’in hocası Elsner olmak üzere pek çok Polonyalı besteci yapıtlarında giderek daha fazla yerel motife yer veriyordu. Özellikle halk danslarının zengin ritmik yapısı bestecilerin çok ilgisini çekiyordu. Dans müziği çok eski dönemlerden beri müzik yapıtlarına esin kaynağı olmuş, Barok dönem boyunca besteciler zamanın gözde danslarından oluşan süitler besteleyerek, bunları dans edilmeden tümüyle solo çalgılarla seslendirmişlerdi.</p>

    <p>1800’lerin başından beri Polonya’nın en çok bilinen dansları polonez, mazurka ve krakowiak klasik müzik yapıtları içinde kendilerine daha çok yer buluyordu. Piyano ya da başka bir çalgı için bestelenen küçük solo parçalar kadar, sahne yapıtları içinde de bu dansların gerçek figürleriyle canlandırıldığı bölümlere sıkça rastlanmaya başladı. Chopin beste yapmaya başladığı ilk yıllarda önce polonezlere ilgi duymuştu, konservatuvarda müzik eğitimine başladığında ise ilk mazurkalarını bestelemişti. Franz Liszt, <em>F. Chopin</em> adlı kitabında mazurkanın, Polonyalıların yaşamındaki önemini ve bu dansta kadının rolünü şu sözlerle anlatıyor: “Bu dansın mağrur ama yine de hassas ve alımlı kişiliğini yakalamak ancak orada (Polonya’da) <span class="epub-type_pagebreak" id="page53" title="53"></span>mümkün olacaktır. Mazurkada eş seçimi her zaman kadın tarafından yapılırdı. Seçilen kavalye eşini, bir fatih gururuyla kavrar, onun güzelliğini rakiplerinin hayranlığını kazanmak için sergilemeye çabalardı. Dünyada, Polonya’daki bir balodan daha keyifli, ancak birkaç manzara vardır. Mazurka başladıktan sonra, düzensizce birbiriyle itişip kakışan insanlar kenara çekilir, tüm dikkatler boşlukta ikiz yıldızlar gibi öne fırlayan eşit güzellikteki bir çiftin büyülü dansına yönelirdi. Kavalye meydan okur gibi bir gururla adımlarını hızlandırır, sonra eşini yeniden zevkle seyretmek istermiş gibi bir anlığına bırakır ve ihtiraslı bir istekle onu tekrar kollarının arasına alır ya da ani sevincinin üstesinden gelmiş ve kendinden geçmenin haz dolu baş dönmesine teslim olmuş gibi, hızla kendi etrafında dönerdi.”<a class="si-noteref epub-type_noteref" href="#f31" id="ref_f31">31</a></p>

    <p>Chopin’in bestelediği ilk mazurka örneklerinden, özellikle “Rondeau à la Mazur” (Op. 5) başlıklı olanı ilginçtir. Yapıt, büyük olasılıkla, genç bestecinin yaz tatillerinde yakından tanıma fırsatı bulduğu halk ezgilerinin yapısal özelliklerini barındırıyordu. Fa majör tonunda olmasına rağmen, dizinin içinde bulunan Si bemol sesi, tıpkı Polonya halk ezgilerinde olduğu gibi kimi yerde Si olarak kullanılıyordu. Böylece parça, alışık tonal yapının dışına çıkmış ve dans ritminin de ustaca kullanılmasıyla gerçek bir mazurkaya dönüşmüştü. Chopin yaşamı boyunca yaklaşık altmış mazurka besteleyecek ve her birinde ülkesinin kültüründen farklı bir esintiyi ustaca harmanlayacaktı. Ünlü piyanist İdil Biret bu konuda son derece ilginç bir benzetme yaparak, mazurkaların bir günce gibi Chopin’in tüm yaşamına yayıldığını belirtiyor.<a class="si-noteref epub-type_noteref" href="#f32" id="ref_f32">32</a></p>

    <p>Konservatuvar ve üniversitedeki dersler Chopin’in günlük yaşamını tümüyle dolduruyordu. Hemen her gün kentteki nota basımcılarının dükkânlarına gidiyor ve yeni çıkan yapıtları alıyordu. Polonyalı bestecilerinkiler kadar, Avrupa’nın diğer kentlerinde yazılanlara da büyük ilgi duyuyordu. O yıllarda Varşova’da nota basımı önemli bir ilerleme kaydetmişti. Müzik toplum yaşamının farklı kesimlerinin günlük yaşamına girmeye başladıkça notaya duyulan ilgi artıyordu. Orta halli her ailenin evinde bir piyano olduğu ve aile üyelerinden en az birinin amatör olarak bir çalgı çaldığı düşünüldüğünde bu, çok olağan bir gelişmeydi. Piyano için bestelenen yapıtlar kadar, dönemin tanınmış operalarının piyano için yapılmış düzenlemeleri de ilgi görüyordu. O dönemde kentin en ünlü nota mağazası Chopin’in bir <em>Rondo</em>’sunu da (Opus 1) basan Brzezina idi.</p>

    <p>1827 Şubat ayında Chopin’in kız kardeşi Emilia’nın sağlık durumu giderek kötüleşmeye başladı. Uzun süredir tüberkülozla mücadele eden genç kız önüne geçilemeyen öksürük nöbetlerine yakalanmış, doktorlar her çareye başvurmuş ancak olumlu bir sonuç alamamışlardı. Edebiyata çok düşkün olan Emilia hasta yatağında yazdığı son şiirlerinden birinde içinde bulunduğu durumu ustaca betimlemişti: “Bu <span class="epub-type_pagebreak" id="page54" title="54"></span>nasıl bir yazgıdır ki/İnsanoğlu acı çektiği şeyleri üretmekten acı çekiyor.”<a class="si-noteref epub-type_noteref" href="#f33" id="ref_f33">33</a> 10 Nisan günü kaçınılmaz son gerçekleşti. Aile büyük bir acı içinde çok sevdikleri Emilia’yı toprağa verdi. Mezar taşının üzerine yazılanlar genç kızın büyük umutlarla başladığı yaşamının bu denli erken sonlanmasının yarattığı sarsıntıyı ifade eder gibiydi: “Emilia Chopin henüz yaşamının on dördüncü baharında, olgunlaşmasını beklediğimiz bir çiçekken solup gitti.”<a class="si-noteref epub-type_noteref" href="#f34" id="ref_f34">34</a></p>

    <p>Bu ölüm ailenin mutlu yaşamında büyük bir sarsıntıya neden oldu. Chopin ölümü ve etkilerini ilk kez bu denli yakınında hissetmişti. Yaşantılarına devam edebilmek için anılardan, Emilia ile ortak geçmişlerinden uzaklaşmaları gerekiyordu. Yeni bir eve taşınmak, yeni bir başlangıç için faydalı olabilirdi. Bu nedenle 1827 yazında “Czapki - Krasiński Sarayı” olarak anılan binaya taşındılar. Üniversitenin hemen karşısında yer alan bu yapıda eskiye oranla daha geniş bir mekâna sahiptiler. Ancak buna rağmen Mikołaj Chopin, on beş yıldan fazla bir süredir devam ettirdiği genç öğrencileri barındırdığı pansiyonunu artık sürdürmek istemiyordu. Kısa bir süre sonra Chopin, aynı binanın çatı katında tümüyle kendine ait küçük bir çalışma odasına sahip oldu. Notalarını ve kitaplarını oraya taşıdı; herkesten uzaklaşmak istediğinde buraya sığınabilecekti. Yıl sonuna doğru bir arkadaşına yazdığı mektupta çalışma odasından, “Burası benim için gerçek bir barınak,”<a class="si-noteref epub-type_noteref" href="#f35" id="ref_f35">35</a> diye bahsediyordu.</p>

    <p>Konservatuvardaki ilk yılının sonunda girdiği sınavlar çok başarılı geçmişti. Kompozisyon ve müzik teorisi dallarında en iyi dereceyi elde etmiş, öğretmeni Elsner isminin yanına notundan başka, “özel bir yetenek” ifadesini eklemişti. Sınavlar sonrasında, her zaman olduğu gibi tatil aylarının önemli bir bölümünü Varşova dışında geçirmişti. Konuk olduğu yerlerin içinde “Antonin Av Köşkü” özellikle dikkat çekiciydi. O yıllarda, Silezya bölgesi içindeki bu şato Polonya toprağının dışında kalmıştı. Varşova’nın güneybatısında Poznań yakınlarında yer alan “Antonin”, Prens Antoni Radziwiłł’e aitti. Önemli siyasi görevlerde bulanan Prens Radziwiłł, Chopin’in yeteneğine Varşova’ya yaptığı ziyaretler sırasında tanık olmuştu. Müziğe çok meraklı olan prens, viyolonsel çalıyor, şarkı söylüyor ve bazı küçük beste denemeleri yapıyordu. Chopin’in yolu bu sanat âşığı soyluyla sonraki yıllarda da kesişecekti.</p>

    <p>Sonbahar ayları yeniden okula dönüş anlamına geliyordu. Chopinlerin evi, üniversiteye yakın olmasının da etkisiyle, kısa zamanda sanatçı ve profesörlerin uğrak yeri olmuştu. Genellikle perşembe günleri bir araya gelen isimlerin arasında, pek çoğu ailenin yakın dostu olan isimler bulunuyordu. Lisenin müdürü Linde, Chopin’in öğretmeni Elsner, şair Kajetan Koźmian, Chopin’in vaftiz babası olan ve o günlerin tanınmış iktisatçısı Fryderyk Skarbek, ressam Antoni Brodowski bu <span class="epub-type_pagebreak" id="page55" title="55"></span>toplantıların müdavimleri arasındaydı. Kısa bir süre sonra perşembe toplantılarında Chopin’in yapıtları da seslendirilmeye başlanacaktı.</p>

    <p>Chopin’in bu dönemde bestelediği yapıtlar arasında <em>Mozart’ın Don Giovanni Operasından “Là ci darem la mano” Düeti Üzerine Si bemol majör Çeşitlemeler</em> (Op. 2) ve <em>Do minör Sonat</em> (Op. 4) özellikle dikkat çekicidir. Bestecinin piyano ve orkestra için yazdığı ender yapıtlardan olan çeşitlemeler, başka ustaların temalarını işlerken de kendi müzikal anlayışını ve ifade yöntemlerini nasıl kullanabildiğinin güzel bir örneğidir. Mozart’ın <em>Don Giovanni</em> operasında yer alan Don Giovanni ve Zerlina’nın düeti üzerine oluşturulan yapıtın son çeşitlemesi “Alla Polacca” (Polonya Tarzında) başlığını taşımaktadır ve Chopin’in polonezlerine iyi bir örnektir. Besteci bu bölümde Mozart’ın temasını ritmik yönden büyük bir ustalıkla gerçek bir poloneze dönüştürmüş ve yapıtı kendine mal etmeyi başarmıştır. <em>Çeşitlemeler</em> Chopin’in yakın arkadaşı Tytus Woyciechowski’ye ithaf edilmiştir.<a class="si-noteref epub-type_noteref" href="#f36" id="ref_f36">36</a></p>

    <p>İlk yıllarda genellikle kısa piyano parçaları besteleyen Chopin, konservatuvardaki ikinci öğretim yılının başlarında <em>Do minör Sonat</em>’ı (Op. 4) besteledi. Yapısal anlamda bestecilerin kompozisyon becerilerinin ne denli geliştiğinin bir göstergesi olarak kabul edilen sonatlar, özellikle Haydn, Mozart ve Beethoven’ın piyano için yazdığı örneklerle doruğa ulaşmıştı. Chopin’in bu alandaki ilk çalışması onun artık gerçek bir besteci olduğunun kanıtı sayılabilirdi. Bunu hem kendine hem de öğretmenine ispat etmek istercesine <em>Do minör Sonat</em>, her yönüyle genç Chopin’in önceki bestelerinden farklı bir çizgidedir. İlk bölümün başındaki tema Bach’ın <em>Do minör Envansiyonu</em> (BWV 773) ile büyük bir benzerlik göstermektedir. Böylece müzik eğitiminin ilk yıllarından beri hayran olduğu büyük besteciye bir kez daha gönderme yapmış gibidir.</p>

    <p>1828 bahar aylarında dönemin en tanınmış piyanistleri arasında yer alan Johann Nepomuk Hummel Varşova’ya gelmiş ve bir dizi konser vermişti. Kentin sanat gündeminin tek konusu haline gelen bu konserler Chopin için de çok önemliydi. Hummel verdiği konserlerde orkestra eşliğinde kendi yapıtlarını seslendirmiş, ayrıca solo olarak da çalmıştı. Çağın en ünlü isimleri arasında yer alan bir piyanistin çalışına yakından tanık olmak Chopin’i çok heyecanlandırmıştı. Henüz sekiz yaşındayken Mozart’tan ders almaya başlayan Hummel, daha sonra Haydn ve Beethoven ile tanışmış, onların müziğini yakından tanıma şansını yakalamıştı. 1800’lü yılların başından itibaren giderek değişmeye başlayan piyano tekniğine önemli katkıları olmuş, 1828’te yayımladığı üç ciltlik <em>Ausführliche theoretisch-practische Anweisung zum Piano-Forte-Spiel</em> (Teknik Pratik Kapsamlı Piyano Metodu) başlıklı yapıtı büyük yankı uyandırmıştı. Varşova’da bulunduğu süre boyunca Hummel, Chopin’in piyano çalışını dinlemiş ve duyduklarından çok etkilenmişti. Bu karşılaşmanın müzik eğitimine dört elle sarılan delikanlı için önemli bir destek olduğunu düşünmek yanlış olmaz.</p>

    <p><span class="epub-type_pagebreak" id="page56" title="56"></span>Konservatuvarın yıl sonu sınavlarına Chopin katılmamıştı. Hocası yazdığı raporda, sağlık nedenleri yüzünden tatiline erken başladığını bildirmiş ve ders yılı içinde üstün başarılı olduğunu bir kez daha tekrarlamıştı. Her zaman olduğu gibi yaz ayları Chopin için kent dışına çıkma ve yıl boyu biriken yorgunluktan kurtulma dönemiydi. Bu kez Varşova’nın batısına doğru yola çıkmış ve Mazovya Bölgesi’ndeki küçük Sanniki Köyü’nde okul arkadaşı Konstanty Pruszak’ın malikânesinde yazı geçirmişti. Her zaman olduğu gibi çevreyi gezmiş, bol bol yürüyüş yapmış, halk müziği dinlemiş ve piyano çalışmıştı. Doğayla baş başa olmak ona her zaman çok iyi geliyor, çalışma temposunu artırıyordu.</p>

    <div class="resim-sol html5_figure">
      <img alt="Resim18" src="../Images/img18.jpg" />

      <div class="resim-alti html5_figcaption">
        Karykatura otyłego mężczyzny (Obez Bir Adamın<br />
        Karikatürü), Chopin’in çizimi (1839).
      </div>
    </div>

    <p>Eylül ayında Varşova’ya döndüğünde Paris’ten gelen bir mektupla karşılaştı. Mektupta, kısa bir süre önce yayın hayatına başlayan <em>La Revue Musicale</em> adlı müzik dergisinde Varşova’nın konser yaşamı hakkında aylık yazılar yazması isteniyordu. François Joseph Fétis tarafından yayımlanmakta olan dergi için Chopin’in adını Paris’te yaşayan Polonyalı bir piyanist önermişti. Delikanlı bu teklife çok sevinmiş ancak kendini istenen görev için yeterli olgunlukta görmemişti. Operanın yöneticisi Karol Kurpiński bunu çok daha iyi yapabilirdi. Chopin o güne dek yalnızca Varşova Operası’nı izlediğini, daha iyi ya da daha kötü bir opera temsiliyle karşılaşmadığı için yeteri kadar bilgi sahibi olmadığını düşünmüş ve dergi için yazı yazmaktan vazgeçmişti.</p>

    <p>Kısa bir süre sonra karşısına çıkan bir fırsat, delikanlının Avrupa’nın en önemli müzik merkezlerinden birine, Berlin’e gitmesini sağlayacaktı. Babasının yakın arkadaşı Zooloji Profesörü Feliks Jarocki, Alexander von Humboldt’un Berlin’de düzenlediği uluslararası bir konferansa davet edilmişti. Jarocki, çocukluğundan beri tanıdığı Chopin’in tüm masraflarını üstlenerek onu bu geziye davet etmiş, delikanlının yaşamında ilk kez Varşova’dan daha büyük bir kenti tanımasını sağlamıştı.</p>

    <p>Berlin’deki ilk günler Chopin tüm akademik toplantılara katılmış, can sıkıntısından konuşmacıların karikatürlerini çizmiş ve onlar hakkındaki gözlemlerini ailesine yazmıştı. Özellikle sarayda görevli bir uşak zannettiği kişinin ünlü bilgin Alexander von Humboldt çıkmasına çok şaşırmıştı. Yemekte yanında oturan Hamburglu Botanik Profesörü Bay Lehmann da çok ilgisini çekmişti: “Onu kocaman parmakları nedeniyle çok kıskandım. Ben ekmeği iki elimle zar zor koparmaya uğraşırken o <span class="epub-type_pagebreak" id="page57" title="57"></span>küçücük bir dokunuşla bunu başarabiliyordu,”<a class="si-noteref epub-type_noteref" href="#f37" id="ref_f37">37</a> diye yazmıştı.</p>

    <p>Günler geçiyor, Chopin her gün yeni bir akademik toplantıya katılıyor ve bir türlü Berlin’in müzik yaşamını tanıma şansını yakalayamıyordu. Sonunda Profesör Jarocki’ye durumu açıkladı ve kentin sanat ortamını tanımak için kollarını sıvadı. Operada izlediği temsiller hayal kırıklığı yaratmıştı. Varşova’da izlediği Weber’in <em>Der</em> <em>Freischütz</em> operasını burada seyretmeden önce çok heyecanlıydı. Önceden bildiği için kolaylıkla karşılaştırma yapacağını düşünüyordu; ancak gördükleri beklentisinin çok gerisindeydi. Bir konserde dinlediği Händel’in <em>Ode for St. Cecilia’s Day</em> (St. Cecilia Günü İçin Övgü Müziği) başlıklı vokal yapıtı için “Tam kafamda canlandırdığım büyük yapıt tanımına uyuyor,”<a class="si-noteref epub-type_noteref" href="#f38" id="ref_f38">38</a> ifadesini kullanmıştı.</p>

    <p>Vakit buldukça nota mağazalarına gidiyor, yeni çıkan yapıtları alıyordu. Varşova’da sıkça yaptığı gibi burada da piyano imal eden atölyeleri aramış ve yaptıkları çalgıları denemek istemişti ancak bu kez şansı yaver gitmemiş, Berlinli yapımcılar hiç tanımadıkları bu Polonyalı yabancının isteğini geri çevirmişlerdi. Müzik çevreleriyle tanışmak için de ona yol gösterecek kimse yoktu. Adlarını duyduğu ünlü isimler Gasparo Spontini ve Carl Friedrich Zelter ile bir konserde karşılaşmış ancak yanlarına gidip konuşmaya çekinmişti. Kendinden bir yaş büyük olan Felix Mendelssohn ile de aynı şey olmuş, bir türlü yanına yaklaşamamıştı. İki bestecinin yolu Paris yıllarında yeniden kesişecekti.</p>

    <p>Chopin ve Profesör Jarocki dönüş yolunda Poznań’da konaklamışlar, Prens Antoni Radziwiłł’in sarayına konuk olmuşlardı. Chopin, yeniden ilgi odağı olmanın keyfini çıkarmış, davete katılanlara uzun bir konser vermişti. Haydn, Beethoven ve Hummel’in yapıtlarını seslendirmiş, salonda bulunanlardan biriyle dört el piyano çalmış, ayrıca prensin viyolonseline eşlik etmişti. Konserin sonunda, her zaman olduğu gibi, kendi yapıtları ve o anda aklına gelen temalar üzerine yaptığı doğaçlamalar vardı. Büyük olasılıkla bu akşamın anısına, birkaç ay sonra besteleyeceği <em>Sol minör Piyanolu Üçlü</em>’yü (Op. 8), Prens Radziwiłł’e ithaf edecekti.</p>

    <p>Ekim başında döndüğü Varşova’da konservatuvarın üçüncü yılına başlamıştı. Ders programına göre vokal ve orkestra eşlikli yapıtlar bestelemesi gerekiyordu; ayrıca oda müziği yapıtlarına da eğilmeliydi. Bu programın sonucu olarak Chopin sonbahar aylarında piyano ve orkestra için iki yapıtın yanı sıra <em>Sol minör Piyanolu Üçlü</em>’yü (Op. 8) besteledi. Özellikle piyano ve orkestra için yazdığı parçalarda ülkesinin ezgilerini kullanmaya özen göstermişti. Dönemin moda alışkanlığını delikanlı da yakından takip ediyor, halk şarkılarını ya da danslarını yapıtlarına çıkış noktası olarak seçiyordu. Kuşkusuz bunda Polonyalı sanatçılar arasında giderek artan milliyetçi duyguların etkisi olduğu kadar, tüm Avrupa’nın ilgisini çekmeye başlayan Polonya danslarının da etkisi vardı.</p>

    <div class="resim-sol html5_figure">
      <img alt="Resim19" src="../Images/img19.jpg" />

      <div class="resim-alti html5_figcaption">
        Konstancja Gładkowska.<br />
        Sanatçısı bilinmiyor (19. yüzyılın ilk yarısı).<br />
        Narodowy Instytut Fryderyka Chopina Koleksiyonu.
      </div>
    </div>

    <p><span class="epub-type_pagebreak" id="page58" title="58"></span>Piyano ve orkestra için bestelediği yapıtların ilki <em>Krakowiak - Grand Rondeau de Concert</em> (Op. 14) (Krakowiak – Büyük Konser Rondosu) başlığını taşıyordu. O yıllarda gerek Polonya’da gerekse Paris salonlarında Kraków bölgesinin bir dansı olan “krakowiak” çok modaydı. Chopin o yaşlarda henüz Kraków ve çevresini ziyaret etmemiş olsa da Varşova’da bu ezgileri bol bol dinleme şansı vardı. Çünkü dönemin pek çok bestecisi bu ezgileri yapıtlarında kullanıyor, balolarda mutlaka bu dansa yer veriliyordu.</p>

    <p>İkinci yapıt <em>Grande Fantasie sur des airs polonais</em> (Op. 13) (Polonya Ezgileri Üzerine Büyük Fantezi) başlığını taşıyordu. Önceki çalışmada olduğu gibi çeşitli halk ezgilerinden derlenmiş temalar piyano ve orkestra için, solistin teknik becerilerini olabildiğince sergilemesine olanak sağlayacak şekilde işlenmişti. Chopin bu yapıtını bestelerken, büyük olasılıkla sonraki yıllarda vereceği konserlerde halk önünde seslendirebilmeyi düşünüyordu.</p>

    <p>1828 yılının sonuna yaklaşıldığı günlerde Chopin, hemen her gece kentin farklı bir salonunda çalıyordu. Bu yoğun tempodan dolayı beste yapmaya biraz ara vermek zorunda kalmıştı. Aynı zamanda amatör tiyatro topluluklarının oyunlarında küçük roller de alıyordu. Yakın arkadaşı Tytus Woyciechowski’ye yazdığı bir mektupta o günlerdeki yorgunluğunu alaycı bir dille şöyle anlatıyordu: “İnsanın gözünden uyku akarken, doğaçlama çalması istendiğinde nasıl keyifli olduğunu sen çok iyi bilirsin!”<a class="si-noteref epub-type_noteref" href="#f39" id="ref_f39">39</a></p>

    <div class="resim-sag html5_figure">
      <img alt="Resim20" src="../Images/img20.jpg" />

      <div class="resim-alti html5_figcaption">
        Niccolò Paganini, Eugène Delacroix’nın portresi.
      </div>
    </div>

    <p>1829 Nisan’ında Mikołaj Chopin, oğlunun Almanya, İtalya ve Fransa’ya gitmesi için resmî makamlara başvuruda bulundu. Sanatın, özellikle de müziğin Polonya’dan daha gelişmiş olduğu bu ülkelere yapacağı bir gezinin oğlunun bilgisini artıracağına inanıyor ve bu denli büyük bir yolcuğun maddi yönünü karşılayabilmek için devletin yardımcı olmasını istiyordu. İlk görüşmeler olumlu geçse de, sonuç Chopin Ailesi’nin istediği yönde olmadı ve delikanlının burs isteği reddedildi.</p>

    <p>21 Nisan 1829 günü konservatuvarın şan bölümü öğrencilerinin verdiği bir kon<span class="epub-type_pagebreak" id="page59" title="59"></span>seri izleyenlerin arasında Chopin de vardı. Konserde Händel, Haydn ve Cherubini’nin orkestra eşlikli vokal yapıtları seslendiriliyordu. O yıl benzer yapıda ödevler hazırladığı için Chopin konseri can kulağıyla dinliyordu. Ancak bir süre sonra gözünü sahnedeki şarkıcılardan birinden alamaz olmuştu. Konservatuvarın en yetenekli öğrencileri arasında kabul edilen Konstancja Gładkowska’ya ilk görüşte âşık olmuştu. Kuşkusuz bu hayranlıkta, genç kızın olağanüstü güzellikteki sesinin önemli bir rolü vardı. Sonraki aylar boyunca okulda ya da konserlerde Konstancja Gładkowska ile defalarca karşılaşacak ancak onunla konuşup duygularını açıklayacak cesareti bir türlü kendinde bulamayacaktı. Bu karşılaşmayı izleyen dönemde aklı tümüyle genç kızdaydı; bestelediği yapıtlarda ona olan aşkını dile getiriyordu. Hayran olunan sevgiliye uzaktan duyulan aşk, sonraki kuşakların Chopin’e yakıştıracakları “Romantik Dönem Sanatçısı” yaftasıyla tümüyle örtüşüyordu.</p>

    <p>1829 Mayıs’ında tüm Varşova’nın en önemli gündemi yeni kralın taç giyme törenleriydi. Rus Çarı I. Nikolay, dört yıl önce ölen ağabeyinin 1815 yılında yaptığı gibi, Polonya Kralı olarak taç giyecekti. Tümüyle sembolik bir anlamı olmakla birlikte, başlangıçta bu uygulama Polonyalılar için uzun vadede özgürlüklerine gidecek yolun ilk adımı olarak görülmüştü. Ancak Polonya Ulusal Meclisi’nin sembolik olarak bile yıllarca toplantıya çağrılmaması, basın ve üniversiteler üzerindeki baskıların günden güne artması 1820’lerin başında bazı gizli derneklerin kurulmasına neden olmuş, zaman içinde bunların önderleri tutuklanmış ve çeşitli cezalara çarptırılmıştı. Yine de Polonya halkı yeni kralın, ağabeyinden daha hoşgörülü olacağını düşünmek istiyor ve taç giyme törenlerine hazırlanıyordu. Yanıldıklarını anlamak için ne yazık ki uzun bir süre gerekmeyecekti.</p>

    <p>Tarih boyunca tüm taç giyme törenlerinde olduğu gibi, bu kez de sanatçılara, özellikle de müzisyenlere önemli görevler düşüyordu. Kentin iki önemli bestecisi, Chopin’in hocası Józef Elsner ve opera yöneticisi Karol Kurpiński törenler için yeni yapıtlar bestelemiş, ülkenin dört bir yanından soylular Varşova’ya akın etmişti. Gelenlerin arasında Prens Antoni Radziwiłł de vardı. Chopin ve ailesiyle buluşmuş, yeteneğine hayran olduğu delikanlıyı bir kez daha dinleme şansı bulmuştu.</p>

    <p><span class="epub-type_pagebreak" id="page60" title="60"></span>Taç giyme töreninin müzikal yönden zirvesi kuşkusuz dönemin ünlü kemancısı Niccolò Paganini’nin Varşova’da verdiği konserlerdi. Müzik tarihinin en ünlü kemancısı olarak kabul edilen Paganini, 19. yüzyılın ilk yarısında müziği meslek olarak seçme aşamasında olan isimleri derinden etkilemişti. Başta Liszt ve Schumann olmak üzere pek çok sanatçı Paganini’nin olağanüstü keman çalışından çok etkilenmiş ve bunu kendi çalgılarına uygulamanın yollarını aramışlardı. Önceleri doğduğu topraklarda ünlenen ve çeşitli orkestralarda çalan sanatçı, 1810’lu yılların başında, otuz yaşına geldiğinde yalnızca solo konserler vermeye başlamış, özellikle Milano’daki konserinin ardından ünü İtalya sınırlarını aşmıştı. 1828’de Avrupa kentlerini dolaşmaya başlamış ve her konser verdiği kentte adı etrafında dolaşan efsanelere bir yenisi eklenir olmuştu. Özellikle Viyana’daki konser sonrası, kenti tam anlamıyla fethetmiş, herkes onun gibi giyinmeye, lokantalar onun adıyla yemekler hazırlamaya başlamıştı.</p>

    <p>Paganini’nin keman çalışını dinleyenler o güne dek alışık olduklarının çok dışında bir teknik beceriyle karşılaşıyor ve çalgıdan çıkan seslere inanmakta güçlük çekiyorlardı. Kimi kez içine şeytanın girdiği iddia ediliyor, hatta Goethe’nin <em>Faust</em>’undaki Mephistopheles’in keman çalışının böyle olacağı yazılıyordu. Goethe ise 1832 yılında Johann Peter Eckermann ile konuşmasında, doğaüstü güçlerden söz açılınca yaptığı tanımlamanın ardından konuyu Mephistopheles’e ve Paganini’ye getirerek şunları söylemişti: “Doğaüstü güçler akıl ve zekâ ile çözümlenemeyen şeylerdir. (...) Mephistopheles tümüyle olumsuz bir varlık; oysa olağanüstülük tümüyle olumlu eylemler gücünde ifadesini bulur. Sanatçılar arasından, daha çok müzik adamları arasından çıkar, ressamların sayısı daha azdır. Paganini’de bu özellik üst düzeyde vardır, bu sayede bu kadar büyük başarılara imzasını atmıştır.”<a class="si-noteref epub-type_noteref" href="#f40" id="ref_f40">40</a></p>

    <p>Paganini’nin keman çalışı tümüyle teknik beceri üzerine kuruluydu. Çalgısı için bestelediği yapıtların müzikal yönü çoğunlukla dönemin usta bestecilerinin düzeyine ulaşamıyordu ancak yine de müzik tarihinde ilk kez bir solist çalgısıyla bu denli uyuşmuş ve onu adeta vücudunun bir organı haline sokmuştu. 1800’lü yıllar onun açtığı yoldan ilerleyen örnekler sayesinde solistlerin altın çağı olacaktı.</p>

    <p>21 Mayıs 1829 günü Paganini Varşova’ya ulaştı. İlk konserini iki gün sonra, taç giyme töreninin akşamında verdi. Kent halkı uzun zamandır hakkında bunca övgü duyduğu sanatçının keman çalışına yakından tanık oluyordu. Paganini yaklaşık bir ay kaldığı Varşova’da on konser vermiş, müzik çevreleri onun yeteneği konusunda iki cepheye ayrılmıştı. Üstelik bu kez, diğer Avrupa kentlerinden farklı olarak Varşova’da aynı tarihlerde konserler veren bir başka ünlü kemancı daha vardı: Karol Lipiński.</p>

    <p>Polonyalı kemancı Karol Lipiński, Paganini’den daha gençti. Ülkesinde başladığı solistlik kariyerini İtalya’da sürdürmüş, burada bulunduğu dönemde ünlü <span class="epub-type_pagebreak" id="page61" title="61"></span>kemancıyla yakın dost olmuştu. İtalyan müzik çevreleri iki kemancının hangisinin daha iyi çaldığı konusunda görüş birliğine varamamış, her ikisinin de kusursuz bir tekniğe sahip olduğunu belirtmişlerdi. Ancak aradan geçen süre boyunca Paganini’nin adı etrafında gerçek bir efsane oluşurken Lipiński yalnızca yetenekli bir solist olarak anılmaya başlamıştı. İtalyan kemancının Varşova’da konser verecek olması Lipiński’yi harekete geçirmiş, kendi ülkesinde, bir anlamda meydanı tümüyle Paganini’ye bırakmaya niyetli olmadığını göstermek istemişti.</p>

    <p>Varşovalıların konserlere ilgisi, bu yarışı kimin kazanacağının ilk göstergesi gibiydi. Paganini çaldığı zamanlar salon ağzına kadar doluyor, sıra Lipiński’ye geldiğinde aynı heyecan olmuyordu. Gazetelerde çıkan eleştiriler bir Polonyalı olarak Lipiński’ye haksızlık etmemeye çalışmakla birlikte, Paganini’nin çalışındaki sıra dışılığı da vurgulamaktan geri kalmıyordu. Aslında yazarların bazıları, İtalyan kemancının tüm etkileme gücünün kemandan o güne dek duyulmayan sesler çıkarmasında olduğunu, son derece yerinde bir değerlendirmeyle saptamıştı. Haziran ayında <em>Powszechny Dziennik Krajowy</em> adlı gazetede Lach Szyrma imzasıyla, “Paganini ve Lipiński’nin Çalışlarının Özellikleri Hakkında” başlığıyla çıkan yazıda şu satırlar yer alıyordu: “Paganini kemanın gerçek güzelliklerini aramak zahmetine katlanmıyor, o çalgısından bir gitarın, bir düdüğün ya da kuşların sesini çıkarmanın peşine düşüyor; keman çalışında ve bestelerinde tuhaf bir karakter var. (...) Çalışında tıpkı Byron’un şiirlerindeki ruh var. Çıkardığı sesler ilahi değil, meleklerin sesini yansıtmıyor, acı dolu, karanlık ve öte dünyadan gelirmiş gibi. Yavaş bölümlerde notaları hiçbir zaman oldukları gibi yalın şeklinde çalmıyor. Olabildiğince birbirinden ayırıyor, sık sık ‘tremolo’ ve ‘flageolet’<a class="si-noteref epub-type_noteref" href="#f41" id="ref_f41">41</a> çalışa başvuruyor. (...) Buna karşılık Lipiński tam karşı cephede yer alıyor. Yeni akımın bu önemli temsilcisi sanatın kurallarına sıkı sıkıya bağlı, izlediği yol tümüyle iyi beğeninin çizgisi, tüm gayretiyle estetik değerlere bağlı kalmaya çalışıyor, gerekmedikçe akrobatik gösterilerden uzak duruyor. Eğer Paganini’nin fantastik yorumunu romantik olarak adlandıracaksak, Lipiński kelimenin tam anlamıyla gerçek bir klasik.”<a class="si-noteref epub-type_noteref" href="#f42" id="ref_f42">42</a></p>

    <p>Diğer gazetelerde birbirinden oldukça farklı yorumlar çıkmıştı. Kimi Paganini’nin, kimi Lipiński’nin tarafını tutuyor, bazen işi fanatizm boyutlarına taşıyorlardı. Chopin konserlerin büyük bölümünü izlemiş, büyük olasılıkla gazetelerde çıkan eleştirileri de okumuştu. İtalyan kemancının olağanüstü tekniğini görmezden gelemezdi. Sanatçının son konserinde seslendirdiği bir temadan yola çıkarak kısa bir parça besteledi. Chopin’in ölümünden sonra <em>La majör Çeşitlemeler</em> – “Souvenir de Paganini” başlığıyla yayımlanan yapıtın en önemli özelliği, genç bestecinin o dönem diğer yapıtlarında olmadığı kadar monoton armonik yapısıydı. Aslında bu, Chopin’in Paganini’nin bestelerinin gerçek yüzünü son derece iyi anladığının bir <span class="epub-type_pagebreak" id="page62" title="62"></span>kanıtıydı. Müzik tarihçileri, Paganini’yi dinlemenin delikanlı üzerindeki gerçek etkisinin, bir süre sonra besteleyeceği piyano etütlerinde kendini gösterdiğini düşünüyor. Ancak Chopin için herhangi bir çalgı için yazılan alıştırma parçalarının temelinde mutlaka teknik cambazlığın bulunması gerekmiyordu, bu yapıtlar aynı zamanda duygu dolu da olabilirdi. Paganini’nin Varşova ziyaretini izleyen aylarda bestelemeye başladığı <em>Etütler</em>’ini (Op. 10) birkaç yıl içinde tamamlayacak ve 1832’de yayımlayacaktı.</p>

    <p>1829 Temmuz’unda Chopin üç yıllık konservatuvar eğitimini tamamladı. Öğretmeni onun hakkında yazdığı raporda “Szopen Friderik – Özel yetenek, bir müzik dehası” ifadesini kullanmıştı.<a class="si-noteref epub-type_noteref" href="#f43" id="ref_f43">43</a> Bu belgede, bestecinin soyadının Lehçe’ye uyarlanmış şekliyle kullanılması özellikle dikkat çekicidir. Elsner büyük olasılıkla, raporunun resmî makamlarca okunacağını göz önünde bulundurarak, böylesine yetenekli bir gencin Fransızca bir soyadıyla anılmasının doğru olmayacağını düşünerek bu “Polonyalılaştırma” eylemine girişmişti.</p>

    <p>Chopin böylece eğitim dönemini geride bırakmış ve meslek yaşamına adım atmıştı, henüz on dokuz yaşındaydı. Bahar aylarında başvurduğu burstan olumlu bir yanıt alamadığı için yurtdışında uzun süreli bir eğitim olanağı yoktu. Ancak ailesi, maddi kaynaklarını zorlayarak onu birkaç haftalığına Viyana’ya göndermeye karar verdi. Delikanlı yıllardır bu kenti görmeyi çok arzuluyordu. Yalnız başına böylesi uzun bir yolculuğa çıkması ailesi tarafından doğru bulunmadığı için, Chopin Viyana’ya giden bir tanıdık aileye emanet edilmişti. Üniversitede Hukuk Profesörü olan Romuald Hube ve akrabalarıyla birlikte temmuz ayı ortalarında Varşova’dan ayrıldılar. İlk durakları Kraków oldu; yaklaşık bir hafta kaldıkları bu kent ve çevresindeki yerlere yaptıkları geziler Chopin’i çok etkilemişti. 14. yüzyılda bir süre Polonya’nın başkenti olan Kraków’da Avrupa’nın en eski üniversitelerinden biri bulunuyordu ve kentin her köşesi bu köklü tarihin izleriyle doluydu. Chopin eve yazdığı mektuplarda Kraków’dan çok etkilendiğini ve kentin her tarafını gezmekten ailesini düşünecek zamanı kalmadığını bildiriyordu.</p>

    <p>Kraków yakınlarındaki Wieliczka’daki tuz yatakları, ilginç kaya oluşumlarının görüldüğü Ojców, Chopin ve beraberindekilerin ziyaret ettikleri diğer yerlerdi. Özellikle Ojców’a giderken yaşadıkları maceralı yolculuk herkesin sırılsıklam olmasına neden olmuştu. Nehir yatağına saplanan arabadan inerek saatlerce yürümek zorunda kalmışlar, ardından ulaştıkları kulübede ısınabilmek için her yolu denemişlerdi. Yine de Chopin bütün bunları ailesine anlatırken maceranın tam anlamıyla tadını çıkardığını gösteren keyifli bir dil kullanmış, yaşadıklarından tümüyle hoşnut kalmıştı.</p>

    <p>31 Temmuz günü Viyana’ya ulaştılar. Chopin ilk izlenim olarak, “Viyana hoşuma gitti, burada epey Polonyalı var,”<a class="si-noteref epub-type_noteref" href="#f44" id="ref_f44">44</a> diye yazmıştı. Varşova’da bir süre birlikte <span class="epub-type_pagebreak" id="page63" title="63"></span>piyano çalıştığı Wilhelm Würfel o tarihlerde Saray Operası’nın şefleri arasındaydı. Ayrıca öğretmeni Elsner kentteki nüfuzlu Polonyalıların bazılarına ve nota basımcısı Haslinger’e tavsiye mektubu göndermişti. Chopin, Berlin’dekinin aksine bu kez daha girişken olmaya ve kendini bu müzik dolu kentte tanıtmaya kararlıydı.</p>

    <p>Chopin nota basımcısı Haslinger’e <em>Don Giovanni Çeşitlemeleri</em>’nin notalarını aylar önce göndermiş ve yayımlanması konusunda fikrini sormuştu. Ancak Viyanalı ünlü yayımcı için adı hiç duyulmamış Polonyalı bir gencin notalarını basmak kârlı bir alışveriş değildi; bu nedenle delikanlının mektubunu yanıtsız bırakmıştı. Bu kez durum farklıydı, Tobias Haslinger karşısında duran gencin az sonra piyano başına geçince çıkardığı seslere inanamadı. Duydukları sıra dışı şeylerdi. Yine de tedbiri elden bırakmamak ve kendi kazancını tümüyle garanti almak için şöyle bir öneride bulundu: Eğer Chopin Viyana’da bulunduğu süre içinde bu yapıtı halk önünde seslendirirse bu çeşitlemeleri basacaktı, ancak doğal olarak ona bir ücret ödemeyecekti. Delikanlı için bir yapıtının Viyana’da Haslinger’de basılmış olması alacağı paradan daha önemliydi. Deneyimli yayımcı, Chopin’in çalışını duyan herkesin onun yapıtını alacağına yürekten inanıyordu ancak mesleğinin tüm sırlarını şimdilik bu yeniyetme Polonyalıya söylemesi gerekmezdi.</p>

    <p>Sıra konserin organizasyonuna gelmişti. Bu kez devreye Würfel girdi. Operadaki pozisyonu nedeniyle, eski öğrencisinin yardımına koştu. Yine para almamak koşuluyla 11 Ağustos tarihinde orkestra eşliğinde özel bir konser düzenlendi. Saray Operası’nın temsillerini verdiği Kärtnertortheater’ın sahnesi bu yetenekli gence açılmış, olayların böylesine hızlı gelişimi Chopin’i de heyecanlandırmıştı. Bu halk önünde ilk ciddi konseri olacaktı. Varşova’da çoğunlukla salonlarda ve özel dinletilerde çalmıştı. Müziğin yüzyıllardır böylesine önemli olduğu bir kentte, Viyana’da, seyirci karşısına çıkmak kolay değildi. Eve yazdığı mektuplarda onları da heyecanlandırmamaya çalışıyor, sakin olmalarını öğütlüyordu. Gerçi, yayımcı Haslinger’in yanında tanıştığı gazeteci Blahetka ve bu kentte karşılaştığı pek çok kişi yeteneği karşısında hayretini gizlemiyor ve onu yüreklendiriyordu. Konserinden üç gün önce, 8 Ağustos 1829 günü eve yazdığı mektupta şu satırlar yer alıyordu: “İyiyim ve keyfim yerinde. Nedenini tam olarak anlayamamakla birlikte Almanlar bana hayret ediyorlar, ben de onların bana hayret etmelerine hayret ediyorum. (...) Üç opera seyrettim, <em>La dame blanche</em>, <em>La Cenerentola</em> ve <em>Il Crociato in Egitto</em><a class="si-noteref epub-type_noteref" href="#f45" id="ref_f45">45</a>. Orkestra ve koro kusursuz. (...) Blahetka büyük bir sansasyon yaratacağımı söylüyor, birinci sınıf bir solist olarak, Moscheles, Herz ve Kalkbrenner<a class="si-noteref epub-type_noteref" href="#f46" id="ref_f46">46</a> ayarında olmalıyım. (...) Tanrı’nın yardım edeceğini umuyorum, meraklanmayın.”<a class="si-noteref epub-type_noteref" href="#f47" id="ref_f47">47</a></p>

    <p>Konser öncesi yapılan provalarda orkestra üyeleri arasında bazı tartışmalar ya<span class="epub-type_pagebreak" id="page64" title="64"></span>şanmıştı. Chopin’in el yazısının iyi okunmadığını öne süren müzisyenler nedeniyle programda değişiklik yapıldı. <em>Krakowiak – Grand Rondeau de Concert</em> (Op. 14) çıkartıldı ve onun yerine Chopin’in doğaçlama çalmasına karar verildi. Opera orkestrası üyelerinin, henüz on dokuz yaşında, hiç tanımadıkları ve yabancı bir delikanlının yapıtlarını itiraz etmeden çalmalarını beklemek zaten olağan değildi. Konser öncesi yaşanan bazı aksiliklere rağmen sonuç mükemmeldi. Salonu dolduran az sayıda dinleyici duydukları karşısında adeta büyülenmişti. Chopin, 12 Ağustos tarihli mektubunda bu büyük başarıyı ailesine şöyle aktarıyordu:</p>

    <p>“Dün, salı akşamı saat 7’de, Saray Tiyatrosu sahnesinde kendimi dünyaya tanıttım. Bu tip konserler burada ‘Müzikal Akademi’ olarak adlandırılıyor. Konser için bir ücret talep etmediğim için Kont Gallenberg<a class="si-noteref epub-type_noteref" href="#f48" id="ref_f48">48</a> bu dinletiyi kısa sürede organize edebildi. Program şu yapıtlardan oluşuyordu: Beethoven’ın bir uvertürü, çeşitlemelerim, Bayan Weltheim’ın söylediği aryalar, rondom, tekrar aryalar ve kapanışta kısa bir bale.<a class="si-noteref epub-type_noteref" href="#f49" id="ref_f49">49</a> Prova sırasında orkestra öyle kötü eşlik etti ki, Rondo’yu doğaçlama çalacağım bir parça ile değiştirmeye karar verdim. Sahneye çıktığımda salondan ‘bravo’ sesleri yükseldi. Her çeşitlemenin ardından kopan alkışlardan orkestrayı duymakta zorlandım. Yapıtın sonunda dinmek bilmeyen alkışlar karşısında iki kez daha sahneye çıkıp selam vermek zorunda kaldım. Doğaçlama çaldığım parçayı çok da iyi çalmamama rağmen daha büyük alkış aldım. Önce <em>La dame blanche</em> operasından bir tema üzerine doğaçlama çaldım, ardından bana önceden söylediği üzere bir Polonya ezgisini, ‘Hopfen’i<a class="si-noteref epub-type_noteref" href="#f50" id="ref_f50">50</a> seçtim. Seyirci bu tarz parçalara hiç alışık olmadığı için salon bir anda elektriklendi. Arkadaşlarım ve meslektaşlarım yorumları daha iyi duyabilmek için salonun değişik yerlerine dağılmışlardı. Hepsi yalnızca övgü sözcükleri duyduklarına yemin ediyor. Kulaklarına gelen en büyük eleştiri bir hanımın ‘Ne yazık! Delikanlı çok narin çalıyor,’ şeklindeki ifadesi. Yoksa duydukları hep övgü dolu yargılar. Bir kez bile alkışları arkadaşlarım başlatmamış. Gazeteciler de genel olarak beğendiler. Belki içlerinden bazıları eleştirecek şeyler bulurlar ama bu genel beğeniyi biraz gölgelemek için hep yapılan bir şey. Genel kanı biraz hafif ya da daha çok narin çaldığım yönünde. Çünkü burada insanların piyanoyu parçalamaları olağan karşılanıyor. Büyük ihtimalle bu eleştiri gazetede de yer alacak. (...) Ancak bunun önemi yok. Her zaman bir konuda bir ‘ama’ çıkacaktır. Benim için kuvvetli çalıyor denmesindense böyle bir eleştiriyi tercih ederim. (...) Bugün düne oranla kendimi dört yıl daha deneyimli ve akıllı hissediyorum.”<a class="si-noteref epub-type_noteref" href="#f51" id="ref_f51">51</a></p>

    <p><span class="epub-type_pagebreak" id="page65" title="65"></span>Chopin için yaşamının sonuna dek “yeterince kuvvetli çalmıyor”, “çok narin çalıyor” ya da “çaldıkları salondan duyulmuyor” şeklinde eleştiriler yapılmaya devam edecekti. Ama o, mektubunda belirttiği gibi bunu bir eleştiri olarak görmüyordu. Piyanodan çıkan seslerin her zaman bu çalgıya ait tınılar olarak kalmasına özen gösterecek, asla kaba ve aşırıya kaçan bir yorumu benimsemeyecekti; bu, belki de onun çalışının en belirgin özelliğiydi.</p>

    <p>Chopin Viyana’da kaldığı süre içinde kentin önemli müzik simalarıyla tanışma fırsatı da bulmuştu. Beethoven ve Schubert’in artık yaşamıyor olmaları onun adına bir şanssızlıktı. Ancak yine de Beethoven’ın en yakınında olan isimlerden kemancı Ignáz Schuppanzigh ve bestecinin koruyucularından kont Moritz Lichnowski ile tanışmıştı. Orkestra şefi Ignáz Seyfried’in Mozart’ın öğrencilerinden olduğunu öğrenmesi delikanlıyı çok heyecanlandırmıştı. Yıllar önce bir yapıtını çaldığı Çek besteci Adalbert Gyrowetz ve ünlü piyanist Carl Czerny ile tanışması onun adına gezinin olumlu yanıydı; Czerny ile dört el piyano çalmışlardı. Ayrıca kentteki piyano yapımcısı Conrad Graff ve Johann Andreas Streicher ile de tanışmıştı.</p>

    <p>İlk konserin etkisi hemen kendini göstermiş, 18 Ağustos günü yeni bir konser düzenlenmişti; bu kez de bir ücret ödenmiyordu. Orkestra aradan geçen sürede yumuşamış, bazı bölümleri yeniden kopya edilen <em>Krakowiak</em> ikinci konserde çalınmıştı. Konserin sonunda <em>Don Giovanni Çeşitlemeleri</em> seslendirilmiş ve salonu dolduranlar bir kez daha delikanlıyı coşkuyla alkışlamıştı. Eve yazdığı mektupta Chopin bu konseri şöyle anlatıyordu: “Rondom (Krakowiak) ile müzisyenlerin hepsini kendime hayran bıraktım. Orkestra şefi Lachner’den piyano akortçusuna dek herkes yapıtımdaki güzelliklere övgüler yağdırdı. Salonda duran Gyrowetz heyecanla bağırıp alkışlıyordu.”<a class="si-noteref epub-type_noteref" href="#f52" id="ref_f52">52</a></p>

    <p>İkinci konserin ardından Prag’a doğru yolu çıktılar. Varşova’dan gelen gruptan Romuald Hube İtalya’ya gideceği için onlara katılmamıştı. Viyana’dan ayrılırken hemen herkes Chopin’in en kısa sürede yeniden kente dönmesini salık veriyordu. Delikanlı da ilk fırsatta gelmeyi ve daha uzun kalmayı arzuluyordu. Viyanalıların en çok merak ettikleri, Varşova gibi bir kentte, piyano çalmayı nasıl böylesine kusursuz öğrendiğiydi. Chopin’in, “Bay Żywny ve Bay Elsner’in yanında en aptal insan bile öğrenebilir,” yanıtı, ona emek veren öğretmenlerinin değerini kesinlikle unutmadığının en iyi kanıtıydı.<a class="si-noteref epub-type_noteref" href="#f53" id="ref_f53">53</a></p>

    <p>Chopin’in Viyana konserleriyle ilgili eleştiriler, onun kentten ayrılmasının ardından yayımlandı. Genel olarak delikanlının olağanüstü çalışının altı çiziliyor ve sıra dışı bir yetenek olduğu vurgulanıyordu. Ailesine yazdığı mektuptaki tahmini doğru çıkmış, bazı yazılarda yeterince güçlü olmayan tuşesinden bahsedilmişti. 22 Ağustos günü yayımlanan <em>Theatherzeitung</em>’da şu satırlar yer alıyordu: “Kısa bir <span class="epub-type_pagebreak" id="page66" title="66"></span>süre önce Saray Operası’nda konser veren Bay Chopin müzik dünyasını kusursuz piyano çalışıyla şaşırttı. Tekniği, biraz daha deha katması gereken bestelerinin çok ilerisinde. Tuşesi emin ve temiz olmakla birlikte biraz parlaklıktan yoksun ve hafif. Sanki az sayıda insanın bulunduğu bir toplantıda alçak sesle konuşurcasına çalıyor, solistlerin her zaman yaptığı gibi üstün belagat yeteneğine sahip biri gibi tuşlara dokunmuyor. (...) Tıpkı bir ağacın çiçeklerini kokulu güzel meyvelere dönüştürmesi gibi, bestesinde (<em>Mozart Çeşitlemeleri</em>) birçok yeni fikri, yeni formu, girişten başlayarak, çeşitlemeler boyunca Mozart’ın temasına uygulayıp finaldeki polkada tümüyle geliştiriyor. Doğaçlama çalmadaki ustalığı Beethoven ve Hummel dışında kimseyle kıyaslanamayacak bu genç virtüöz, bu becerisini konserin sonunda özgün bir fanteziyle seyircilerin önünde sergiledi. (...) Bay Chopin, küçük bir dinleyici kitlesine büyük bir zevk yaşattı. Onu bir dahaki sefere daha kalabalık bir topluluğun dinlemesi en büyük arzumuz.”<a class="si-noteref epub-type_noteref" href="#f54" id="ref_f54">54</a></p>

    <p>Avrupa’nın en ünlü müzik gazetelerinden Leipzig’de yayımlanan <em>Allgemeine Musikalische Zeitung</em>, konseri ancak 18 Kasım günü Viyana muhabirinin kaleminden duyurmuştu: “Varşova’dan piyanist ve Würfel’in öğrencisi olduğu söylenen Bay Chopin, birinci sınıf bir usta olduğunu ispat etti. Tuşesinin kusursuz yumuşaklığı, tarif edilemez teknik becerisi, mükemmel ve derin ifadesinin yönlendirdiği nüansları sesleri dalgalandırıyor. (...) Müzik dünyasının ufkunda bir yıldız gibi parlıyor.”<a class="si-noteref epub-type_noteref" href="#f55" id="ref_f55">55</a></p>

    <p>Chopin ve beraberindekiler Prag’da, diğer kentlerde yaptıkları gibi, işe görülmesi gereken yerleri ziyaret ederek başladılar. Viyana’dan aldıkları tavsiye mektupları kentteki müzisyenlerle iletişim kurmalarını kolaylaştırmıştı. Chopin özellikle piyanist ve besteci August Klengel’in yapıtlarından çok etkilenmişti. Bach’ın müziğine ilgi duyan Klengel, o tarihlerde henüz yayımlamadığı kırk sekiz kanon ve füg bestelemişti; bunları dinlemek Chopin’in ilgisinin çekmiş, arkadaşına yazdığı mektupta, dinlediklerinin Bach’ın füglerinin devamı olduğunu bildirmişti.</p>

    <p>Prag’dan sonra kısa bir süre ünlü kaplıca kenti Teplitz’de (günümüzde Teplice) konaklayıp bir hafta kalacakları Dresden’e ulaştılar. Kentin mimari yapısı Chopin’i çok etkilemişti. Resim galerisini gezmiş, parklarda ve sokaklarda dolaşmış, Dresden’in her köşesini olabildiğince tanımaya gayret etmişti. Sanatsal olayları özellikle takip ediyordu. 26 Ağustos akşamı seyrettiği Goethe’nin <em>Faust</em> oyunundan çok etkilenmişti. O tarihlerde ünlü edebiyatçının sekseninci yaşı kutlanıyordu. Yaklaşık beş saat süren temsilin perde aralarında, Louis Spohr’un on yıl kadar önce bestelediği <em>Faust</em> operasından bölümler seslendiriliyordu.</p>

    <p>Chopin, iki aylık bir gezinin ardından 10 Eylül 1829 günü Varşova’ya döndü. Ancak artık bu kentte uzun süreli kalamayacağının bilincindeydi. Viyana’yı ve oradaki müzik yaşamını gördükten sonra doğup büyüdüğü Varşova ona eskisi kadar çekici gelmemeye başlamıştı. Okulu bitirip meslek yaşamına adım attığına göre <span class="epub-type_pagebreak" id="page67" title="67"></span>yolunu çizmeli, geleceği için en iyisini araştırıp onun peşinden gitmeliydi. Prens Radziwiłł istediği zaman Berlin’de konuğu olabileceğini, hatta ona tek başına kalabileceği bir ev bile ayarlayabileceğini söylemişti. Bu teklif babasının çok hoşuna gitmiş, oğlunu Berlin’e göndermenin planlarını yapmaya başlamıştı. Ancak Chopin için Berlin, Viyana’nın yanında çok sönük kalıyordu; ilk fırsatta Viyana’ya gidip önceki konserlerindeki başarıların tesadüf olmadığını herkese kanıtlamak için sabırsızlanıyordu. O yıllarda en yakın dostu olan Tytus Woyciechowski’ye yazdığı bir mektupta, gelecek için önündeki yollardan bahsetmiş ve babasının Berlin ısrarını arkadaşına aktarmıştı. 3 Ekim tarihli bu mektupta ayrıca, Viyana konserleri hakkında Polonya basınında çıkan haberlere de değinmiş ve bazı gazetelerde, bilerek ya da dikkatsizlik sonucu yapılan çeviri hatalarından yakınmıştı. Varşova’daki gazetelerin bir bölümü Chopin’in Viyana konserlerini önemli bir başarı olarak okuyucularına duyururken, bazıları başarının o denli büyük olmadığı yönünde haberler yayımlamıştı.</p>

    <p>1829 sonbaharı Varşova’da beste yaparak ve kentin konserlerini izleyerek geçti. Chopin yorumcu olarak katılmamakla birlikte, cuma akşamları Joseph Kessler’in evinde düzenlenen oda müziği dinletilerini hiç kaçırmadan izliyordu. Polonya’ya yerleşmiş bir Alman piyanist olan Kessler, dönemin yeni yapıtlarını dostlarıyla seslendiriyor ve Varşova müzik çevreleri bu konserleri ilgiyle takip ediyordu. Chopin burada dinlediği Beethoven’ın <em>Op. 97, Mi bemol majör Piyanolu Üçlü</em>’sünün etkisinden uzun süre kurtulamamıştı. Müzik tarihinde “Arşidük Üçlüsü” olarak anılan yapıt için dostu Tytus’a “Böylesine büyük bir yapıt çok uzun zamandır dinlemedim, Beethoven sanki bütün dünyayla alay ediyor,”<a class="si-noteref epub-type_noteref" href="#f56" id="ref_f56">56</a> diye yazmıştı. Bu konserler çerçevesinde Spohr’un <em>Op. 32,</em> <em>Sekizli</em>’sini, Hummel’in <em>Op. 83</em> <em>Mi majör Üçlü</em>’sünü ve dönem bestecilerinin yapıtlarını dinlemişti.</p>

    <p>O tarihlerde Chopin <em>Fa minör Piyano Konçertosu</em>’nu (Op. 21) ve <em>Etütler</em>’ini bestelemekle uğraşıyordu. Ekim sonlarında Prens Radziwiłł’in av köşkü “Antonin”e gitti. Babasının isteğini göz önünde bulundurarak, müzik hayranı bu soyluyu gücendirmek istemiyordu, üstelik prens yıllardır her fırsatta delikanlıya elinden gelen desteği esirgemiyor ve onun yapıtlarına çok değer veriyordu. Prensle bol bol birlikte çalmışlar, Chopin köşkte kaldığı bir hafta boyunca onun kızına piyano dersi vermiş, henüz on yedi yaşında olan genç kızın piyano başındaki hali çok hoşuna gitmişti. Amatör olarak besteler de yapan prens, Goethe’nin <em>Faust</em>’u için yazdığı sahne müziklerini Chopin’e göstermiş, genç besteci gördüklerinden özellikle etkilenmiş, amatör bir besteciden bu denli iyi şeyler beklemediğini ifade etmişti.</p>

    <p>Chopin o tarihlerde hâlâ bir süre önce görüp âşık olduğu genç şarkıcı Konstancja Gładkowska’nın etkisinden kurtulamamıştı. Bestelemekte olduğu konçertonun ikinci bölümünü bu duygular içinde yazmıştı. Arkadaşı Tytus’a gönderdiği 3 Ekim tarihli mektupta bu konuya da değiniyordu: “Hayalimdeki ideal sevgiliyi buldum; <span class="epub-type_pagebreak" id="page68" title="68"></span>belki de benim talihsizliğim burada, yaklaşık altı aydır büyük bir bağlılıkla ona beslediğim duygular, her ne kadar onun bundan haberi olmasa da, rüyalarımı süsledi ve konçertomun Adagio’sunda şekillendi. Aynı zamanda sana bu mektupla yolladığım vals<a class="si-noteref epub-type_noteref" href="#f57" id="ref_f57">57</a> de onun verdiği ilhamla yazıldı. Özellikle çarpı işaretinin olduğu yere dikkat et, bunu senden başka bilen yok. (...) Bu valsi sana çalabilsem ne güzel olurdu. (...) İnsanın sabah kalktığında derdini ya da neşesini paylaşmak için hemen yanına koşacağı bir arkadaşının olmaması ne kötü! (...) Bazen sana anlatamadıklarımı piyanoyla paylaşıyorum.”<a class="si-noteref epub-type_noteref" href="#f58" id="ref_f58">58</a></p>

    <p>Mektuptaki ifadeler, 19. yüzyıl Romantik dönem yazarlarının romanlarında sıkça karşılaşılan kahramanların duygularını çağrıştırıyor. Hayalindeki ideal sevgiliyi bulan umutsuz âşık, ona olan sadakatini tüm içtenliğiyle sürdürmekte ancak bir türlü duygularını dile getirememektedir. Arkadaşı Tytus Woyciechowski’nin de uzakta olması sanki Chopin’in tümüyle dertleriyle baş başa kalmasına neden olmaktadır. Çevresindekilere duygularını ve içinde kopan fırtınaları anlatamayan genç âşık, yalnızca piyanosunun başında acılarından kurtulabilmektedir. Chopin, dönemin ve yaşının gereği tam bir romantik gibi davranmakla birlikte, bu satırlardan yola çıkarak günümüzde sıklıkla yapıldığı gibi, besteciyi yalnızca bu açıdan değerlendirmek ve yapıtlarının tümünde benzer romantik bağlantılar aramak doğru bir yaklaşım olmaz.</p>

    <p>19 Aralık 1829 günü Chopin Varşova’da seyirci önüne çıktı. Uzun yıllardır yalnızca evlerde düzenlenen özel konserlerde çalan delikanlı, özellikle Viyana’daki başarısının ardından kendini ülkesinde de göstermek niyetindeydi. Ancak bu dinletiyi sürekli olarak ileri bir tarihe erteliyordu. O tarihlerde piyano konçertosunu tamamlamakla uğraştığı için vereceği konserinde daha çok doğaçlamalara yer vermeyi planlamıştı. Zaten konserde başka sanatçılar da olduğu için uzun bir program hazırlaması gerekmiyordu. Küçük yaşlardan beri konser veren ve piyano başında kendi benliğini bulduğunu ifade eden biri olmasına rağmen seyirci önünde çalmak Chopin için hep ürkütücüydü. O günlerde arkadaşı Tytus’a “Konserden önceki üç günün nasıl bir işkence olduğunu tahmin edemezsin,”<a class="si-noteref epub-type_noteref" href="#f59" id="ref_f59">59</a> diye yazmıştı.</p>

    <p>19 Aralık konseri “Ticaret Odası” üyelerinin toplandıkları “Morsztyn Palas”ta gerçekleşti. O tarihlerde bu mekân sık sık konserlere ev sahipliği yapıyordu. Konserde Chopin’den başka kemancı Józef Bielawski, şarkıcı Karl Friedrich Copello da yer alıyordu. Chopin konser boyunca şan eşliklerini yapmış, ayrıca gecenin sonunda piyano başında doğaçlama yapıtlar seslendirmişti. Özellikle o günlerde tüm Varşovalıların dilinde olan bir tiyatro şarkısı üzerine yaptığı doğaçlama çok beğenilmişti. Konserin ardından basında olumlu eleştiriler çıktı. Ancak böylesi bir yeteneğin bu güne dek Varşova’da gerçek bir konserde dinlenememiş olmasının üzüntü verici <span class="epub-type_pagebreak" id="page69" title="69"></span>olduğu vurgulanıyor ve tamamlamakta olduğu bir piyano konçertosundan bahsediliyordu. Chopin’in yeteneğini, Polonyalılardan daha fazla “saklanmaması” da isteniyordu.</p>

    <p>Kısa bir süre sonra tamamlanan <em>Fa minör Piyano Konçertosu</em>’nun (Op. 21<a class="si-noteref epub-type_noteref" href="#f60" id="ref_f60">60</a>) ilk seslendirmesi bestecinin evinde gerçekleşti. Chopin, üzerinde bunca uzun zamandır çalıştığı bu büyük yapıtını önce değer yargılarına güvendiği müzisyen dostlarının beğenisine sunmak istemişti. Dinleyiciler arasında ilk piyano öğretmeni Żywny, konservatuvardaki kompozisyon öğretmeni Elsner ve müzik çevresinin bazı önemli isimleri de vardı. Orkestra şefi Kurpiński küçük bir orkestrayı yönetiyordu. Yapıt dinleyenlerin beğenisini kazanmış, birkaç gün sonra <em>Gazeta Warszawska</em>’da şu satırlar yer almıştı: “Virtüözümüz Chopin, geçen cumartesi günü orkestra eşliğinde provası yapılan yeni bir piyano konçertosu besteledi. Otoriteler pek çok yeni fikri barındıran bu yapıttan övgüyle söz ediyor ve kısa zamanda günümüzde bestelenen konçertolar içinde önemli bir yer edineceğine inanıyor. Bay Chopin’in İtalya’ya gideceği söyleniyor, ancak onun büyük yeteneğini her zaman takdir edenler, böyle bir geziyi yeni konçertosunu Polonya’nın başkentinde halk önünde seslendirmeden gerçekleştirmeyeceğini ümit ediyor.”<a class="si-noteref epub-type_noteref" href="#f61" id="ref_f61">61</a></p>

    <p>Bu haberden de anlaşılacağı gibi, Chopin’in yeni yapıtının özel bir konserde seslendirilmesi bile Varşova müzik çevrelerince yakından izleniyordu. Onun halk önüne çıkmaktaki çekincesi, adeta çalışını merak edenlerin sayısını artırmaya başlamıştı. Chopin bunca uzun bir sürenin ardından vereceği konserin kusursuz olması için elinden gelenin en iyisini yapmaya özen gösteriyordu. Sonunda 17 Mart 1830 günü Krasiński Meydanı’ndaki Ulusal Tiyatro binasında beklenen konser gerçekleşti. Chopin mart başında evinde bir prova daha düzenlemiş, bunu izleyen günlerde basında konser hakkında yeni haberler çıkmıştı. Her zaman olduğu gibi gazeteciler olayın magazin yönünü de okuyuculara duyuruyor, giderek daha geniş bir kitlenin ilgisi bu dinletiye çekiliyordu. “Provayı dinleyen herkes yapıttan çok etkilendi ama özellikle sanatçıyla yakınlığı bulunanlar daha fazla duygulandı. Yaşlı piyano öğretmeni (Żywny) gözyaşlarına boğulmuş şekilde en önde oturuyordu. Elsner neşe içinde, kompozisyon öğrencisinin başarısına tanıklık ediyordu. Chopin gerçek bir müzik yeteneğine sahip ve bunu saklamayıp herkese dinletmesi gerek.” Bir başka gazetede ise şu satırlar yer alıyordu: “Önceki gün saygıdeğer Bay Szopę’nin<a class="si-noteref epub-type_noteref" href="#f62" id="ref_f62">62</a> (Chopin) evinde geniş bir sanatçı ve müzik dostu bir araya geldi. Orada bulunanların ortak kanısı şuydu: Genç Szopę şimdiye dek dinlediğimiz bütün piyanistleri gölgede bırakıyor. O piyanonun Paganini’si. Yapıtları olağanüstü ve yepyeni fikirlerle dolu.”<a class="si-noteref epub-type_noteref" href="#f63" id="ref_f63">63</a></p>

    <p>Konser günü salon tümüyle dolmuştu, gazeteler günler öncesinden hiç yer <span class="epub-type_pagebreak" id="page70" title="70"></span>kalmadığını yazıyordu. Program her zaman olduğu gibi farklı bestecilerin yapıtlarından oluşuyordu ve Chopin’den başka solistler de vardı. Orkestrayı provalarda olduğu gibi Kurpiński yönetiyordu. Açılışta Elsner’in bir operasının uvertürü seslendirildi; ardından sahneye gelen Chopin yeni piyano konçertosunun ilk bölümünü çaldı. Bunu bir korno solosu izledi ve sonrasında konçertonun ikinci ve üçüncü bölümüyle devam edildi. Konserin ikinci yarısında önce vokal yapıtlar seslendirilmiş, finalde ise Chopin orkestra eşliğinde <em>Grande Fantasie sur des airs polonais</em> (Op. 13) başlıklı yapıtını çalmıştı.</p>

    <p>Seyirciler özellikle konçertonun ikinci ve üçüncü bölümlerini çok beğenmiş, genç sanatçıyı defalarca sahneye çağırmışlardı. Chopin konserde kendi piyanosunu kullanmış ve bu çalgı, büyük bir salon için yetersiz kalmıştı. Tüm konserlerde hafif ve narin tuşesi eleştiri konusu olan sanatçı bu kez en yakınları tarafından da aynı yönde uyarılmıştı ancak suç çalandan çok piyanonun yetersiz tınısındaydı. Her şeye rağmen konserin etkisi müthiş olmuş, Chopin bir anda Varşova müzik çevrelerinin tek konuştuğu konu haline gelmişti. Gazetelerde genelde övgü dolu yazılar yayımlanmıştı: “Konçertonun Adagio başlıklı ikinci bölümü hem yorum hem de kompozisyon yönünden otoriterler tarafından usta işi olarak nitelendirildi, son bölüm Rondo herkesi çok etkiledi.”</p>

    <p>“Seslendirme tümüyle yapıtının ruhuna uygundu. Teknik zorlukların üstesinden gelirken, parlak pasajları çalarken ya da duygulu ezgileri ortaya çıkarırken, seyircileri etkilemek için gösterişi seçmedi. Büyük bir alçakgönüllülükle kendini daima armoninin ardında sakladı. Çalışıyla dinleyenlere sanki şunu söylemek ister gibiydi: ‘Duyduğunuz ben değilim, bu müzik!’”</p>

    <p>“Chopin’in kompozisyon yeteneğinin mi yoksa solistlik becerisinin mi daha üstün olduğunu söylemek gerçekten güç. (...) Ezgileriyle Chopin’e yaşam veren ülkesi aynı zamanda onun müzikal yapısını da etkilemiş ve bu etki yapıtlarında hemen kendini hissettiriyor. Her notada, her ezgiden ülkemizin bir yansıması ortaya çıkıyor. En basit bir mazurka bile onun parmaklarında yaşadığı dönüşüm sonrasında yepyeni bir anlam kazanıyor.”</p>

    <p>Gazetelerde Chopin’in konserini izleyenlerin yorumlarına da yer verilmişti. Müziğe çok meraklı bir hanım gazeteye gönderdiği mektupta şunları yazmıştı: “Chopin’in konserinden yeni döndüm, onun çalışını yedi yaşından beri takip eden biriyim. Chopin diğerleri gibi çalmıyor. Onda, kâğıt üzerinde duran notalar gözlerin yardımıyla doğrudan kalbe aktarılıyor, oradan da sanki doğrudan parmaklara akıyor. (...) Konser boyunca bazen baharın gelip geçtiğini hissettim, bir başka yerde geçmiş hatıralar aklıma geldi ya da güllerin tatlı meltemler altında kokularını etrafa yaydıklarını zannettim.”<a class="si-noteref epub-type_noteref" href="#f64" id="ref_f64">64</a></p>

    <p>Chopin yakın arkadaşı Tytus’a konserle ilgili izlenimlerini aktarırken, salonun <span class="epub-type_pagebreak" id="page71" title="71"></span>çok dolu olduğunu, genellikle seyircilerin çok beğendiklerini yazmıştı. Ancak konçertonun ilk bölümünün sonundaki alkıştan, henüz kimsenin ne olduğunu anlayamadığını hissettiğini, dinletinin sonunda tüm içtenlikleriyle tezahürat yaptıklarını aktarmıştı.</p>

    <p>İlk konserin etkisi öyle büyük olmuştu ki, beş gün sonra 22 Mart 1830 günü Chopin ikinci kez halkın karşısına çıktı. Yine başka solistlerle birlikte ortak bir program oluşturmuştu. <em>Fa minör Piyano Konçertosu</em>’ndan sonra bu kez <em>Krakowiak - Grand Rondeau de Concert</em> (Op. 14) başlıklı yapıtını seslendirmişti. Sanatçı bu kez kendi çalgısı yerine, sesi daha gür çıkan Viyana yapımı bir piyanoyla çalmış ve sonuç volüm açısından daha tatminkâr olmuştu. Günlerdir basında, genç piyanistin en kısa sürede yabancı ülkelere konser gezisine çıkacağı haberleri yayımlandığı için, konserin sonunda seyircilerden biri “Lütfen bize merhamet et ve yola çıkmadan bir kez daha çal!” diye bağırmıştı.<a class="si-noteref epub-type_noteref" href="#f65" id="ref_f65">65</a></p>

    <p><em>Fa minör Piyano Konçertosu</em> Chopin’in günümüzde en sık seslendirilen yapıtlarının başında gelmektedir. Üç bölümlü konçerto bestecinin o dönemde yazdığı diğer örneklerle önemli benzerlikler göstermekle birlikte, özellikle “Adagio” başlıklı ikinci bölüm tüm yapıtın en ilginç sayfalarını oluşturur. Besteci, yaşadığı duygusal fırtınaları daha öncesinde bu denli özgün bir anlatımla aktarmıyordu. “Maestoso” (Görkemli) başlıklı ilk bölümde dönemin yaygın piyano çalma yöntemi olan “style brillant” tüm özellikleriyle kendini gösterir. Orkestra ikinci plandadır ve ender olarak solistle diyaloga girer. “Allegro vivace” başlıklı son bölüm “Rondo”<a class="si-noteref epub-type_noteref" href="#f66" id="ref_f66">66</a> yapısındadır ve önceki bölümlerden farklıdır. Halk müziği karakteri bölüm boyunca kendini hissettirir.</p>

    <p>Konseri izleyen haftalarda gazetelerde konuyla ilgili yazılar çıkmaya devam etti. Bir süre sonra müzik konusunda farklı görüşlere sahip olanlar Chopin’i kullanarak kendi saflarını güçlendirme gayreti içine girdi. Tartışma öyle farklı alanlara çekilmeye başladı ki, genç sanatçı adının kullanılmasından rahatsız olmaya başladı. Birbiriyle tartışan iki grup vardı: İlki klasik çizgiyi devam ettiren ve Alman bestecilerin açtığı yoldan ilerlenmesi gerektiğini savunanlardı; Chopin’in kompozisyon öğretmeni Elsner’i de bu safta kabul ediyorlar, onun delikanlıyı bu yöntemle yetiştirmesinin böylesine olağanüstü bir başarıyı getirdiğini iddia ediyorlardı. 25 Mart tarihinde <em>Powszechny Dziennik Krajowy</em> adlı gazetede Józef Cichocki imzasıyla çıkan yazı klasik yöntemleri savunanların, karşı cepheye bir meydan okuması gibiydi: “Rektör Elsner tarafından yönlendirilen Bay Chopin, yüce stilin büyük yapıtlarındaki gerçek lezzeti öğrenmiş. Polonyalıların rektöre, Chopin’in Avrupa’nın her köşesinde tanınıyor olmasından ötürü, şükran borcu var. Chopin için böyle bir hoca bulmuş olması büyük bir şans, eğer kompozisyon derslerini genç bir Rossini yandaşından alsaydı (bu durumda zaten sahip olduğu deha sıradanlaşma tehlikesine de maruz kalabi<span class="epub-type_pagebreak" id="page72" title="72"></span>lirdi), bugünkü seviyeye ancak birkaç yıl sonra ulaşabilirdi. Bay Chopin’in dehası ancak Mozart ile karşılaştırılabilir. (...) Kader Polonyalılara Chopin’i armağan etti, tıpkı Almanlara Mozart’ı hediye ettiği gibi.”<a class="si-noteref epub-type_noteref" href="#f67" id="ref_f67">67</a></p>

    <p>Karşı cephede olanların bu yazıya cevabı gecikmedi. 4 Nisan tarihli <em>Gazeta Polska</em>’da “A” rumuzuyla çıkan bir makalede şu satırlar yer alıyordu: “Öncelikle açık yüreklilikle Bay Chopin’in yeteneğinin bende uyandırdığı hayranlığı belirtmeliyim ancak Bay J.C.’nin söylediklerini yineleyip genç solistin mesleğinin zirvesinde olduğunu söylemeyeceğim, çünkü o bu parlak kariyerin henüz başında. (...) Bay Chopin’in, bir Rossini yandaşının eline düşmüş olsa, yeteneğini kaybedeceği fikrine nasıl katılabilirim? Tüm Avrupa’nın ortak kanısı olan, Rossini’nin birinci sınıf bir ezgi ustası olduğu fikri gerçek değil mi? Hayır, bence tüm genç besteciler, bıkıp usanmadan bu ustanın yapıtlarını derinlemesine inceleyip müzikal meyvelerin en önemli öğesi olan ezgiyi nasıl yönetmeleri gerektiğini öğrenmeli. (...) Bay J.C.’nin genç sanatçıyı Mozart’la karşılaştırmasına özellikle itiraz etmek istiyorum. Büyük bir övgü olduğu varsayımıyla söylenen böylesi sözler, genç yetenekleri frenlemenin en iyi yoludur. (...) Bay Chopin’in zaman içinde bu mertebeye ulaşacağını umuyorum ve gerçekten inanıyorum. Yaptığı başlangıç parlak bir geleceği müjdeler nitelikte, mesleğinde bulunduğu noktada takılıp kalmayacağı açık. Yeteneğini geliştirip eksiklerini zaman içinde giderecek.”<a class="si-noteref epub-type_noteref" href="#f68" id="ref_f68">68</a></p>

    <p>Tartışma burada noktalanmadı. Sonraki günlerde her iki yazıyı destekleyen makaleler yayımlanmaya devam etti. Aslında gerçek çekişme, Elsner ve Opera Orkestrası’nın şefi Kurpiński’yi iki farklı cephede göstermeye çabalayanlar arasında yaşanıyordu. Konservatuvarın yöneticisi Elsner’i gelenekçi olarak tanımlayanlar, Kurpiński’yi Rossini hayranlığıyla suçluyorlardı. Varşova Operası, Avrupa’nın diğer kentlerindeki operalar gibi İtalyan bestecinin yapıtlarına sık sık yer veriyordu. Elsner ve Kurpiński arasında önemli bir anlaşmazlık olmamakla birlikte sanki bu kamplaşmayı isteyen bir kesim vardı. Sanat çevrelerinde sıkça rastlandığı gibi, karşı fikirlere en küçük bir tahammülü olmayan dar görüşlü kişiler, herkesin yakından tanıdığı isimler üzerinden kendi mücadelelerini gündemde tutmanın yollarını arıyorlardı. Chopin gibi, herkesin dikkatini bir anda çeken yeni isimlerin bu çekişmede hangi tarafı tutacağı önemli bir konuydu.</p>

    <p>Chopin, öğretmeni olduğu için Elsner’e büyük bir hayranlık ve saygı besliyordu ancak Kurpiński ile de son derece iyi ilişkileri vardı; verdiği konserlerde orkestrayı o yönetmiş, delikanlının yeteneğini ilk günden beri takdir etmişti. Arkadaşı Tytus Woyciechowski’ye yazdığı 10 Nisan tarihli mektupta tüm bu tartışmadan ne denli sıkıldığını ifade etmişti. Elsner’in, yetişmesindeki katkısını asla inkâr etmemekle birlikte, kendi adının Mozart ile kıyaslanmasını, Rossini yandaşlarının eleştirilmesini tümüyle yersiz buluyordu.</p>

    <p><span class="epub-type_pagebreak" id="page73" title="73"></span>Chopin için 1830 bahar ayları konserler kadar yapacağı yurtdışı gezisinin planlarıyla da doluydu. Nereye gitmesi gerektiğine kesin olarak karar veremiyordu. Prens Radziwiłł’in Berlin daveti hâlâ geçerliliğini koruyordu ancak mayıs ayında parlamentonun toplanması şerefine düzenlenecek sanatsal etkinlikleri kaçırmak istemediğinden, şimdilik en iyisi Varşova’da kalmaktı. Üstelik dönemin en ünlü sopranolarından Henriette Sontag bu kutlamalara katılmak için kente gelecek ve bir dizi konser verecekti. Ayrıca yeni bir piyano konçertosu bestelemeye başladığı için, onu tamamlamadan kenti terk etmek istemiyordu.</p>

    <p>Chopin’den dört yaş büyük olan Henriette Sontag, genç yaşına rağmen Avrupa’nın en önemli kentlerinde dinleyicileri kendine hayran bırakmayı bilmişti. Carl Maria von Weber onun sesinden çok etkilenmiş, özellikle <em>Euryanthe</em> operasını onun için bestelemişti. 1824 yılında Viyana’da Beethoven’ın <em>9. Senfoni</em>’sinin ilk seslendirmesine katılmış, İngiltere ve Paris’te de sahneye çıkmıştı.</p>

    <p>Chopin sanatçının Varşova’da verdiği konserlerin neredeyse tümünü büyük bir hayranlıkla seyretmişti. Arkadaşı Tytus’a yazdığı mektuplarda yalnızca ondan bahsediyor, sesinin inanılmaz güzelliğini ve teknik yeteneklerini anlatıyordu. Genç kadınla yakın dost olmuştu, sık sık ziyaretine gidiyordu. Gündelik kıyafetlerin, konserlerde giydiği tuvaletlerden çok daha fazla yakıştığını söylüyordu.</p>

    <p>1830 Mayıs ayında Polonya Ulusal Meclisi “Sejm”in toplanması, bir yandan görkemli sanatsal etkinliklerle kutlanırken, aydınların arasındaki önemli bir kesim de ülkenin giderek Rusya’nın yörüngesine girmekte olduğundan endişe duyuyor ve bu durumu engellemek için neler yapılması gerektiğini tartışıyordu. Kimi zaman gizli toplantılar düzenleyen muhalifler, çoğunlukla kentin entelektüellerinin buluştuğu lokallerde bu fikirleri tartışmaya açıyordu. O yıllarda Varşova’da sanatçılar iki farklı lokalde toplanıyordu. Biri “Pod Kopciuszkiem” (Kül Kedisi) adlı mekândı. Geleneksel çizgiye bağlı sanatçılar burada toplanıp sanatsal konularda fikir alışverişi yapıyorlardı. Bir genelleme yapılamasa da, burada toplananlar “Kongre Polonya”sına şans verilmesinden yanaydılar. Chopin’in babası ve öğretmenleri genellikle burada buluşuyorlardı. Genç besteci de, hepsiyle yakın dost olduğu bu kişileri görmek için sık sık buraya uğruyordu.</p>

    <p>Kentin ikinci önemli mekânı, “Dziurka” (Küçük Delik) adlı lokaldi. Klasik çizgiye karşı çıkan, sanatın her dalında yeni fikirlere açık olan ve bu fikirleri hararetle savunan sanatçıların toplanma yeriydi. Chopin, yaşı ve düşünceleri nedeniyle kendini buraya daha yakın hissediyordu. Bu lokalde toplananlar, ülkenin bağımsızlığının her geçen gün ulaşılmaz bir hayale dönüşmeye başladığını savunuyor ve bir an önce bir şeyler yapılması gerektiğini savunuyorlardı.</p>

    <p>“Dziurka”da toplananların arasında genç şair Maurycy Mochnacki de vardı. Chopin’den yedi yaş büyük olan Mochnacki, bir dönem piyano dersi aldığı için genç besteciyle konservatuvar yıllarından tanışıyordu. Daha sonra hukuk eğitimi almış ve gazeteciliğe yönelmişti. <em>Kurier Polski</em> gazetesini çıkarıyor, hükümet güçlerine karşı ciddi muhalefetiyle tanınıyordu. “Dziurka”daki toplantılarda siyasi konuların yanı <span class="epub-type_pagebreak" id="page74" title="74"></span>sıra, yeni edebi akımlar da tartışılıyor, Byron ve Schiller’in yapıtlarından övgüyle söz ediliyordu. Halk motiflerinin sanatın her dalında nasıl kullanılacağı en çok konuşulan konuların başında geliyordu. Kimi zaman toplantılar gecenin geç saatlerine dek devam ediyor, lokalin kapanmasının ardından tartışma içlerinden birinin evinde devam ediyor, birlikte yeni yapıtlar okuyup fikir alışverişinde bulunuyorlardı. Bazen bu ateşli grup, aralarında “Szopenek” diye adlandırdıkları genç bestecinin evine gidip onun yeni yapıtlarını dinliyordu. Bu toplantılar sırasında Chopin, şair Stefan Witwicki’nin 1830’da yayımlanan <em>Piosenki sielskie</em> (Pastoral Şarkılar) başlıklı şiirleriyle yakından ilgilenmiş ve bunları içeriklerindeki folklorik karakteri gözeterek bestelemişti. Çoğunlukla, şiirler toplantılarda okunduğu sırada Chopin doğaçlama olarak bazı ezgiler çalıyor, sonrasında bunları dizelerle birleştirerek, yalın ve halk şarkısı benzeri liedler ortaya çıkıyordu. Genç bestecinin bunları yayımlatma gibi bir düşüncesi yoktu; ancak kısa zamanda şiirler ve liedler Varşova’da geniş bir kesim tarafından tanınmış, pek çok toplantıda seslendirilmeye başlanmıştı.<a class="si-noteref epub-type_noteref" href="#f69" id="ref_f69">69</a></p>

    <p>1830 yazının büyük bölümünü Chopin Varşova dışında geçirmişti. Temmuz başında uzun süredir görüşemediği en yakın arkadaşı Tytus Woyciechowski’nin yanına gitmişti. Varşova’nın güneydoğusunda yer alan Lublin yakınlarındaki Poturzyn’de, babasından kalan toprakların yönetimiyle uğraşan arkadaşının yanında olmak, yoğun Varşova günlerinin ardından Chopin için gerçek bir tatil olmuştu. Üzerinde çalıştığı yeni yapıtları arkadaşına dinletmiş, birlikte dört el piyano çalmışlar, çevrede bol bol yürüyüp dolaşmışlardı. Her zaman olduğu gibi Chopin yörenin müziğiyle yakından ilgilenmişti; Ukrayna sınırındaki bu bölgenin halk ezgileri genç besteci için son derece ilginçti. İki arkadaşın en büyük hayali birlikte Viyana ve İtalya’ya gitmekti. Bu düşün önündeki engel, Chopin’in bir türlü Varşova’dan ne zaman ayrılacağını kesin olarak söyleyememesiydi. Sonunda Tytus’un işlerini yoluna koyup arkadaşından gelecek haberi beklemesine karar verdiler.</p>

    <p>Yaklaşık on gün kaldığı Poturzyn’den dönüşünde Varşova’da, soprano Konstancja Gładkowska’nın başrolünde oynadığı Ferdinando Paër’in <em>Agnese</em> operasının temsilini izledi. İtalyan bestecinin 1809 yılında bestelediği yapıt tüm Avrupa’da büyük başarı kazanmış, Varşova temsilinde, Chopin’in sesine hayran olup platonik bir aşkla sevdiği Konstancja Gładkowska ilk önemli sahne deneyimini yaşamıştı. Genç sanatçı izlediği temsille ilgili olarak, her zaman olduğu gibi arkadaşı Tytus’a mektupla ayrıntılı bilgi vermişti. Gładkowska’nın sahnede konser salonundan daha iyi bir performans sergilediğini belirtmiş, çok tiz notalarda bazen ıslık gibi bir ses çıkardığını ancak bunun o denli zor seslerde doğal karşılanması gerektiğini eklemişti. Genç kadına eski hayranlığı ve delice tutkusu kalmamış gibi görünüyordu.</p>

    <p>Yazın ortasında Chopin ve ailesi bu kez tatil için Żelazowa Wola’ya, Skarbek Ailesi’nin yanına gitmişlerdi. O günlerde farkında olmasa da bu onun doğduğu <span class="epub-type_pagebreak" id="page75" title="75"></span>toprakları son kez görüşüydü. Her zaman olduğu gibi günlerini çevrede geziler yaparak, malikânede bulunan piyano başında bol bol çalışarak geçiriyordu. Akşamları ailesine ve dostlarına yeni yapıtlarını çalıyor, sıcak yaz akşamlarında bu küçük konserler kimi kez bahçede gerçekleşiyordu. Chopin doğduğu evin huzurlu ve pastoral ortamında bir süredir üzerinde çalıştığı <em>Mi minör Konçerto</em>’yu tamamlamış, ayrıca sonraki yıllarda yapıtları arasında ayrı bir üne kavuşacak “Noktürn”lerin ilk örneklerini bestelemişti.</p>

    <p>Adı geceyi ve ay ışığını çağrıştıran “Noktürn”<a class="si-noteref epub-type_noteref" href="#f70" id="ref_f70">70</a> 19. yüzyılın başlarında İrlandalı besteci John Field’in yapıtlarıyla müzik dünyasının ilgisini çekmişti. Müzikal derinliği olmayan, daha çok sakin ve hülyalı ortamları çağrıştıran bu küçük piyano parçalarına kısa zamanda pek çok besteci ilgi göstermişti. Chopin de Field’in yapıtlarını tanıyordu. Birkaç yıl sonra Op. 9 numarasıyla yayımlanacak üç <em>Noktürn</em> (Si bemol minör, Mi bemol majör ve Si majör), büyük olasılıkla Żelazowa Wola’nın insanı büyüleyen akşamlarının etkisiyle bestelenmişti.</p>

    <p>1830 yazının en önemli olaylarından biri, Viyana’da basılan <em>Mozart’ın Don Giovanni Operasından “Là ci darem la mano” Düeti Üzerine Si bemol majör Çeşitlemeler</em>’inin (Op. 2) bestecinin eline geçmesiydi. Varşova’da satılmaya başlayan notalar Chopin’i çok heyecanlandırmıştı. Artık yapıtları önemli müzik merkezlerinde basılan bir besteci olma yolunda ilk adımı atmıştı. Bu olay sürekli aklını kurcalayan geziyi bir kez daha gündeme getirmişti. Bir an önce Viyana’ya ve oradan Avrupa’nın diğer merkezlerine gitmek istiyor ancak bir türlü o cesareti kendinde bulamıyordu. Temmuz ayında Paris’ten gelen yeni devrim haberlerinin de bu ertelemede önemli bir payı vardı. Bir süredir dayatılan baskıya Fransız burjuvazisi bir kez daha başkaldırmıştı. Paris’in karışması tüm Avrupa’ya yayılabilirdi. “Temmuz Devrimi” ile tahta çıkan yeni Kral Louis-Philippe’in ne denli başarılı olacağını zaman gösterecekti. Nitekim kısa sürede Belçika, Hollanda ve bazı Alman krallıklarından ayaklanma haberleri gelmeye başlamıştı. Polonya’da durum zaten uzun süredir karışıktı. Chopin bütün bu olayların ışığında, 4 Eylül günü arkadaşı Tytus’a gönderdiği mektupta içinde bulunduğu karmaşık durumu büyük bir açık yüreklilikle dile getirmişti: “Yolculuğuma ne zaman başlamam gerektiğine bir türlü karar veremiyorum. Sanki bu kez evden tümüyle ayrılacakmışım gibi bir duyguya kapılıyorum. Sanki bu yolculuk beni ölüme götürecek. İnsanın hep yaşadığı yerlerden uzakta ölmesi ne acı olmalı. Son nefesimde en sevdiklerimin yüzü yerine, bir doktorun buz gibi yüzünü ya da yabancı bir hizmetçiyi görmek ne korkunç olurdu. İnan bana, bazen oraya gelip senin yanında huzur bulmayı arzuluyorum; sonra, evden çıkıp melankolik duygularla sokaklarda dolaşıyorum ve eve yeniden dönüyorum. Neden? Daha beter üzülmek için.” Birkaç gün sonra, 18 Eylül’de, aynı konuda arkadaşına şunları yazacaktı: “Gideceğim, ama bu kadar isteksizken nereye gideceğimi bilmiyorum. Her neyse, <span class="epub-type_pagebreak" id="page76" title="76"></span>Varşova’da kalmaya niyetli değilim. Sen de herkes gibi bir aşk hikâyesi yüzünden böyle davranıyorum sanıyorsan, kes bunu.”<a class="si-noteref epub-type_noteref" href="#f71" id="ref_f71">71</a></p>

    <p>15 Eylül 1830 günü Chopin, bir süre önce tamamladığı <em>Mi minör Piyano Konçertosu</em>’nu (Op. 11<a class="si-noteref epub-type_noteref" href="#f72" id="ref_f72">72</a>) yaylı çalgılar dörtlüsü eşliğinde ilk kez seslendirdi. Konser salonunda çalmadan önce yapıtını iyice prova yapmak istediği için bir hafta sonra, 22 Eylül’de bu kez ufak bir orkestra eşliğinde yeniden çaldı. Önceki konçertoda olduğu gibi bu seslendirmeye de kentin önemli müzisyenlerini ve yakın dostlarını davet etmişti. Küçük bir yaylı çalgılar orkestrası ve trompetler dışında nefesli çalgılar eşliğinde bestecinin evinde gerçekleşen bu dinleti, kısa bir süre sonra basında yer almıştı. Davetliler arasında bulunan bestecinin dostu Stefan Witwicki, 25 Eylül’de yayımlanan <em>Powszechny Dziennik Krajowy</em> adlı gazetede şunları yazmıştı: “Müzikseverlere ve dostlara kendi ülkemizde yetişen bir yetenekle ilgili haberler vermek için sabırsızlanıyorum: Fryderyk Chopin ikinci bir piyano konçertosu besteledi. Besteci yapıtı kendi evinde dostlarının ve kentimizin müzik ustalarının önünde orkestra eşliğinde ilk kez seslendirdi. Bu yeni yapıtı övmeli miyim? Bu konuda tek bir söz söyleyebilirim: Bu yapıt bir dâhinin elinden çıkmış. Düşüncelerin orijinalliği, hayal gücünün zenginliği, çalgılama yeteneği ve kusursuz yorum, dinleyenlerin tümünü büyüledi. Chopin’in yeteneği onun sıra dışı bir ün kazanmasına neden oluyor. Onu dinlediklerinde, aralarında Hummel ve Czerny’nin de bulunduğu Viyana müzik otoriteleri, yeteneğini takdir etmiş, kısa zamanda Avrupa çapında bir ün kazanacağı konusunda hemfikir olmuşlardı. Bir ay içinde yurtdışına gitmeye hazırlanıyor. Vatandaşlarının iyi dilekleri daima onun yanında olacak. Ziyaret edeceği yabancı başkentlerin hiçbirinin onu tümüyle sahiplenmemesini ve daha parlak bir ünle ülkesine, ailesinin kucağına dönmesini ve kendini ona büyük ümitler bağlayan Polonya operasına adamasını umuyoruz. Bu konseri gerçekleştirmeden ülkeyi terk etmiş olsa Varşovalı müzikseverlere büyük haksızlık etmiş olacaktı.”<a class="si-noteref epub-type_noteref" href="#f73" id="ref_f73">73</a></p>

    <p>Gazetede yer alan bu yazı, Chopin’in yeteneğinin vatandaşları tarafından nasıl önemsendiğinin en önemli kanıtlarından biridir. Ancak aynı zamanda, 19. yüzyılın ortalarına yaklaşıldığı o tarihlerde bile bir besteci için gerçek ünün hâlâ opera yazmaktan geçtiğini de ortaya koyuyordu. Yüzyıllar boyunca operanın gölgesinde kalan çalgı müziği, Mozart ve Beethoven’ın bu alanda bestelediği onca yapıta rağmen henüz bir sanatçının önemini vurgulamaya yalnız başına yeterli bulunmuyordu; üstelik bu Polonya’ya has bir özellik değildi.</p>

    <p><em>Mi minör Piyano Konçertosu</em>, yapı yönünden <em>Fa minör Konçerto</em> ile benzerlikler gösterir. Kısa aralıklarla bestelendiği için önemli stil farkına rastlanmaz. Chopin bu yapıtın ikinci bölümüne çok önem vermiş, bestelediği dönemde arkadaşı Tytus’a <span class="epub-type_pagebreak" id="page77" title="77"></span>şunları yazmıştı: “Yeni konçertonun ‘Adagio’su<a class="si-noteref epub-type_noteref" href="#f74" id="ref_f74">74</a> Mi majör tonunda. Ama bu onun kuvvetli çalınacağı anlamına gelmiyor. Daha çok bir romans gibi, sakin, melankolik. Huzurlu bir ortamda binlerce keyifli düşünceyi hatırlatmalı. Tatlı bir ilkbahar gününde, ay ışığı altında yapılan meditasyon gibi. Eşlikte sürdin<a class="si-noteref epub-type_noteref" href="#f75" id="ref_f75">75</a> kullanmam bu yüzden.”<a class="si-noteref epub-type_noteref" href="#f76" id="ref_f76">76</a></p>

    <p>Chopin Varşova’dan ayrılmadan önce yeni konçertosunu halk önünde çalmak istiyordu. Bu nedenle 11 Ekim günü Ulusal Tiyatro binasında bir konser düzenlendi. Besteci programı kendi oluşturmuştu. Orkestrayı bu kez şan öğretmeni Carlo Soliva yönetecekti. Onun iki yetenekli öğrencisi, Konstancja Gładkowska ve Anna Wołków da konserin diğer solistleriydi. Chopin ilk büyük aşkının yanı sıra, son aylarda oyunculuğuna büyük hayranlık duyduğu Anna Wołków ile aynı sahneyi paylaşacaktı. Konçertonun iki bölümü arasında Anna Wołków aryalar seslendirmişti. Dinletinin ikinci yarısı Rossini’nin <em>Guillaume Tell</em> operasının uvertürü ile başlamış, daha sonra Konstancja Gładkowska yine aynı bestecinin <em>La donna del lago</em> (Gölün Hanımı) operasından bölümler seslendirmişti. Beyaz bir tuvalet giymiş, başına da çiçeklerden bir taç takmıştı. Programın sonunda Chopin son kez sahneye çıkmış ve <em>Grande Fantasie sur des airs polonais</em> (Op. 13) başlıklı yapıtını çalmıştı.</p>

    <p>Salon ilk konserle kıyaslanınca daha boş kalmış ancak yine de yaklaşık yedi yüz kişi gelmişti. Genç besteci defalarca sahneye çağırılmış, coşkuyla alkışlanmıştı. Chopin sonuçtan çok memnundu, bu kez istediği gibi çalabilmişti. Gazeteler önceki kadar olmasa da yine başarıyı okuyucularına duyurmuşlardı. Ülkenin içinde bulunduğu durum her geçen gün biraz daha karmaşıklaştığı için Chopin’in konseri gündemin ilk sıralarında yer almamıştı.</p>

    <p>Konserin ardından artık sıra yola çıkmaya gelmişti. Bu kez ertelemek için bir neden kalmamıştı. Babası, önceki aylardakinin tersine, oğlunun bir an önce ülkenin sınırlarından çıkmasını istemeye başlamıştı. Varşova’da dolaşan söylentiler gelecek günlerin sakin geçmeyeceğinin göstergesi gibiydi. Ülkede başlayacak bir ayaklanma, Chopin’in tüm planlarını altüst ederdi. Bu nedenle son hazırlıklar hızla tamamlandı. Son akşam yakın dostları ve arkadaşları onu uğurlamak için bir araya toplanmıştı. Herkes onun başarısı için dua ediyordu. Son konserin ardından dostlukları iyice gelişen Konstancja Gładkowska, delikanlının günlüğüne şunları yazmıştı: “Yabancı diyarlarda seni ülkenden daha çok takdir edebilirler ama bizden daha çok sevemezler.” Chopin yıllar sonra bu satırların altına şu notu ekleyecekti: “Daha çok da sevebilirler.”<a class="si-noteref epub-type_noteref" href="#f77" id="ref_f77">77</a></p>

    <p>2 Kasım 1830 günü Chopin Varşova’dan ayrıldı. Çok sevdiği arkadaşı Tytus Woyciechowski ile Kalisz’de buluşacak, sonrasında yola birlikte devam edeceklerdi. <span class="epub-type_pagebreak" id="page78" title="78"></span>Varşova’nın silueti ufukta kaybolurken aklından binlerce düşünce geçiyor olmalıydı. Bu yolculuk istediği başarıya ulaşmasına yardım edecek miydi? Ailesini bir daha ne zaman görebilecekti? Aslında kötümser olması için bir neden yoktu. Olaylar düşündüğü gibi gelişirse bir süre sonra çok sevdiği ülkesine geri dönebilirdi. Ancak bir süredir delikanlının aklını kurcalayan düşünce ne yazık ki gerçekleşecek ve Chopin çok sevdiği ülkesini bir daha asla göremeyecekti.</p>

    <p>Posta arabası Varşova’nın dışına ulaştığında bir sürprizle karşılaştı. İlk konaklama yerinde başta öğretmeni Elsner olmak üzere bir grup arkadaşı onu bekliyordu. Öğretmeni, yeteneğine her zaman hayran olduğu öğrencisinin ayrılışı nedeniyle erkek korosu için küçük bir kantat bestelemişti. Arkadaşları gitar eşliğinde bu küçük parçayı seslendirdiler. Sözler Polonyalı gazeteci Ludwik Dmuszewski tarafından kaleme alınmıştı ve bir gün sonra, 3 Kasım’da <em>Kurier Warszawski</em> gazetesinde yayımlandı. Kantat boyunca Chopin’e Avrupa’nın dört bir köşesinde başarı ve şöhret dilekleri yineleniyordu. Nakarat bölümünün sözleri şöyleydi: “Ülkemizi terk ediyor olsan da, kalbin bizimle birlikte, üstün yeteneklerini her zaman hatırlayacağız, yürekten başarılar diliyoruz sana.”<a class="si-noteref epub-type_noteref" href="#f78" id="ref_f78">78</a></p>

    <p>Chopin’i çok duygulandıran bu vedalaşmanın ardından, araba yola koyuldu ve genç besteci doğduğu kenti tümüyle geçmişte bıraktı. Şimdi aklında iki gün sonra buluşacağı sevgili arkadaşı Tytus vardı. Bazı kaynaklarda, bu vedalaşma sırasında besteciye ülkesinin toprağıyla dolu bir kupa hediye edildiği bilgisi yer alır. Polonya’nın o günlerdeki siyasi yaşamı ve bestecinin sonraki yıllarda karşılaşacağı olaylar göz önüne alındığında bu son derece anlamlı bir hediyedir ancak günümüzde müzik tarihçileri bunun doğruluğundan kesin olarak emin değildir.</p>

    <div class="footnotes html5_section epub-type_footnotes">
      <div class="si-footnote html5_aside epub-type_footnote" id="f1">
        <a class="si-backref" href="#ref_f1">1</a> <span class="si-footnote-text">Alfred de Musset’nin 1830’lu yılların başında Georges Sand ile ilişkisi olmuştu.</span>
      </div>

      <div class="si-footnote html5_aside epub-type_footnote" id="f2">
        <a class="si-backref" href="#ref_f2">2</a> <span class="si-footnote-text">Claudon, François, <em>Romantizm Sanat Ansiklopedisi</em>, çeviren: Özdemir İnce, s. 29, Remzi Kitabevi, 1988.</span>
      </div>

      <div class="si-footnote html5_aside epub-type_footnote" id="f3">
        <a class="si-backref" href="#ref_f3">3</a> <span class="si-footnote-text">İtalyanca hafif ya da alçak volümde ses anlamında.</span>
      </div>

      <div class="si-footnote html5_aside epub-type_footnote" id="f4">
        <a class="si-backref" href="#ref_f4">4</a> <span class="si-footnote-text">İtalyanca güçlü ya da kuvvetli volümde ses anlamında.</span>
      </div>

      <div class="si-footnote html5_aside epub-type_footnote" id="f5">
        <a class="si-backref" href="#ref_f5">5</a> <span class="si-footnote-text">Günümüzde Almanca’da modern piyanolar için kullanılan “Klavier” sözcüğü, Barok dönemde ve öncesinde “Clavier” şeklinde yazılarak tüm klavyeli çalgıları tanımlamak için de kullanılmıştır. Bu kitapta çekiçli mekanizmayla ses çıkaran tüm çalgılar için “piyano” ifadesi kullanılmıştır.</span>
      </div>

      <div class="si-footnote html5_aside epub-type_footnote" id="f6">
        <a class="si-backref" href="#ref_f6">6</a> <span class="si-footnote-text">Gültek, Buğra, <em>Piyano, Bir Çalgının Biyografisi</em>, s. 72, Epilog Yayıncılık, 2007.</span>
      </div>

      <div class="si-footnote html5_aside epub-type_footnote" id="f7">
        <a class="si-backref" href="#ref_f7">7</a> <span class="si-footnote-text"><em>a.g.y.</em>, s. 52.</span>
      </div>

      <div class="si-footnote html5_aside epub-type_footnote" id="f8">
        <a class="si-backref" href="#ref_f8">8</a> <span class="si-footnote-text"><em>a.g.y.</em>, s. 52.</span>
      </div>

      <div class="si-footnote html5_aside epub-type_footnote" id="f9">
        <a class="si-backref" href="#ref_f9">9</a> <span class="si-footnote-text"><em>Mozart Briefe und Aufzeichnungen,</em> Gesamtausgabe, Band III, s. 102–103, Editörler: Wilhelm A. Bauer, Otto Erich Deutsch, Joseph Heinz Eibl, Deutscher Taschenbuch Verlag, 1962, Genişletilmiş Baskı 2005.</span>
      </div>

      <div class="si-footnote html5_aside epub-type_footnote" id="f10">
        <a class="si-backref" href="#ref_f10">10</a> <span class="si-footnote-text"><em>a.g.y.</em>, s. 120.</span>
      </div>

      <div class="si-footnote html5_aside epub-type_footnote" id="f11">
        <a class="si-backref" href="#ref_f11">11</a> <span class="si-footnote-text">Hildebrandt, Dieter, <em>Pianoforte</em>, s. 10.</span>
      </div>

      <div class="si-footnote html5_aside epub-type_footnote" id="f12">
        <a class="si-backref" href="#ref_f12">12</a> <span class="si-footnote-text"><em>a.g.y.</em>, s. 10.</span>
      </div>

      <div class="si-footnote html5_aside epub-type_footnote" id="f13">
        <a class="si-backref" href="#ref_f13">13</a> <span class="si-footnote-text"><em>a.g.y.</em>, s. 9.</span>
      </div>

      <div class="si-footnote html5_aside epub-type_footnote" id="f14">
        <a class="si-backref" href="#ref_f14">14</a> <span class="si-footnote-text">Konunun ayrıntıları için s. 60-62’ye bakınız.</span>
      </div>

      <div class="si-footnote html5_aside epub-type_footnote" id="f15">
        <a class="si-backref" href="#ref_f15">15</a> <span class="si-footnote-text">Zieliński, Tadeusz A., <em>Chopin, sein Leben, sein Werk, seine Zeit</em>, s. 49.</span>
      </div>

      <div class="si-footnote html5_aside epub-type_footnote" id="f16">
        <a class="si-backref" href="#ref_f16">16</a> <span class="si-footnote-text">Zieliński, Tadeusz A., <em>Chopin, sein Leben, sein Werk, seine Zeit</em>, s. 52.</span>
      </div>

      <div class="si-footnote html5_aside epub-type_footnote" id="f17">
        <a class="si-backref" href="#ref_f17">17</a> <span class="si-footnote-text">Nicholas, Jeremy, <em>Chopin, His Life &amp; Music</em>, s. 17.</span>
      </div>

      <div class="si-footnote html5_aside epub-type_footnote" id="f18">
        <a class="si-backref" href="#ref_f18">18</a> <span class="si-footnote-text">Wüst, Hans Werner, <em>Frédéric Chopin, Briefe und Zeitzeugnisse, Ein Portrait</em>, s. 19-20.</span>
      </div>

      <div class="si-footnote html5_aside epub-type_footnote" id="f19">
        <a class="si-backref" href="#ref_f19">19</a> <span class="si-footnote-text">Lehçe gazete sözcüğü “Pismo Periodyczne”, hemoroit yazısı ise “Pismo Hemoroidyczn” şeklinde ifade ediliyor.</span>
      </div>

      <div class="si-footnote html5_aside epub-type_footnote" id="f20">
        <a class="si-backref" href="#ref_f20">20</a> <span class="si-footnote-text">Wüst, Hans Werner, <em>Frédéric Chopin, Briefe und Zeitzeugnisse, Ein Portrait</em>, s. 22-23.</span>
      </div>

      <div class="si-footnote html5_aside epub-type_footnote" id="f21">
        <a class="si-backref" href="#ref_f21">21</a> <span class="si-footnote-text">Ünlü astronomun adı yaşadığı çağda Latince söylenişiyle kullanılıyordu. Lehçe yazımı Mikołaj Kopernik şeklindeydi.</span>
      </div>

      <div class="si-footnote html5_aside epub-type_footnote" id="f22">
        <a class="si-backref" href="#ref_f22">22</a> <span class="si-footnote-text">Wüst, Hans Werner, <em>Frédéric Chopin, Briefe und Zeitzeugnisse, Ein Portrait</em>, s. 26.</span>
      </div>

      <div class="si-footnote html5_aside epub-type_footnote" id="f23">
        <a class="si-backref" href="#ref_f23">23</a> <span class="si-footnote-text"><em>a.g.y.</em>, s. 19.</span>
      </div>

      <div class="si-footnote html5_aside epub-type_footnote" id="f24">
        <a class="si-backref" href="#ref_f24">24</a> <span class="si-footnote-text">Silezya Bölgesi içinde yer alan bu ünlü kaplıca kenti o tarihlerde Prusya toprakları içindeydi; kent günümüzde Duszniki Zdrój adını almıştır ve Polonya’nın en ünlü kaplıcalarından biridir.</span>
      </div>

      <div class="si-footnote html5_aside epub-type_footnote" id="f25">
        <a class="si-backref" href="#ref_f25">25</a> <span class="si-footnote-text">Zieliński, Tadeusz A., <em>Chopin, sein Leben, sein Werk, seine Zeit</em>, s. 74.</span>
      </div>

      <div class="si-footnote html5_aside epub-type_footnote" id="f26">
        <a class="si-backref" href="#ref_f26">26</a> <span class="si-footnote-text">Chopin, Weber’in operasıyla ilgili düşüncelerini yazdığı mektupta, Rossini’nin aryaları için “hafif” ifadesini kullanmıştı. Zieliński, Tadeusz A., <em>Chopin, sein Leben, sein Werk, seine Zeit</em>, s. 74.</span>
      </div>

      <div class="si-footnote html5_aside epub-type_footnote" id="f27">
        <a class="si-backref" href="#ref_f27">27</a> <span class="si-footnote-text">Zieliński, Tadeusz A., <em>Chopin, sein Leben, sein Werk, seine Zeit</em>, s. 867.</span>
      </div>

      <div class="si-footnote html5_aside epub-type_footnote" id="f28">
        <a class="si-backref" href="#ref_f28">28</a> <span class="si-footnote-text"><em>a.g.y.</em>, s. 82-83.</span>
      </div>

      <div class="si-footnote html5_aside epub-type_footnote" id="f29">
        <a class="si-backref" href="#ref_f29">29</a> <span class="si-footnote-text"><em>a.g.y.</em>, s. 83.</span>
      </div>

      <div class="si-footnote html5_aside epub-type_footnote" id="f30">
        <a class="si-backref" href="#ref_f30">30</a> <span class="si-footnote-text"><em>a.g.y.</em>, s. 83.</span>
      </div>

      <div class="si-footnote html5_aside epub-type_footnote" id="f31">
        <a class="si-backref" href="#ref_f31">31</a> <span class="si-footnote-text">Liszt, Franz, <em>Liszt’in Sözleriyle Chopin’in Hayatı</em>, s. 37.</span>
      </div>

      <div class="si-footnote html5_aside epub-type_footnote" id="f32">
        <a class="si-backref" href="#ref_f32">32</a> <span class="si-footnote-text">Gide, André, <em>Chopin Üzerine Notlar</em>, İdil Biret’in Önsözüyle, çeviren: Ömer Bozkurt, s. 9, Can Yayınları, 2010.</span>
      </div>

      <div class="si-footnote html5_aside epub-type_footnote" id="f33">
        <a class="si-backref" href="#ref_f33">33</a> <span class="si-footnote-text">Zieliński, Tadeusz A., <em>Chopin, sein Leben, sein Werk, seine Zeit</em>, s. 97.</span>
      </div>

      <div class="si-footnote html5_aside epub-type_footnote" id="f34">
        <a class="si-backref" href="#ref_f34">34</a> <span class="si-footnote-text"><em>a.g.y.</em>, s. 97.</span>
      </div>

      <div class="si-footnote html5_aside epub-type_footnote" id="f35">
        <a class="si-backref" href="#ref_f35">35</a> <span class="si-footnote-text">Chopin, Frédéric, <em>Chopin’s Letters</em>, Derleyen: Henryk Opieński, İngilizce’ye çeviren: E.L.Voynich, s. 47, Dover Publication, 1988.</span>
      </div>

      <div class="si-footnote html5_aside epub-type_footnote" id="f36">
        <a class="si-backref" href="#ref_f36">36</a> <span class="si-footnote-text">Yapıtın İngiltere’de 1833’te “Wessel&amp;Co” firması tarafından yapılan baskısı Carl Czerny’ye ithaf edilmiştir.</span>
      </div>

      <div class="si-footnote html5_aside epub-type_footnote" id="f37">
        <a class="si-backref" href="#ref_f37">37</a> <span class="si-footnote-text">Zieliński, Tadeusz A., <em>Chopin, sein Leben, sein Werk, seine Zeit</em>, s. 119.</span>
      </div>

      <div class="si-footnote html5_aside epub-type_footnote" id="f38">
        <a class="si-backref" href="#ref_f38">38</a> <span class="si-footnote-text">Tomaszweski, Mieczysław, <em>Frédéric Chopin und seine Zeit</em>, s. 19, Almanca’ya çeviren: Małgorzata Kozłowska Laaber Verlag 1999.</span>
      </div>

      <div class="si-footnote html5_aside epub-type_footnote" id="f39">
        <a class="si-backref" href="#ref_f39">39</a> <span class="si-footnote-text">Chopin, Frédéric, <em>Chopin’s Letters</em>, s. 47.</span>
      </div>

      <div class="si-footnote html5_aside epub-type_footnote" id="f40">
        <a class="si-backref" href="#ref_f40">40</a> <span class="si-footnote-text">Eckermann, Johann Peter, <em>Yaşamının Son Yıllarında Goethe ile Konuşmalar</em>, çeviren: Mahmure Kahraman, s. 457, Türkiye İş Bankası Kültür Yayınları, 2007.</span>
      </div>

      <div class="si-footnote html5_aside epub-type_footnote" id="f41">
        <a class="si-backref" href="#ref_f41">41</a> <span class="si-footnote-text">Tremolo: Kemanda ve diğer yaylı çalgılarda bir sesin yayın hızlı hareketiyle art arda yinelenmesi.</span>
      </div>

      <p class="dipnot-metin para-style-override-32">Flageolet: Yaylı çalgılarda, özellikle kemanda, tele hafifçe dokunarak ıslık benzeri bir ses elde etmek.</p>

      <div class="si-footnote html5_aside epub-type_footnote" id="f42">
        <a class="si-backref" href="#ref_f42">42</a> <span class="si-footnote-text">Zieliński, Tadeusz A., <em>Chopin, sein Leben, sein Werk, seine Zeit</em>, s. 142.</span>
      </div>

      <div class="si-footnote html5_aside epub-type_footnote" id="f43">
        <a class="si-backref" href="#ref_f43">43</a> <span class="si-footnote-text"><em>a.g.y.</em>, s. 146.</span>
      </div>

      <div class="si-footnote html5_aside epub-type_footnote" id="f44">
        <a class="si-backref" href="#ref_f44">44</a> <span class="si-footnote-text"><em>a.g.y.</em>, s. 150.</span>
      </div>

      <div class="si-footnote html5_aside epub-type_footnote" id="f45">
        <a class="si-backref" href="#ref_f45">45</a> <span class="si-footnote-text">François-Adrien Boieldieu’nun ilk seslendirmesi 1825’te yapılan <em>La dame blanche</em> (Beyazlı Kadın), Gioacchino Rossini’nin ilk seslendirmesi 1817’de yapılan <em>La Cenerentola</em> (Kül Kedisi) ve Giacomo Meyerbeer’in ilk seslendirmesi 1824’te yapılan <em>Il Crociato in Egitto</em> (Haçlılar Mısır’da) operaları.</span>
      </div>

      <div class="si-footnote html5_aside epub-type_footnote" id="f46">
        <a class="si-backref" href="#ref_f46">46</a> <span class="si-footnote-text">Ignáz Moscheles, Henri Herz, Friedrich Wilhelm Kalkbrenner dönemin en tanınmış piyanistleriydi.</span>
      </div>

      <div class="si-footnote html5_aside epub-type_footnote" id="f47">
        <a class="si-backref" href="#ref_f47">47</a> <span class="si-footnote-text">Chopin, Frédéric, <em>Chopin’s Letters</em>, s. 50-52.</span>
      </div>

      <div class="si-footnote html5_aside epub-type_footnote" id="f48">
        <a class="si-backref" href="#ref_f48">48</a> <span class="si-footnote-text">Kont Wenzel Robert Gallenberg, Saray Operası yöneticisiydi.</span>
      </div>

      <div class="si-footnote html5_aside epub-type_footnote" id="f49">
        <a class="si-backref" href="#ref_f49">49</a> <span class="si-footnote-text">Konser programının ayrıntıları şöyleydi: Beethoven’ın <em>Prometheus’un Yaratıkları Uvertürü</em>, Chopin’in <em>Mozart’ın Don Giovanni Operasından “Là ci darem la mano” Düeti Üzerine Çeşitlemeler</em>, soprano Charlotte Weltheim tarafından seslendirilen Rossini aryaları, Chopin’in <em>Krakowiak - Grand Rondeau de Concert</em> adlı yapıtı ve çeşitli bestecilerin yapıtlarından alınmış ezgiler üzerine tasarlanmış bir bale.</span>
      </div>

      <div class="si-footnote html5_aside epub-type_footnote" id="f50">
        <a class="si-backref" href="#ref_f50">50</a> <span class="si-footnote-text">Genellikle düğünlerde seslendirilen, mazurka ritminde tanınmış bir Polonya ezgisi.</span>
      </div>

      <div class="si-footnote html5_aside epub-type_footnote" id="f51">
        <a class="si-backref" href="#ref_f51">51</a> <span class="si-footnote-text">Wüst, Hans Werner, <em>Frédéric Chopin, Briefe und Zeitzeugnisse, Ein Portrait</em>, s. 40-42.</span>
      </div>

      <div class="si-footnote html5_aside epub-type_footnote" id="f52">
        <a class="si-backref" href="#ref_f52">52</a> <span class="si-footnote-text">Zieliński, Tadeusz A., <em>Chopin, sein Leben, sein Werk, seine Zeit</em>, s. 156.</span>
      </div>

      <div class="si-footnote html5_aside epub-type_footnote" id="f53">
        <a class="si-backref" href="#ref_f53">53</a> <span class="si-footnote-text">Nicholas, Jeremy, <em>Chopin, His Life &amp; Music</em>, s. 25.</span>
      </div>

      <div class="si-footnote html5_aside epub-type_footnote" id="f54">
        <a class="si-backref" href="#ref_f54">54</a> <span class="si-footnote-text">Zieliński, Tadeusz A., <em>Chopin, sein Leben, sein Werk, seine Zeit</em>, s. 155.</span>
      </div>

      <div class="si-footnote html5_aside epub-type_footnote" id="f55">
        <a class="si-backref" href="#ref_f55">55</a> <span class="si-footnote-text"><em>a.g.y.</em>, s. 158.</span>
      </div>

      <div class="si-footnote html5_aside epub-type_footnote" id="f56">
        <a class="si-backref" href="#ref_f56">56</a> <span class="si-footnote-text"><em>a.g.y.</em>, s. 165.</span>
      </div>

      <div class="si-footnote html5_aside epub-type_footnote" id="f57">
        <a class="si-backref" href="#ref_f57">57</a> <span class="si-footnote-text">Sözü edilen vals, bestecinin ölümünün ardından yayımlanmıştır: <em>Op. 70, No. 3, Re bemol majör Vals</em>.</span>
      </div>

      <div class="si-footnote html5_aside epub-type_footnote" id="f58">
        <a class="si-backref" href="#ref_f58">58</a> <span class="si-footnote-text">Wüst, Hans Werner, <em>Frédéric Chopin, Briefe und Zeitzeugnisse, Ein Portrait</em>, s. 38.</span>
      </div>

      <div class="si-footnote html5_aside epub-type_footnote" id="f59">
        <a class="si-backref" href="#ref_f59">59</a> <span class="si-footnote-text">Zieliński, Tadeusz A., <em>Chopin, sein Leben, sein Werk, seine Zeit</em>, s. 188.</span>
      </div>

      <div class="si-footnote html5_aside epub-type_footnote" id="f60">
        <a class="si-backref" href="#ref_f60">60</a> <span class="si-footnote-text">Chopin ilk bestelediği piyano konçertosu olmasına rağmen, kısa bir süre sonra bestelenecek <em>Mi minör Konçerto</em>’dan (Op. 11) daha sonra yayımlandığı için, <em>Op. 21, Fa minör Konçerto</em>, günümüzde No. 2 olarak anılmaktadır.</span>
      </div>

      <div class="si-footnote html5_aside epub-type_footnote" id="f61">
        <a class="si-backref" href="#ref_f61">61</a> <span class="si-footnote-text">Zieliński, Tadeusz A., <em>Chopin, sein Leben, sein Werk, seine Zeit</em>, s. 187-188.</span>
      </div>

      <div class="si-footnote html5_aside epub-type_footnote" id="f62">
        <a class="si-backref" href="#ref_f62">62</a> <span class="si-footnote-text">O tarihlerde gazetelerde çıkan pek çok yazıda, bestecinin adı Lehçe söylenişine uygun olarak “Szopę” şeklinde yazılıyordu.</span>
      </div>

      <div class="si-footnote html5_aside epub-type_footnote" id="f63">
        <a class="si-backref" href="#ref_f63">63</a> <span class="si-footnote-text">Zieliński, Tadeusz A., <em>Chopin, sein Leben, sein Werk, seine Zeit</em>, s. 189.</span>
      </div>

      <div class="si-footnote html5_aside epub-type_footnote" id="f64">
        <a class="si-backref" href="#ref_f64">64</a> <span class="si-footnote-text"><em>a.g.y.</em>, s. 190-193.</span>
      </div>

      <div class="si-footnote html5_aside epub-type_footnote" id="f65">
        <a class="si-backref" href="#ref_f65">65</a> <span class="si-footnote-text"><em>a.g.y.</em>, s. 194.</span>
      </div>

      <div class="si-footnote html5_aside epub-type_footnote" id="f66">
        <a class="si-backref" href="#ref_f66">66</a> <span class="si-footnote-text">A/B/A, A/B/A/C/A/B/A ya da benzeri tekrarlı bir yapı.</span>
      </div>

      <div class="si-footnote html5_aside epub-type_footnote" id="f67">
        <a class="si-backref" href="#ref_f67">67</a> <span class="si-footnote-text">Zieliński, Tadeusz A., <em>Chopin, sein Leben, sein Werk, seine Zeit</em>, s. 195.</span>
      </div>

      <div class="si-footnote html5_aside epub-type_footnote" id="f68">
        <a class="si-backref" href="#ref_f68">68</a> <span class="si-footnote-text"><em>a.g.y.</em>, s. 195-196.</span>
      </div>

      <div class="si-footnote html5_aside epub-type_footnote" id="f69">
        <a class="si-backref" href="#ref_f69">69</a> <span class="si-footnote-text">Bu liedlerin bir bölümü, bestecinin ölümünden sonra arkadaşı Julian Fontana tarafından Op. 74 numarasıyla yayımlanmıştır.</span>
      </div>

      <div class="si-footnote html5_aside epub-type_footnote" id="f70">
        <a class="si-backref" href="#ref_f70">70</a> <span class="si-footnote-text">Latince “Nocturnus”, Fransızca “Nocturne”, İtalyanca “Notturno” şeklinde ifade edilen sözcük, gece ve geceyle ilgili müzikleri tanımlamak için kullanılmıştır.</span>
      </div>

      <div class="si-footnote html5_aside epub-type_footnote" id="f71">
        <a class="si-backref" href="#ref_f71">71</a> <span class="si-footnote-text">Chopin, Frédéric, <em>Chopin’s Letters</em>, s. 100, 103.</span>
      </div>

      <div class="si-footnote html5_aside epub-type_footnote" id="f72">
        <a class="si-backref" href="#ref_f72">72</a> <span class="si-footnote-text">Günümüzde bu konçerto, daha önce yayımlandığı ve daha küçük opus numarasına sahip olduğu için, “Birinci Piyano Konçertosu” olarak anılmaktadır.</span>
      </div>

      <div class="si-footnote html5_aside epub-type_footnote" id="f73">
        <a class="si-backref" href="#ref_f73">73</a> <span class="si-footnote-text">Zieliński, Tadeusz A., <em>Chopin, sein Leben, sein Werk, seine Zeit</em>, s. 246-247.</span>
      </div>

      <div class="si-footnote html5_aside epub-type_footnote" id="f74">
        <a class="si-backref" href="#ref_f74">74</a> <span class="si-footnote-text">Konçertonun ikinci bölümünün temposu için sonradan “Adagio”dan daha yavaş olan “Larghetto” ifadesini kullanmıştır.</span>
      </div>

      <div class="si-footnote html5_aside epub-type_footnote" id="f75">
        <a class="si-backref" href="#ref_f75">75</a> <span class="si-footnote-text">Çalgıların sesinin daha hafif çıkmasını sağlayan bir alet. Chopin bu bölümde yaylı çalgıları “sürdin”li olarak kullanmıştır.</span>
      </div>

      <div class="si-footnote html5_aside epub-type_footnote" id="f76">
        <a class="si-backref" href="#ref_f76">76</a> <span class="si-footnote-text">Nicholas, Jeremy, <em>Chopin, His Life &amp; Music</em>, s. 34.</span>
      </div>

      <div class="si-footnote html5_aside epub-type_footnote" id="f77">
        <a class="si-backref" href="#ref_f77">77</a> <span class="si-footnote-text">Wüst, Hans Werner, <em>Frédéric Chopin, Briefe und Zeitzeugnisse, Ein Portrait</em>, s. 47.</span>
      </div>

      <div class="si-footnote html5_aside epub-type_footnote" id="f78">
        <a class="si-backref" href="#ref_f78">78</a> <span class="si-footnote-text">Zieliński, Tadeusz A., <em>Chopin, sein Leben, sein Werk, seine Zeit</em>, s. 253.</span>
      </div>
    </div>
  </div>
</body>
</html>
