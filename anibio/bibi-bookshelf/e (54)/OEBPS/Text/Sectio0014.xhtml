<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/Stylesheet.css" type="text/css" rel="stylesheet"/>
</head>
<body>
<p class="margin-ust-xxl"></p>

<h2 class="ortala">I</h2>
<p>Odaya giren, soylu görünümlü bir ihtiyardı, kocaman beyaz bir sakalı vardı ve yerlere kadar uzanan beyaz bir elbise giymişti.</p>
<p>Ave yoldaş, dedi ihtiyar, düşlerine girmeye karar verdim.</p>

<p>Pessoa başucundaki lambayı yaktı, ihtiyara bakınca Antonio Mora olduğunu anladı. Yaklaşması için işaret etti.</p>
<p>Mora bir elini kaldırdı ve şöyle dedi: Ey büyük Fernando; on beş gün önce ölen Fenikeli Phlebos, bana senin yazgından söz etmek için martıların çığlığını ve denizin derin uğultusunu unuttu. Akheron’un sularının seni beklediğini biliyorum, sonra da içinde her şeyin yitip yeniden yaratıldığı atomların öfkeli burgaçları alacak seni ve belki de nisanda açan bir çiçek ya da Portekiz’in göllerine ve lagunalarına düşen yağmur olarak geri geleceksin Lizbon’un bahçelerine ve ben gezinirken, yelin bir uçtan diğerine taşıdığı sesini duyacağım.</p>
<p>Pessoa dirsekleri üzerinde doğruldu. Sağ yanındaki ağrı geçmişti, şimdi tek hissettiği büyük bir yorgunluktu. Ya <i>Tanrıların Dönüşü</i>, diye sordu.</p>
<p>Kitap bitmek üzere, diye yanıtladı Antonio Mora, ama bilmem yayınlayabilecek miyim, çünkü kimse bir delinin kitaplarını basma yürekliliğini gösteremiyor.</p>
<p>Anlatın bana, dedi Pessoa, çok kısa süre görüştüğümüz Cascais'deki psikiyatri kliniğinden söz edin bana.</p>
<p>Bildiğiniz gibi, diye yanıtladı Antonio Mora, benim için koydukları tanı zaman zaman psikonevrozla karışan paranoya ama bereket versin beni dinlemeyi seven Doktor Gama var; insanlara zaman ayırabilen biri, o da tanrıların döneceğine inanıyor ve deliliğin toplumu rahatsız eden kişileri ayırmak için insanlar tarafından yaratılmış bir konum olduğunu iddia ediyor. Ben Katolik topluluğunu, Kilise’yi rahatsız ediyorum, çünkü tanrıların dönüşünü vaaz ediyorum, ey yüce Pessoa, bana yalnız siz yardım edebilirdiniz ama bundan böyle siz de Akheron’u geçeceksiniz ve ben de yazılarımı yayınlayacak kimse olmadan bir tımarhanede tek başıma kalacağım.</p>
<p>Pessoa gülümsedi, başını rahat edebileceği bir şekilde yastığa koydu ve eliyle avutucu bir hareket yaptı. Sevgili Antonio Mora, dedi, Cascais’deki psikiyatri kliniğinde görüştüğümüz gün bana verdiğiniz bütün yazıları bir sandıkta sakladım. Artık insan dolu bir sandık oldu, içindekiler tıkış tıkış duruyorlar, ama sizin <i>Tanrıların Dönüşü</i> kaybolmayacak, gelecek kuşaklar günün birinde bulacaklar onu, hatta bugün kâhinlik yeteneğim olduğundan, size onu çok duyarlı ve kültürlü büyük bir eleştirmenin, Coelho adında bir adamın bulacağını şimdiden söyleyebilirim.</p>
<p>Coelho Pacheco gibi biri mi, diye sordu Antonio Mora.</p>
<p>Farklı, diye yanıtladı Pessoa, çok farklı. Şiir yazmayan ama araştırma yapan, sizin ve benim yazımızı çözecek kadar inatçı ve bizi bütün dünyada tanıtacak çok değerli bir adam.</p>
<p>Dünyanın neresinde, diye sordu Antonio Mora.</p>
<p>Bütün dünyada, diye yanıtladı Pessoa.</p>
<p>Antonio bir adım atıp saygıyla eğildi. Ya kendiniz hakkında ne anlatıyorsunuz, sevgili Pessoa, Cascais Psikiyatri Kliniği’nde günleriniz nasıl geçti? Sizi bir daha göremeyince çok şaşırdım, tecrite mi kapattılar yoksa?</p>
<p>Pessoa iç geçirdi. Hastanede kalmadım, dedi, itiraf edeyim ki kalmak istemedim. Rua da Saudade’de koya bakan bir evde birkaç hafta geçirmeyi tercih ettim, benim bakımımı üstlenen bir kadının evinde kaldım, bu bayan duldu ve çok kibar iki kızıyla birlikte oturuyordu ve öğlen akşam bana olağanüstü yemekler hazırlıyordu. Haydi size anlatayım, sevgili Antonio Mora, neden olmasın? Her öğlen fırında ya da ızgarada balık, yanında da beyaz Colares şarabı, akşamları da, doğrusu akşam yemeği tam bir ziyafetti, <i>sopa alentajana</i> ya da <i>caldo verde</i> hiç eksik olmazdı, sonra, bir düşünün hele, fırında morina balığı, <i>pescadinhas de rabo na boca</i> ve buna benzer başka nefis yemekler, bana koya bakan bir oda vermişlerdi, özel olarak yatak odasına dönüştürülmüş, içinde şöminesi olan eski bir salondu: Akşam odanın terasında oturup Cascais ve Estoril koylarını seyrederdim, radyoda dans havaları ya da eski Coimbra şarkıları dinlerdim, kendimi mutlu hissetmiştim.</p>
<p>Bayanın adı neydi, diye sordu Antonio Mora.</p>
<p>Adının önemi yok, diye yanıtladı Pessoa.</p>
<p>Kıskanıyorum sizi, dedi Antonio Mora, sizi gerçekten kıskanıyorum, mutlu anlar yaşadınız, söyleyin bana, iyileşebildiniz mi?</p>
<p>Doğrusu, dedi Pessoa, o sıralar kara bir bulut çökmüştü üzerime, anlarsınız, ne yapacağımı bilemiyordum, deliliği kabul etse miydim, yoksa kendimi Tago’ya mı atsaydım? Bir aileye, bana bakacak, sevgi ve şefkat gösterecek birine gereksinim duyuyordum ve bu ailede bir yuva buldum, sonra tek başıma kaldığımda, çünkü bazen evde yalnız kalıyordum, bir köpek vardı, Jo adında güzel bir siyah köpek, çok akıllı bir kırmaydı, ona gizemli şiirlerimi okurdum, eminim bu köpek bir eski Mısır tanrısının yeniden yeryüzüne gelmiş ruhuydu, patisiyle döşemeleri tırmalayarak dizelerimin ölçülerini veriyordu ve bu hayvansal ve Tanrısal kesileme sayesinde ben de dizelerimi kesileyip müziğe dönüştürüyordum. Sonra da gidip terasa kuruluyor ve koyu seyre dalıyordum, akşamüstü dönen balıkçı kayıklarına bakıyor, neşeyle birbirlerine bağıran denizcilerin seslerini işitiyor, katran ve ağların kokusunu içime çekiyordum, her şey güzel ve eskildi, kendimi böyle iyileştirdim, ölümü unutup yeniden yaşamaya başladım.</p>
<p>Ben de unuttum ölümü, dedi Antonio Mora, çünkü <i>Evrenin</i> Yapısı’nda yaşamın geri gelişini öğreten babamız Lucretius’u okudum ve bizleri oluşturan atomların, şimdiki gövdemiz olan şu sonsuz küçük parçacıkların daha sonradan sonsuz çevrim içinde geri döneceklerini ve su, toprak, verimli çiçekler, bitkiler, görmeyi sağlayan ışık, bizi ıslatan yağmur, sarsan yel, kışın paltosuyla saran beyaz kar olacaklarını anladım. Hepimiz döneceğiz yeryüzüne, ey yüce Pessoa, doğanın istediği sayısız biçimde, belki Jo adında bir köpek, bir tutam ot ya da Lizbon Meydanında şaşkın şaşkın bakan genç bir İngiliz kızının ayak bilekleri olacağız. Ama yalvarırım, gitmek için daha erken, Fernando Pessoa olarak biraz daha kalın bizimle.</p>
<p>Pessoa yanağını yastığına yerleştirdi ve bitkin bir şekilde gülümsedi. Sevgili Antonio Mora, dedi, Proserpina diyarında beni bekliyor, gitme zamanı geldi, şu yaşam diye adlandırdığımız imgeler tiyatrosunu terk etme zamanı geldi. Ruhumun gözlüğüyle gördüğüm şeyleri bir bilseniz, yukarıdaki sonsuz boşlukta Orion’un kollarını gördüm, şu yeryüzü ayaklarıyla Güneyhaçı Takımyıldızında yürüdüm, parlak bir kuyrukluyıldız gibi sonsuz geceleri, imgelemin, şehvetin ve korkunun yıldızlararası boşluklarını aştım, erkek, kadın, ihtiyar, küçük kız oldum, Batı başkentlerinin geniş caddelerindeki kalabalık oldum, sessizliğine ve bilgeliğine imrendiğim Doğu’nun dingin Buda’sı oldum, kendim ve başkaları, olabileceğim herkes oldum, onurlar ve onursuzluklar, coşkular ve yılgınlıklar yaşadım, erişilmez nehirler ve dağlar geçtim, huzur dolu sürüleri seyrettim ve başıma güneş ve yağmur geçti, kızışmış dişi oldum, sokakta oynayan kedi oldum, güneş ve ay oldum, çünkü yaşam yeterli değildi. Artık yeter, sevgili Antonio Mora, benim yaşamım bin yaşam demekti, yorgunum şimdi, mumum eridi artık, rica ederim gözlüğümü verin bana.</p>
<p>Antonio Mora elbisesini düzeltti. İçinde Prometeus doğuyordu. Ey yüce gökyüzü, diye haykırdı, çevik kanatlı yeller, nehir kaynaklan, deniz dalgalarının sayısız gülümsemesi, yeryüzü, evrensel ana, sizi çağırıyorum, sizi, ve her şeyi gören güneş yuvarı, bakın neler çekiyorum.</p>
<p>Pessoa içini çekti. Antonio Mora masadan gözlüğü aldı ve yüzüne yerleştirdi. Pessoa gözlerini koca koca açtı ve elleri çarşafın üzerinde durdu. Saat tam yirmi otuzdu.</p>
<p class="yl"></p>
</body>
</html>