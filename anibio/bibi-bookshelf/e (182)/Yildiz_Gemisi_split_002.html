<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Yıldız Gemisi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="calibre1">
</p><p class="calibre8"><tt class="calibre5"><span class="bold">BÖLÜM II</span></tt><br class="calibre7"/></p><p class="calibre8"><tt class="calibre5"><span class="bold">ÖLÜYOLLAR</span></tt></p><p class="calibre4"><tt class="calibre5">1</tt></p><p class="calibre4"><tt class="calibre5">Koğuşlar'da çok kullanılan bir düstur, "Bakacağına sıçra, " derdi; atılganlık, bilgeliğe giden yolda darbımesel olmuştu ve kurnaz geçinenler ha deyince eyleme geçmeye her an hazırlardı. Eylem için pek bir bahanenin olmadığı durumlarda kavmin her ferdini somurtkan bir uyuşukluk beklediği için, diğer davranış kalıplarının uygulanabilmesi çok güçtü. Her çeşit fikri kendi yararına yontmakta pek mahir olan Marapper, seferinin son üç üyesini harekete geçirebilmek amacıyla önlerine kişisel çıkarlar sürmüştü.</tt></p><p class="calibre4"><tt class="calibre5">Çantalarını, ceketlerini ve çarpanlarını yüklenerek onu gönülsüzce izlediler ve somurtarak köyün sokaklarından peşi sıra geçtiler. Çok az kişi gidişlerini gördü; onlar da umursamadı, çünkü herkes son cümbüş nedeniyle biraz akşamdan kalmış haldeydi. Marapper oda kapısının önünde durdu ve; anahtarını araştırdı. "Ne halt etmeye bekliyoruz burada? Eğer böyle ayağımızı sürürsek yakalanacağız ve küçük parçalar halinde doğranacağız! Gideceksek şu poniklerin içine bir an önce gidelim!"</tt></p><p class="calibre4"><tt class="calibre5">Marapper soruyu sorana doğru hırçın bir bakış fırlattı. Sonra yanıt vermeye bile tenezzül etmeden geri döndü. Bunun yerine, kapıyı iterek açtı ve "Dışarı gel, Roy," diye seslendi, "yol arkadaşlarınla tanış."</tt></p><p class="calibre4"><tt class="calibre5">Temkinlice, olası bir tuzaktan sakınan usta bir avcı gibi, Complain elinde çarpanıyla belirdi. Marapper'ın yanında duran üçlüyü sessizce süzdü; tümünü de oldukça iyi tanıyordu: kemerine asılı iki şişkin torbaya dirseklerini sakince dayamış halde, suya sabuna dokunmaz havalarla sırıtan Bob Fermoin, değneğini dur durak bilmeksizin parmaklarında döndürmeyi sürdüren Wantage'ı, bir de meydan okuyan ve sevimsiz suratıyla Değerbiçici Ern Roffery'yi. "Koğuşlar'ı ben bu güruhla birlikte terk falan edemem, Marapper," diye kesip attı. "Eğer bulabileceğinin en iyileri bunlarsa, beni sayma. Bir araştırma seferine çıkacağımızı sanıyordum, hokkabazlık gösterisine değil." Rahip, hazımsızlık çeken bir tavuk gibi sesler çıkardı gırtlağından ve üzerine yürümeye kalktı, ama onu bir kenara iten Roffery elini çarpanının kabzasına koyarak Complain'in karşısına dikildi. Bıyıkları Complain'in çenesinden on santim ötede titriyordu.</tt></p><p class="calibre4"><tt class="calibre5">"Demek öyle, koşan et uzmanım benim," dedi. "Demek öyle hissediyorsun! Senden üstün olanları gördüğünde de tanıyamıyorsun, ha? Sanıyorsun ki..." "Öyle hissediyorum," dedi Complain. "Ve şu kılıfındaki oyuncakla oynamayı da kesebilirsin, yoksa parmaklarını kırıvereceğim. Rahip bana bir araştırma seferine çıkacağımızı söylemişti, kerhanelerde mum söndüreceğimizden bahsetmemişti."</tt></p><p class="calibre4"><tt class="calibre5">Öfke saçan yüzünü kâh birine, kâh ötekine çevirerek aralarına dalan rahip, "Nitekim bir araştırma seferi olacak," diye haykırdı. "Bu bir araştırma seferidir ve tecrit adına, eğer leşlerinizi tek tek taşımak zorunda kalsam bile, hepiniz benimle Ölü-yollar'a geleceksiniz! Sizi aptallar! Burada durmuş birbirinizin alık suratlarına it gibi çemkiriyorsunuz! Sizi reziller sürüsü! Bırakın beni, sanıyor musunuz ki birbirinizin üç paralık dikkatini çekecek kadar kıymetiniz var? Toplayın pılınızı pırtınızı ve kımıldayın, yoksa Muhafızlar'ı tepenize üşüştürürüm."</tt></p><p class="calibre4"><tt class="calibre5">Bu öylesine aptalca bir tehditti ki Roffery kahkahalara boğuldu. "Ben Complain gibi uçuk benizlilerden kurtulmak için katılmıştım size, rahip," dedi. "Yine de, senin istediğin gibi olsun! Düş önümüze, şef sensin!" "Düşüncen buysa eğer, niçin aptalca manzaralar yaratarak vaktimizi harcıyorsun?" diye tersledi Wantage.</tt></p><p class="calibre4"><tt class="calibre5">"Çünkü burada komutan yardımcısı benim ve canımın çektiği manzarayı yaratabilirim," diye yanıtladı Roffery.</tt></p><p class="calibre4"><tt class="calibre5">Marapper, konuya açıklık getirerek, "Sen komutan yardımcısı filan değilsin, Ern," dedi. "Burada sadece ben emir veriyorum ve sizler de, emirlerim önünde eşit olarak, bana itaat ediyorsunuz!"</tt></p><p class="calibre4"><tt class="calibre5">Bunun üzerine Wantage alayla güldü ve Fermour, "Eğer siz aptallar güruhunun çene çalması bittiyse," dedi, "birileri bizi keşfetmeden ve bütün sorunlarımızı temelinden çözmeden önce buradan gidebilir miyiz?"</tt></p><p class="calibre4"><tt class="calibre5">"O kadar çabuk değil," dedi Complain. "Ben hâlâ şu değerbiçicinin aramızda ne işi olduğunu öğrenmek istiyorum. Niçin kendi işiyle ilgilenmiyor? Çok rahat bir görevi vardı; onu niçin bıraktı? Bu durum bana pek mantıklı görünmüyor; ben onun yerinde olsaydım Koğuşlar'ı terk etmezdim."</tt></p><p class="calibre4"><tt class="calibre5">Roffery, rahibin uzanmış koluna karşı direnerek, "Ama sende bir kurbağanınki kadar bile yürek yok," diye homurdandı. "Hepimiz kendi özel nedenlerimizden dolayı katıldık bu geziye ve benim nedenim de senin üzerine vazife değil." "Zaten bütün bu telaş niçin?" diye bağırdı Wantage. "Niçin geliyorsun? Senin suratını görmek dahi istemediğimden adım gibi eminim." Rahibin kısa kılıcı aniden ikisinin arasında belirivermişti. Kabzayı sıkan yumruğunun beyazlaştığı görülüyordu.</tt></p><p class="calibre4"><tt class="calibre5">"Kutsal bir kişi olduğuma göre," diye homurdandı rahip, "konuşacak ilk adamı Uzun Yolculuğa bizzat çıkaracağıma Koğuşlar'daki her damla kan üzerine yemin ederim!"</tt></p><p class="calibre4"><tt class="calibre5">Düşmanlıktan kaskatı kesilmiş halde ve hiç konuşmadan durdular orada. "Tatlı, barış-yapan kılıç," diye fısıldadı Marapper ve ardından, omuzundaki sırt çantasını çözerken, sıradan bir ses tonuyla, "Vur şu heybeyi sırtına, Roy," dedi, "ve toparla kendini. Ern, çarpanını rahat bırak... Bebek bulmuş küçük kızlar gibisin. Hepiniz gevşeyin artık ve benimle birlikte yürümeye başlayın. Toplu halde bulunun. Ölüyollar'a geçmek için aşmamız gereken bir barikat var önümüzde, dolayısıyla ne yaptığımı iyi izlemeye gayret edin. Kolay olmayacak..." Kompartımanının kapısını kilitledi, anahtarına düşünceli bir göz attı, sonra ceplerinden birine indirdi. Diğerlerine başka herhangi bir işaret vermeksizin koridordan aşağı yürümeye başladı. Sadece bir an için duraksadılar ve sonra uysalca düştüler peşine. Marapper, tüm diğerlerini daha aşağılık bir evrene iterek, demir gibi sert gözleriyle dimdik ileri bakıyordu. İlk koridor sapağında sola ve bir sonrakinde yine sola döndü. Bu onları diğer ucu tavuk teliyle örülü çıkmaz bir sokağa sokmuştu; burası yan barikatlardan biri olduğu için telin önünde bir Muhafız bekliyordu. Muhafız rahatta ama dikkatliydi. Çenesini ellerine dayamış halde bir kutunun üzerinde oturuyordu, ama beşi birden köşeyi dönüp görüş alanına girdiklerinde ayağa sıçrayarak çarpanını onlara doğrulttu.</tt></p><p class="calibre4"><tt class="calibre5">Klasik parolayı yineleyerek, "Vurmaktan mutluluk duyarım!" diye haykırdı. Gözleri kararlı, bacakları gergin, sözleri ise klişe gibi dökülmüştü ağzından. "Ben de ölmekten," diye tatlı tatlı yanıtladı Marapper. "Sok şu silahını kılıfına, Twemmers; biz Hariciler değiliz. Bana biraz asabiymişsin gibi geliyor."</tt></p><p class="calibre4"><tt class="calibre5">"Durun, yoksa ateş ederim!" diye haykırdı Muhafız Twemmers. "Ne istiyorsunuz? Durun, hepinizde!"</tt></p><p class="calibre4"><tt class="calibre5">Marapper adımlarını hiç aksatmadı ve diğerleri de onunla birlikte yavaş yavaş ilerlediler. Complain için olup bitenin açıklayamadığı bir büyüsü vardı. "Bu iş için artık çok dar görüşlü kalıyorsun, dostum," diye seslendi rahip. "Zilliac'ı görüp seni bu işten azletmesini söyleyeceğim. Karşındaki benim, Rahip Marapper, tartışma götürür akıl sağlığının yöneticisi, yanında iyi niyetli dostlarla. Bu akşam kan dökmek yok sana, adamım."</tt></p><p class="calibre4"><tt class="calibre5">Twemmers silahını sallayarak, "Kim olsa vururum!" diye vahşice tehdit etti ama ardındaki tel örgüye doğru da geriliyordu.</tt></p><p class="calibre4"><tt class="calibre5">"Pekâlâ, ama bu niyetini daha uygun hedeflere sakla... Gerçi daha büyüğünü de bulamazsın ya!" dedi rahip. "Burada sana verilecek önemli bir şeyim var." Bütün bu alışveriş süresince Marapper'ın ilerlemesi hiç durmamıştı. Artık neredeyse tam tepesindeydiler Muhafız'ın.</tt></p><p class="calibre4"><tt class="calibre5">Biçare adam kararsızlık içinde bocalıyordu; seslenme mesafesinde başka Muhafızlar da vardı, ama yanlış alarm ona birçok sopaya mal olabilirdi. Bedbahtlığını o anki düzeyinde tutmaya hevesliydi. Birkaç saniyelik kararsızlık onun için ölümcül oldu. Rahip tepesine çullandı.</tt></p><p class="calibre4"><tt class="calibre5">Marapper kısa kılıcını pelerininin altından çevik bir hareketle çekip Muhafız'ın midesine bir homurtuyla birlikte derince sapladı, kanırttı ve öne doğru yıkılan adamı omzuyla tarttı. Twemmers'ın kolları gevşeyip sırtına çarpıncaya dek gövdesini omzunda asılı tuttu, sonra bir kez daha memnuniyetle homurdandı. Wantage, etkilenmiş halde, "Temiz iş çıkardın, peder," dedi. "Ben bile daha iyisini yapamazdım."</tt></p><p class="calibre4"><tt class="calibre5">Sesinde derin bir hürmetle, "Usta işi!" diye bağırdı Roffery. "Vazettiklerini yaşama bu kadar etkin biçimde geçirebilen bir rahip bulmuş olmak ne güzel!" "Benim için zevkti," diye homurdandı Marapper, "ama sesinizi alçak tutun yoksa av köpeklerini başımıza üşüştüreceksiniz. Fermour, şunu alır mısın, lütfen?" Ceset Bob Fermour'un omuzlarına aktarılmıştı; yaklaşık bir metre yetmiş santimlik boyuyla diğerlerinden neredeyse bir baş daha uzun olduğu için bu işi çok rahat halledebilirdi. Marapper kılıcını Complain'in ceketine nazikçe sildi, kınına yerleştirdi ve dikkatini tel örgüye yöneltti.</tt></p><p class="calibre4"><tt class="calibre5">Kocaman ceplerinin birinden bir çift tel makası çıkardı ve bununla geçidi örten bağlantılardan birini kopardı. Kulpundan tutarak kapıya asıldı; kapı yerinden bir santim kadar oynadıktan sonra sıkıştı. Homurdanarak yüklendi, ama kap oynamıyordu.</tt></p><p class="calibre4"><tt class="calibre5">"İzninle," dedi Complain.</tt></p><p class="calibre4"><tt class="calibre5">Ağırlığını kapıya vererek bütün gücüyle abandı. Paslı rulmanlar üzerinde kayan kapı aniden keskin bir gıcırtı çıkararak açıldı. Şimdi bir kuyu çıkmıştı ortaya: dipsiz gibi görünen, ağzı açık, kara bir delik. Korku içinde geri çekildiler. Fermour, bacamsı boşluğun kenarına asılı "ASANSÖR İÇÎN DÜĞMEYE BASINIZ" yazısını merakla incelerken, "Bu ses Koğuşlar'daki Muhafızlar'ın çoğunu çekecektir buraya," dedi. "Şimdi n'olacak rahip?"</tt></p><p class="calibre4"><tt class="calibre5">"Başlangıç olarak, Muhafız'ı surdan aşağı atabilirsiniz," dedi Marapper. "Canlanın biraz!"</tt></p><p class="calibre4"><tt class="calibre5">Ceset karanlığın içine savruldu ve bir saniye sonra tatmin edici toklukta bir "güp" sesi duyuldu.</tt></p><p class="calibre4"><tt class="calibre5">Wantage iştahla, "Tiksindirici!" diye haykırdı.</tt></p><p class="calibre4"><tt class="calibre5">"Hâlâ sıcak," diye fısıldadı Marapper. "Cenaze törenine gerek yok... Yaşam hakkımız için iddiamızı sürdürsek iyi olacak.. Bakın şimdi, çocuklar, korkmanız gereksiz, bu karanlık yer insanlar tarafından inşa edilmiş; bir zamanlar, sanırım, içinde bir çeşit araba yukarı aşağı işliyordu. Twemmers'ın örneğini izlemeliyiz, ama daha yavaş tabii."</tt></p><p class="calibre4"><tt class="calibre5">Açıklığın orta yerinde kablolar sarkıyordu. Rahip öne doğru eğildi ve onları yakaladı, sonra kendini beş metre aşağıdaki ilk katın hizasına temkinle sarkıttı. Asansör boşluğu ayaklarının altında simsiyah açılmış haldeyken, kenardaki dar bir çıkıntıya doğru sallandı ve bir eliyle oradaki tel örgüye tutunarak diğer eliyle makasını kullandı. Tele tek ayağıyla dikkatle bastırıp sıyrılarak geçebilecekleri genişlikte bir geçit açabildi. Diğerleri teker teker takip ettiler. Üst katı son terk eden Complain oldu. İçinden Koğuşlar'a yarım ağızla veda ederek kablodan aşağı kaydı ve diğerlerinin yanına indi. Beşi bir arada hışırtılı loşlukta durup çevrelerine bakındılar. Tuhaf topraklardaydılar, ama ponik karmaşasının biri öbürüne benzer daima. Marapper geçidi arkalarından özenle kapattı ve sonra pelerinini düzeltip omuzlarını dikleştirerek ileri doğru döndü.</tt></p><p class="calibre4"><tt class="calibre5">"Bu kadar hareket benim gibi yaşlı bir rahibe bir uyan için yeterlidir," dedi, "meğer ki içinizde liderlik tartışmasını başlatmak isteyen biri varsa." Roffery'nin kulağının hemen yanından ötelere doğru bakan Complain meydan okurcasına, "Bu zaten hiç tartışma konusu edilmemişti," dedi. "Beni kışkırtmaya kalkma," dedi Roffery. "Pederi izleyeceğim, ama sorun çıkarmaya kalkan olursa biçerim."</tt></p><p class="calibre4"><tt class="calibre5">Wantage, suratının daha çirkin yarısını çevrelerindeki ponik kalabalığına çevirerek, "En domuzcasına aptal iştahı bile doyuracak kadar çok bela bulacağız," diye kehanette bulundu. "Birbirimize havlamayı bırakıp kılıçlarımızı başka karınlar için saklasak isabetli davranmış oluruz." Sözlerine gönülsüzce katıldılar.</tt></p><p class="calibre4"><tt class="calibre5">Marapper düşünceyle somurtarak pelerinini silkti; kenarlarına kan bulaşmıştı. "Şimdi uyuyacağız," dedi. "Uygun olan ilk odaya girecek ve kamp yeri olarak kullanacağız. Her uyu için bu düzeni uygulayacağız. Koridorlarda kalmamız olanaksız... Saldırıya tamamen açık oluruz. Bir kompartımanda ise nöbetçi dikerek güven içinde uyuyabiliriz."</tt></p><p class="calibre4"><tt class="calibre5">"Uykuya dalmadan önce Koğuşlar'dan biraz daha uzaklaşsaydık daha iyi olmaz mıydı?" diye sordu Complain.</tt></p><p class="calibre4"><tt class="calibre5">"Ben ne demişsem en iyisi odur," dedi Marapper. "Koğuşlar'daki o anası yatıklar, hem de pusuya düşme riskini göze alarak, bitli boyunlarını tanımadıkları bir ponik bölgesine uzatırlar mı sanıyorsun? Sırf bu tür akılsızca sorulara yanıt vererek nefesimi harcamamak için şu kadarını söyleyeceğim: Ben ne dersem onu yapacaksınız. Birlik olmanın anlamı budur ve eğer birlik değilsek hiçbir şey değiliz demektir. Bu yeterince açık mı? Roy? Ern? Wantage? Fermour?" Rahip ifadesiz suratlarına sanki tekmil alıyormuşçasına teker teker baktı. Bakışlarından kaçınmak için gözlerini kuşkulu bir akbabalar dörtlüsü gibi yere indirdiler.</tt></p><p class="calibre4"><tt class="calibre5">"Hepimiz buna zaten karar vermiştik," dedi Fermour sabırsızlanarak. "Daha ne yapmamızı istiyorsun, çizmelerini yalayalım?"</tt></p><p class="calibre4"><tt class="calibre5">Her ne kadar tümü de ona üç aşağı beş yukarı katılıyor olsalar da, rahipten çok daha kolay bir hedef olduğu için, Fermour'a dönüp homurdandılar. "Çizmelerimi ancak bu ayrıcalığı hak ettiğiniz zaman yalayabilirsiniz," dedi Marapper. "Ama yapmanızı istediğim başka bir şey daha var. Bana itirazsız riayet etmenizi istiyorum, ayrıca birbirinizle takışmayacağınıza dair de yemin etmenizi emrediyorum. Sizden karşılıklı güven ya da benzer bir saflık beklemiyorum. Öğreti'nin şeriatını delmenizi de isterim. Uzun Yolculuğa çıkmamız gerekecekse eğer, bunu Ortodoksça yapacağız. Ama sürekli tartışma ve didişmeye tahammül etmemiz olanaksız; Koğuşlar'daki tatlı yaşantınız sona erdi artık. "Karşılaşacağımız tehlikelerden bir kısmını tanıyoruz: Mutantlar, Hariciler, diğer kavimler ve son olarak da bizzat korkunç Baştaraf halkı. Ama henüz hiç tanımadığımız birçok tehlikeyle de karşı karşıya kalacağımızdan kuşkunuz olmasın. Bir arkadaşınıza karşı yüreğinizde kin duyarsanız, bu kıvılcımı bilinmeyene karşı saklayın: Gerekeceği gün gelecektir." Onlara bir kez daha soruşturan gözlerle baktı.</tt></p><p class="calibre4"><tt class="calibre5">"Yemin edin," diye emir verdi.</tt></p><p class="calibre4"><tt class="calibre5">"Bütün bunlar çok güzel," diye homurdandı Wantage. "Katılıyorum tabii, ama bu açıkça özveride bulunacağımız anlamına da geliyor... yani, kendi kişiliklerimizden. Marapper, eğer bunu biz yapacaksak, sen de yapmalısın ve kafa ütülemekten vazgeçmelisin. Sadece yapılmasını istediğin şeyi söyle ve biz de can sıkıcı nutuklarına katlanmak zorunda kalmadan yapalım." Fermour, yeni bir tartışma başlamadan, "Bana sorarsanız yeterince adil," dedi aceleyle. "Tecrit aşkına, yemin edeceksek edelim ve biraz uyuyalım artık!" Özel hırgür ayrıcalıklarını bir yana bırakmaya karar verdiler ve eline koca bir deste manyetik anahtar alan rahibin peşi sıra ponik ormanının saçaklarına doğru ilerlediler. Beş on metre sonra ilk kapıyla karşılaşmışlardı. Durdular ve rahip kilidin üzerindeki küçük girintide anahtarlarını teker teker denemeye başladı. Bu arada Complain kısa bir mesafe daha ilerledi ve bir dakika sonra dönerek diğerlerine seslendi.</tt></p><p class="calibre4"><tt class="calibre5">"Kırık bir kapı var burada," dedi. "Bir ara buradan başka bir kavmin geçmiş olduğu aşikâr. Bu odaya girersek vakit kazanmış oluruz." Takırtılar çıkaran ponik gövdelerini iterek yanına geldiler. Sadece bir parmak kadar aralanmış haldeki kapıya çekinerek baktılar. Her kapı bir meydan okuma, bilinmeyene bir geçit sayılırdı; böyle suskun kapıların ardından fırlayan ölümlerle ilgili öyküleri hepsi dinlemişlerdi ve bu korku ta çocukluklarından beri iliklerine dek işlemişti.</tt></p><p class="calibre4"><tt class="calibre5">Roffery çarpanını çekerek ayağını kaldırdı ve tekmeledi. Kapı savrularak açıldı. Kısa bir kaçışmanın dışında içeride her şey ölüm sessizliğindeydi. Odanın büyük olduğu anlaşılıyordu, ama aydınlatma kaynakları kırılmış olduğundan -ne zamandan beridir kim bilir— karanlığa gömülmüştü. İçeride ışık olmuş olsaydı, ponikler kendi yavaş ama amansız yöntemleriyle kapıyı çoktan açılmaya zorlarlardı, ama karanlık köşelerde insanlardan bile az işleri olurdu onların. "Sadece fareler var burada," dedi Complain nefes nefese. "Girsene, Roffery. Ne bekliyorsun?"</tt></p><p class="calibre4"><tt class="calibre5">Roffery yanıt yerine cebinden bir el feneri çıkardı ve önüne doğru tuttu. Yanına sokulan diğerleriyle birlikte ilerledi.</tt></p><p class="calibre4"><tt class="calibre5">Sekize beş adımlık büyükçe bir odaydı ve boştu. Roffery'nin el fenerinin ışığı tavandaki alışılageldik ızgaranın, boş duvarların ve moloz kaplı zeminin üzerinde sinirli sinirli gezindi. Sandalyeler ve içlerindeki öteberi ortalığa saçıldıktan sonra bir yana atılmış çekmeceleriyle masalar, küçük bir baltayla vahşice saldırıya uğramışa benziyordu. Hafif çelikten imal edilmiş dolaplar eğilip bükülmüş ve tozun içine devrilmişlerdi. Beş adam bu tahribatın ne kadar süre önce yapılmış olabileceğini merak ederek ve havada hâlâ belki bir parça var olan vahşeti soluyarak kapı girişinde kuşkuyla durdular; çünkü vahşet -erdemin tersine- sahipleri geçip gittikten çok sonra bile varlığını hissettirebilir. "Burada uyuyabiliriz," dedi Marapper kısaca. "Roy, şuradaki kapıya bir göz atıver."</tt></p><p class="calibre4"><tt class="calibre5">Odanın karşı duvarında yer alan kapı yarı aralıktı. Kırık bir masanın çevresini dolaşan Complain kapı kanadını itti. Porselen lavabosu kırılmış ve boruları koparılmış bir tuvalet çıkmıştı ortaya. Eskiden kalma bir pas lekesi duvar boyunca iniyordu, ama suların akması çoktan kesilmişti. Complain çevresine bakınırken molozun arasından fırlayan hırpani görünüşlü beyaz bir fare yan yan koşturarak kaçtı; Fermour bir tekme sallayarak ıskaladı ve yaratık koridordaki ponik karmaşasının arasında gözden kayboldu.</tt></p><p class="calibre4"><tt class="calibre5">"Burası işimizi görür," diye yineledi Marapper. "Önce bir şeyler atıştıralım, sonra nöbet sırası için kura çekeceksiniz." Yemek süresince nöbetçi koymanın gerekli olup olmadığı hakkında didişerek çantalarındaki erzaktan fazla kaçırmadan yediler. Complain ve Fermour gerekli, Roffery ve Wantage gereksiz olduğunu iddia ettikleri için taraflar dengede kabul edildiler. Complain ve Fermour gerekli, Roffery ve Wantag ise gereksiz oylamıştı ve rahip kendini bu anlaşmazlığa bulaşmaya hiç de zorunlu hissetmiyordu. Parmaklarını bir paçavraya nazikçe silerek sessizlik içinde yemeğini yedi ve sonra, hâlâ dolu bir ağızla "Roffery," dedi, "ilk nöbet senin, ardından da Wantage tutsun ki siz ikiniz haklılığınızı kanıtlama fırsatını hemen bulabilesiniz. Gelecek uykuda nöbeti Complain ve Fermour tutarlar."</tt></p><p class="calibre4"><tt class="calibre5">"Kura çekeceğiz demiştin," diye homurdandı Wantage öfkeyle. "Fikrimi değiştirdim."</tt></p><p class="calibre4"><tt class="calibre5">Bunu o denli açık belirtmişti ki Roffery saldırı yönünü içgüdüsel olarak değiştirerek, "Sayın peder," dedi, "sanırım siz hiç nöbet tutmazsınız." Marapper ellerini iki yana açarak çocuksu bir masumlukla baktı. "Ama, sevgili dostlarım, uykuda ya da uyanık, rahibiniz sizi her zaman gözetiyor!" Hemen pelerininin altından yuvarlak bir cisim çıkararak konuyu değiştirdi: "Tedbirli davranarak Zilliac'tan kurtardığım bu araçla, nöbet sürelerimizi hiç kimsenin diğerinden daha fazla tutmak zorunda kalmayacağı biçimde bilimsel olarak düzenleyebiliriz. Gördüğünüz gibi çevresinde bir halka halinde dizilmiş rakamlar ve üç adet de kol ya da ibresi var. Buna, bir dönemlik nöbetten hareketle saat deniyor. Devler bu aracı sırf bu nedenden dolayı imal etmişler, demek ki onların da uğraşmaları gereken Hariciler'i ve zırdelileri vardı." Complain, Fermour ve Wantage saati ilgiyle incelediler; Roffery ise, değerbiçiciliği zamanında böyle nesneler elinden çok geçtiği için, kibirle istifini bozmadı. Rahip malını geri aldı ve kenarındaki minik bir çıkıntıyı çevirmeye başladı.</tt></p><p class="calibre4"><tt class="calibre5">"Onu çalıştırmak için yapıyorum bunu," dedi önemli havalarda. "Üç ibrenin içinde en küçükleri çok hızlı gidiyor, ona aldırmasak da olur. Büyük olan iki tanesi farklı hızlan hareket ediyorlar, ama biz sadece kısa olanıyla ilgilenecek. Bakın, simdi sekiz rakamı hizasında duruyor. Ern, ibre dokuz rakamı hizasına gelinceye dek sen uyanık kalacaksın; sonra Wantage'ı uyandıracaksın. Wantage, ibre on rakamına denk geldiğinde sen hepimizi uyandıracaksın ve yolculuğumuz başlayacağız. Açıkça anlaşıldı mı?"</tt></p><p class="calibre4"><tt class="calibre5">Wantage, suratını asarak, "Nereye gidiyoruz?" diye sordu Marapper, tartışmayı hemen noktaladı: "Bunları uyandığımız vakit düşünürüz. Önce uyku geliyor. Dışarıda herhangi bir hareket duyarsanız beni uyandırın... ve yanlış alarmlarla da rahatsız etmeyin sakın. Eğer düşlerim bölünürse çok asabileşirim."</tt></p><p class="calibre4"><tt class="calibre5">Kırık bir büro taburesini tekmeleyerek bir köşeye kıvrıldı ve uyumaya hazırlandı. Olup biteni hasmane bakışlarla izleyen Roffery dışında diğerleri de, pek fazla duraksamadan onu taklit ettiler.</tt></p><p class="calibre4"><tt class="calibre5">Wantage tereddütle konuştuğunda hepsi yere uzanmışlardı. Yalvarırcasına bir ses tonuyla, "Peder, Peder Marapper," diye seslendi. "Postlarımızın esenliği için dua etmeyecek misin?"</tt></p><p class="calibre4"><tt class="calibre5">"Kimsenin postuna aracılık yapamayacak kadar yorgunum," diye yanıtladı Marapper. "Kısacık bir dua, peder."</tt></p><p class="calibre4"><tt class="calibre5">"Arzu ettiğin gibi olsun. Çocuklarım, benliğinize genişlik, haydi dua edelim." Odanın pis zemininde kıvrılmış yatar haldeyken dua etmeye başladı. Sözcükleri önce ilgisizce, sonra kendi düşüncelerinin akışıyla aşka gelerek daha hevesli döküldü dudaklarından.</tt></p><p class="calibre4"><tt class="calibre5">"Ey bilinç, biz burada toplanmış olanlar senin katında ne kadar değersiziz, çünkü hiç de mükemmel olmadığımızı biliyoruz ve bunları gerektiği gibi boşaltamıyoruz içimizden. Biz sefil bir yaşam süren sefil bir güruhuz; yine de sen içimizde oldukça umut bizi terk etmeyecektir. Ey bilinç, özellikle burada bulunan beş zavallı bedene yol göster, çünkü bizim için geride bıraktıklarımızdan çok daha fazla umut var ve dolayısıyla içimizde sana daha geniş yer açabiliriz. Biliyoruz ki, sen burada olmadığında yerini düşmanın Bilinçaltı alıyor; düşüncelerinizin sende serbestçe yüzmelerine izin ver. Elimize çeviklik, kolumuza güç, gözümüze keskinlik ve mizacımıza yırtıcılık ihsan eyle ki bize karşı çıkanları ezip katledebilelim. Onları kırpıp parçalayalım! Bağırsaklarını güvertelere yayalım! Böylece sonunda sana sahip olarak ve senin sahipliğinde en güçlü mertebelere erişelim. Düşmanın bizi alt edeceği ve bizim de Uzun-Yolculuğa çıkmamız gereken o lanetli ana dek kıvılcımın içimizde yansın."</tt></p><p class="calibre4"><tt class="calibre5">Rahip bezdirici sözlerini söylerken dizleri üzerine doğrulmuş ve ellerini yukarı uzatmıştı. Şimdi, onu taklit eden diğerleriyle birlikte, sağ işaretparmağını törenle indirdi ve boğazının önünden sembolik biçimde geçirdi. "Kesin sesinizi artık," dedi her zamanki ses tonuyla ve yine köşesine yerleşti. Complain sırtını duvara ve başını da sırt çantasına dayamış halde yatıyordu; uyku ile uyanıklık arasında bir geçiş dönemi yaşamadan bir hayvan gibi tetikte uyurdu genellikle. Ama bu garip ortamda bir süre düşünmeye çalışarak gözleri yarı kapalı yattı. Sadece genel hatlarla düşünebiliyordu: Gwenny'nin boş ranzası; Zilliac'ın yanında zaferle dikilen Marapper; parmaklarının altında can bulan, sıçrayan kedisiyle Meller; Ozbert Grass'ın yaşamını fokurdatan yağlı bir çorba; başını meraklı gözlerden saklamaya hazır Wantage'ın gergin boyun kasları; Marapper'ın kollarına cansız yıkılan Muhafız Twemmers. Ve bu görüntülerin ardında onların sadece geçmişi ilgilendirdikleri, gelecekle ilgili hiçbir resim bulamadığı gerçeği yatıyordu. Çünkü bilinmeyen yörelere, annesinin anlattığı ve korktuğu o diğer karanlığa doğru yol almaktaydılar.</tt></p><p class="calibre4"><tt class="calibre5">Hiçbir sonuca varamadı ve endişelenerek de vakit kaybetmedi. Gerçekten, bir çeşit umut duyuyordu; çünkü, köyde söylenildiği gibi, bilmediğin şeytan bildiğini alt edebilir.</tt></p><p class="calibre4"><tt class="calibre5">Uykuya dalmadan önce, koridordan sızan ışıkla aydınlanan bu metruk odayı ve dış kapının ötesinde, her zaman var olan arapsaçının bir kısmını görebiliyordu. Değişmeyen, esintisiz sıcakta ponikler dur durak bilmeksizin hışırdıyorlardı; sık sık, odanın içine seken bir tohumun tıkırtısı duyuluyordu. Bitkiler öyle hızlı büyüyorlardı ki, Complain uyandığında, genç filizler birkaç santim daha yüksek ve yaşlılar tavanın engeli karşısında kurumaya başlamış olacaklardı; sonra, boğan da boğulan da gelecek karanlıkta ölecekti. Complain kendi bitmek bilmeyen didişmesi içinde bunun insan yaşamı arasında bir paralellik kurmayı beceremedi.</tt></p><p class="calibre4"><tt class="calibre5">2</tt></p><p class="calibre4"><tt class="calibre5">Roffery, bir sonraki uyanın başlangıcında hep birlikte oturmuş yemek yerlerken, "Horluyorsun, rahip," dedi tatlı bir dille.</tt></p><p class="calibre4"><tt class="calibre5">Aralarındaki ilişki, uyku süresince sanki gizemli bir gücün etkisinde kalmışlar gibi, inceden bir değişime uğramıştı. Koğuşlar'dan neredeyse rastgele sürüklenmiş rakipler oldukları hissi ortadan kalkmıştı; tüm erkeklerin olduğu üzere bir anlamda hâlâ rakiplerdi, ama şimdi çevrelerindeki tehlikelere karşı güçbirliği yapmaya yönelik sessiz bir anlaşma vardı aralarında. Tuttuğu nöbetin Roffery'nin ruhuna yararlı geldiği kuşkusuzdu ve neredeyse tamamen munis bir hali vardı, içlerinden sadece Wantage hiçbir değişime uğramamışa benziyordu. Akan suyun tahta bir direği tüketmesi gibi, sürekli yaşadığı yalnızlık ve düş kırıklıkları onun kişiliğini aşındırmalardı ve benliğinde değişecek hiçbir parça bırakmamışlardı; artık sadece kırılabilir ya da öldürülebilirdi. "Bu uyanda mümkün olduğunca yol almamız gerekecek," dedi Marapper. "Bildiğiniz gibi, önümüzdeki uyu-uyan karartılacak ve el fenerlerimizin ışığı bizi ele verebileceği için o dönemde yolculuk yapmamız pek uygun olmaz. Ancak, yola çıkmadan önce, size planımdan kısa bir açıklama bahşedeceğim ve bunun için de gemi hakkındaki birkaç bulanık noktayı netleştirmem gerekiyor." Bir yandan oburca atıştırıp sırıtır, öte yandan da konuşurken çevresindekilere göz gezdirdi.</tt></p><p class="calibre4"><tt class="calibre5">"Ve üzerinde duracağımız ilk nokta, bir gemide olduğumuzdur. Bu konuda hemfikir miyiz?"</tt></p><p class="calibre4"><tt class="calibre5">Başlarıyla her birini bir çeşit yanıt vermeye zorladı: Fer-'dan bir "Tabii ki"; Wantage'dan sanki soruyu çok yersiz bulmuşçasına bir homurtu; Roffery'den anlamsız bir el hareketi; Complain'den ise bir "Hayır!" Marapper tüm dikkatini hemen sonuncu kişiye çevirdi. "O zaman bir an önce anlasan iyi edersin, Roy," dedi. "Önce kanıtlar. Açın kulaklarınızı: Bu soruya çok önem veriyorum ve inatçı bir aptallık gösterisi beni pişman olacağınız kadar kızdırabilir."</tt></p><p class="calibre4"><tt class="calibre5">Çok önemli ve kesin havalarda konuşurken, ciddiyetle asılmış suratıyla, kırık dökük mobilyaların arasında dolaşıyordu.</tt></p><p class="calibre4"><tt class="calibre5">"Şimdi, Roy, önemli olan nokta şu ki, bir geminin içinde olmak başka şey, olmamak başka şeydir. İçeride olmanın neye benzediğini biliyorsun, hepimiz biliyoruz, bize bunun sadece bir gemi olduğunu düşündüren de işte budur. Ama gemi olmayan başka birçok yerler de var, çoğu da olağanüstü büyük yerler... Bunu biliyorum, çünkü Devler'in bıraktıkları kayıtları gördüm. Gemi, Devler tarafından inşa edilmişti; bizim için -henüz— belirsiz nedenlerden dolayı." "Bu tartışmayı Koğuşlar'da da işitmiştim," dedi Complain mutsuzca. "Say ki senin bütün dediklerine inandım, Marapper. N'olmuş? Gemi ya da dünya, değişen ne?" "Anlamıyorsun. Bak!" Rahip öfkeyle eğilerek bir tutam ponik yaprağı kopardı ve Complain'in suratına doğru salladı.</tt></p><p class="calibre4"><tt class="calibre5">"Bunlar doğal, yetiştirilmiş şeyler," dedi. Arka odaya girdi ve kırık porselen lavaboya gümleyen bir tekme yerleştirdi.</tt></p><p class="calibre4"><tt class="calibre5">"Bu ise imal edilmiş, yapay," dedi. "Şimdi görebiliyor musun? Gemi yapay bir şey. Dünya ise doğal. Biz doğal yaratıklarız, hakkımız olan yurt burası değil. Bütün gemi Devler tarafından inşa edilmiş."</tt></p><p class="calibre4"><tt class="calibre5">"Ama öyle olsa bile..." diye başladı Complain.</tt></p><p class="calibre4"><tt class="calibre5">"Öyle! Öyle! Kanıt her zaman çevrenizde duruyor: Koridorlar, duvarlar, odalar, hepsi yapay; ama bunları öyle kanıksamışsınız ki, aslında birer kanıt olduklarını göremiyorsunuz."</tt></p><p class="calibre4"><tt class="calibre5">"Boş ver şimdi onun neyi görüp neyi göremediğini," dedi Fermour. "Ne fark eder?" "Görebiliyorum," dedi Complain öfkeyle. "Sadece kabullenemiyorum." "Pekâlâ, orada otur, sesini kes ve bunu iyice sindirmeye çalış; biz bu arada devam edelim," dedi Marapper. "Ben kitaplar okudum ve gerçeği öğrendim. Devler gemiyi bir amaç için inşa ettiler; bu amaç bir yerlerde yitirildi ve Devlerin kendileri de öldüler. Geriye sadece gemi kaldı."</tt></p><p class="calibre4"><tt class="calibre5">Volta atmayı kesti ve alnıyla bir duvara yaslandı. Tekrar konuştuğunda sanki sadece kendi kendine konuşuyormuş gibiydi.</tt></p><p class="calibre4"><tt class="calibre5">"Geriye sadece gemi kaldı. Sadece gemi ve içinde kısılmış halde insanoğlunun tüm kavimleri. Bir felaket yaşanmıştı. Bir yerlerde, olağanüstü bir şey ters gitmişti ve biz bu berbat yazgımıza teslim edilmiştik. Bu bize babalarımızın işledikleri korkunç ve tahmin edilemez bir suçtan dolayı verilmiş bir cezadır." "Dırdırınızın güvertesine ettirmeyin," dedi Wantage öfkeyle. "Bir rahip olduğunu unutmayı niçin denemiyorsun, Marapper? Duyalım bakalım, bizim yapacaklarımızla bütün bunların ne ilişkisi varmış!"</tt></p><p class="calibre4"><tt class="calibre5">Marapper, ellerini pantolonunun ceplerine soktuktan sonra bir tanesini dişlerini karıştırmak için geri çıkartırken "Hem de her ilişkisi var," dedi. "Tabii, ben bunun sadece teolojik yönüyle gerçekten ilgileniyorum. Ama sizin anlayacağınız kadarıyla bu gemi, tanımsal açıdan, bir yerden geldi ve bir yere gidiyor. Bu yerler gemiden daha önemli; çünkü bizim aslında olmamız gereken yerler oralar. Doğal yerler.</tt></p><p class="calibre4"><tt class="calibre5">"Bütün bunlar aslında kimse için sır değil, tabii aptallar dışında; asıl gizem şu ki: Nerede olduğumuzu anlamamamız için düzenlenen bütün bu tezgâh niye? Ardımızdan ne dolaplar döndürülüyor?"</tt></p><p class="calibre4"><tt class="calibre5">"Bir yerlerde bir şeyler ters gitti," diye hevesle yanıtladı Wantage. "Hep söylemişimdir: Ters giden bir şeyler var."</tt></p><p class="calibre4"><tt class="calibre5">"Eh, benim önümde bir daha söyleme artık," diye bozuk attı rahip. Diğerlerinin de kendine katılmasının otoritesini artıracağını düşünüyordu. "Ortada bir kumpas var. Bize planlar yapılmış. Bu geminin sürücüsü ya da kaptanı bir yerde gizleniyor ve biz de ne yolcu olduğumuzu ne de nereye gittiğimizi bilerek onun yönetiminde ağır ağır ilerliyoruz. Biz atarımızın günahları için cezalandırılırken, o kendini saklayan zırdelinin teki." Bu Complain'e hem dehşet verici, hem de, her ne kadar hareket eden bir kabın içinde bulunmaktan daha saçma olmasa da, olanaksız görünüyordu. Bir önermeyi kabul etmek diğerine yol açacağından, her ihtimale karşı, sesini çıkarmadı. Ağır bir güvensizlik duygusu dört bir yanını sarmıştı. Diğerlerine çaktırmadan gözucuyla baktığında, rahibin sözlerine pek hevesle katılmakta olduklarına dair hiçbir ipucu göremedi: Fermour biraz alaycı biçimde gülümsüyordu, Wantage'ın yüzünde her zamanki alışılageldik anlamsız ve düşmanca bakış vardı ve Roffery sabırsızca bıyığını çekiştirmekteydi.</tt></p><p class="calibre4"><tt class="calibre5">"İşte planım," dedi rahip, "şu şanssızlığıma bakın ki uygulayabilmek için sizin yardımınıza gereksinmem var. Bu kaptanı her nereye saklanmışsa izleyecek ve bulacağız. Çok iyi gizlenmiş olmalı; ama kilitli kapılar bizi durduramayacak. Ulaştığımızda onu öldüreceğiz ve geminin yönetimini ele geçireceğiz!" Fermour, Marapper'ın dizginsiz giden coşkusuna çelme takmak amacıyla, "Bir kez ele geçirdikten sonra ne yapacağız?" diye araya girdi. Rahip sadece bir an için boş gözlerle baktı.</tt></p><p class="calibre4"><tt class="calibre5">"Ona bir hedef bulacağız," dedi. "Bu tür ayrıntıları bana bırakın." "Kaptan dediğin bu adamı tam olarak nerede kıstırmayı umuyorsun?" diye sordu Roffery.</tt></p><p class="calibre4"><tt class="calibre5">Rahip yanıt olarak pelerinini geri savurdu ve elini gömleğinin içine soktu; Complain'in daha önce de görmüş olduğu kitabı gösterişli bir hareketle çıkardı. Kitabın başlığını burunlarına dayadı, ama Roffery dışındakiler için bu çok az anlam taşıyordu, çünkü okumayı rahatça sökebilen bir o vardı aralarında. Diğerleri heceleri tanıyorlardı, ama yabancı terimleri okuyabilmeleri için çok uzun süre çabalamaları gerekiyordu.</tt></p><p class="calibre4"><tt class="calibre5">Kitabını uzanamayacakları bir mesafeye çeken Marapper başlığın "Yıldız Gemisi Elektrik Devreleri Elkitabı" olduğunu açıklamak tevazuunu gösterdi. Aynı zamanda kitabın nasıl olup da eline geçtiğini de açıkladı, çünkü bu ona hava basmak için bir fırsat daha yaratıyordu. Kitap Zilliac'ın muhafızlarının toz boya torbalarını keşfettikleri depoda bulunmuş ye müsadere edilerek Teğmen tarafından denetlenmek üzere ayrılan malların arasına konulmuştu. Marapper kitabı orada görmüş ve değerini hemen idrak ederek kendi özel kullanımı için cebine indirmişti. Ne yazık ki, Muhafızlar'dan biri onu yakalamış ve bu sadık adamın susması ancak Marapper'la birlikte gelip kendine güç ve kudret bulması vaadi ile elde edilebilmişti.</tt></p><p class="calibre4"><tt class="calibre5">"Bu, Meller'ın benim kapımın önünde işini bitirdiği Muhafız olmasın sakın?" diye sordu Complain.</tt></p><p class="calibre4"><tt class="calibre5">Marapper, otomatik olarak yas işareti yaparak, "Üzerine bastın," dedi. "Planımızla ilgili biraz kafa yormaya fırsat bulduğunda en kârlı işi bunu Zilliac'a ihbar etmekle yapmış olacağına kanaat getirmişti herhalde." "Bu konuda yanılmış olduğunu kim iddia edebilir?" diye yorum yaptı Roffery. Rahip atılan bu taşı görmezden gelerek kitabı açtı ve parmağını bir şemaya vurdu.</tt></p><p class="calibre4"><tt class="calibre5">"Seferimin kilit noktası burada işte," diye vurguladı. "Bu bütün geminin şemasıdır."</tt></p><p class="calibre4"><tt class="calibre5">Bu kavram diğerleri için tamamen yeni bir şey olduğundan, bir şemanın ne olduğunu açıklamak için söylevine can sıkıntısıyla ara vermek zorunda kaldı. Bu kez sıra Complain'in Wantage'a hava basmasına gelmişti; çünkü o yeni kavramı hemen idrak ederken, diğeri bir gemi kadar muazzam üç boyutlu bir nesnenin nasıl olup da iki boyuta indirgenebileceğini bir türlü kavrayamıyordu. Meller'ın gerçek yaşamdan daha küçük boyutlardaki resimlerini örnek göstermenin yararı olmadı ve sonunda konuyu tıpkı Complain'in mantıklı deliller olmadan bir gemide bulunuyor olmalarını "farz etmesi" gibi "farz etmek" zorunda kaldılar. "Daha önce hiç kimse bütün gemiyi içeren bir şemaya yapmamıştı," dedi Marapper. "Bereket versin ki bu benim elime düştü. Ozbert Grass geminin yayılımı hakkında en az benim kadar bilgiye sahipti, ama gerçekten aşina olduğu yerler gece Kıçmerdivenleri bölgesiyle Ölüyollar'ın bir kısmıydı." Plan, geminin iki ucu kunt, ortası silindir biçiminde uzatılmış bir yumurtaya benzediğini gösteriyordu. Tamamı, enine kesiti yapıldığında her biri madeni para gibi yuvarlak, seksen dört adet güverteden meydana gelmişti. Her iki uçtaki birkaç tanesi dışında güvertelerin çoğunluğu eşmerkezli üçer kat içermekteydi: üst, orta ve alt. Bunlar da birbirleriyle asansör ve merdivenlerle bağlantılıydı. Koridorların iki yanında odalar sıralanmıştı. Odalar bazen karınca yuvası gibi küçük bölmelerden, bazen de tüm bir katı kapsayacak genişlikteki salonlardan oluşuyordu. Bütün güverteler geminin uzun ekseni boyunca uzanan büyük bir koridorla birbirlerine bağlanmışlardı: Bu, Ana Koridor'du. Ama bir güvertenin dairesel koridorlarını iki yanındaki diğer güvertelere bağlayan ikincil geçitler de mevcuttu.</tt></p><p class="calibre4"><tt class="calibre5">Geminin bir ucu açıkça "Pupa" olarak etiketlenmişti. Diğer uçta ise üzerinde "Köprü" yazan ufak bir kabarcık vardı; Marapper parmağıyla kabarcığın üzerine bastırdı.</tt></p><p class="calibre4"><tt class="calibre5">"Kaptanı bulacağımız yer işte burası," dedi. "Burayı kim alırsa geminin kontrolünü de ele geçirir. Oraya gidiyoruz."</tt></p><p class="calibre4"><tt class="calibre5">Roffery ellerini ovuşturarak, "Bu plan her şeyi tereyağından kıl çeker gibi kolaylaştırıyor," diye belirtti. "Bütün yapmamız gereken Ana Koridor boyunca ilerlemek. Belki sana katılmakla pek o kadar büyük bir enayilik yapmadık." "O kadar kolay olmayacak," dedi Complain. "Siz bütün uyanlarınızı Koğuşlar'ın rahatlığında keyif çatarak geçirdiniz; şartların nasıl olduğu hakkında en ufak bir fikriniz yok. Ana Koridor avcılar tarafından oldukça iyi tanınır, ama uygun bir koridorun tersine hiçbir yere çıkmaz."</tt></p><p class="calibre4"><tt class="calibre5">"Olayları ortaya koymaktaki bönlüğüne rağmen sen haklısın, Roy," diye kabul etti rahip. "Ama koridorun hiçbir yere çıkmıyor olmasındaki nedeni bu kitapta buldum. Ana Koridor boyunca her güvertenin arasına iki adet acil çıkış kapısı yerleştirilmiş. Her güverte halkası üç aşağı beş yukarı kendi kendine yeterli olacak biçimde tasarlanmış. Böylece bir güçlük durumunda diğer bölümlerle irtibatı kesilerek içindekilerin sağ kalabilmeleri öngörülmüş." Karmaşık şemalarla dolu sayfaları karıştırdı.</tt></p><p class="calibre4"><tt class="calibre5">"Ben bile bütün bunları anladığımı iddia edemem, ama acil bir durumla karşılaşıldığı kesin, bir yangın ya da buna benzer bir şeyle ve Ana Koridor'un kapılan da o günden beri kapalı duruyor."</tt></p><p class="calibre4"><tt class="calibre5">"Demek ki bir yerden diğerine gidebilmek -ponikler dışındakiler için- bu nedenden dolayı böyle zor," diye ekledi Fermour. "Bütün yapabileceğimiz bir çember çizerek dönüp durmak. Hâlâ açık olan ikincil geçitlerden birini bulmak ve oradan ilerlemek zorundayız. Bu da dosdoğru ilerlemek yerine sürekli sapmak anlamına gelir."</tt></p><p class="calibre4"><tt class="calibre5">"Ben gerekli talimatı veririm, sağ ol," diye kısa kesti rahip. "Hepiniz de pek zeki göründüğünüze göre daha fazla tantana yapmaya gerek kalmadan yola dökülebiliriz. Vur bakalım şu çantayı sırtına Fermour ve kımılda!" İtaatkârca ayağa kalktılar. Kompartımanın dışında Ölü-yollar uzanıyordu; hiç de davetkâr değildi.</tt></p><p class="calibre4"><tt class="calibre5">"Köprüye ulaşmak için Baştaraf bölgesinden geçmek zorunda kalacağız," dedi Complain.</tt></p><p class="calibre4"><tt class="calibre5">"Korkuyor musun?" diye alayla sırıttı Wantage.</tt></p><p class="calibre4"><tt class="calibre5">"Evet, Kertik Surat, korkuyorum."</tt></p><p class="calibre4"><tt class="calibre5">Wantage dargın ama lakabının kullanılması yüzünden kavga çıkaramayacak kadar meşgul halde sırtını döndü.</tt></p><p class="calibre4"><tt class="calibre5">Arapsaçının karmaşasında sessizlik içinde yol almaya başladılar. İlerlemeleri yavaş ve yorucuydu. Tek başına bir avcı duvarın dibinden, ponikleri kesmek zorunda kalmaksızın yol alabilir. Toplu hareket ettikleri için bu yöntem onlara yeterince çekici gelmedi, çünkü bükülen dallar arkadan gelen adamın suratına kırbaç gibi inme eğilimi gösteriyordu. Aralarına belirli bir mesafe koyarak bu durumdan sakınabiliyorlardı, ancak küçük kafilenin ön ya da arkasının saldırıya açık olma riski sinirlerini bozduğu için, ortak bir muvafakatla birbirlerine yakın durdular. Duvar dibinden yürümeye karşı bir itiraz daha vardı: Bu bölgede, yere düşmüş durumda, çok fazla miktarda kitinli ponik tohumu bulunmaktaydı ve üzerlerine basıldığında yüksek sesle çatırdıyorlardı. Tohumlar hem köklü hem de domuzların pek lezzetli buldukları bir yiyecek olduğu için, Complain'in deneyimli avcı gözleri, bol bulunmalarını bu bölgede az sayıda vahşi hayvan barınmasının bir göstergesi saydı.</tt></p><p class="calibre4"><tt class="calibre5">Sinek salgınında kayda değer bir azalma olmamıştı. Gezginlerin kulaklarının dibinde dur durak bilmeksizin vızıldamayı sürdürüyorlardı. En önde yürüyen Roffery, bu baş belalarından biraz olsun kurtulabilmek için, küçük baltasını sık sık ve tehlikeli biçimde başının üzerinde döndürüyordu. Güverteler arası ikincil bağlantılardan ilkine eriştiklerinde yerinin yeterince açık biçimde belirlenmiş olduğunu gördüler. Geçit kısa bir yan koridorda yer almıştı ve her biri tek başına koridoru kesecek genişlikte, ama artık poniklerin zoruyla sürekli açık kalmış, bir metre kadar aralıklı madeni iki kapı kanadından oluşuyordu. Birinin önüne "Güverte 61", diğerinin önüne ise "Güverte 60" sözcükleri şablonla yazılmıştı. Marapper bu durum karşısında memnuniyetle homurdandı, ama daha fazla yorum yapamayacak kadar da tere batmıştı. Complain avları sırasında bu çeşit geçitlerle daha önce de karşılaşmış ve benzer yazılar görmüştü, ama ona hiçbir şey ifade etmemişlerdi; şimdi kafasındaki bu eski bilgileri hareket etmekte olan bir gemi olgusuyla bütünleştirmeye çalışıyordu; ama bu fikir henüz kabul edilemeyecek kadar yeniydi.</tt></p><p class="calibre4"><tt class="calibre5">Güverte 60'ta başka insanlarla karşılaştılar.</tt></p><p class="calibre4"><tt class="calibre5">Açık bir kapının hizasına geldiklerinde Fermour baltasını cesaretle savurarak başı çekmekteydi. Açık kapılar her zaman tehlike habercisidir, ama bu tip geçitlerden geçmeye zorunlu oldukları için birbirlerine sokulup tek vücut halinde yürüdüler. Benzer eylemleri şimdilik olaysız geçmişti. Ama bu kez karşılarında yaşlı bir kadın buldular.</tt></p><p class="calibre4"><tt class="calibre5">Yanı başında uyuklamakta olan ayağı köstekli bir koyunla birlikte yere çıplak uzanmış haldeydi. Onlara ters yönde bakıyordu, bu sayede sol kulağını açıkça görebildiler. Kulak, garip bir hastalık sonucunda sünger gibi şişmişti. Keçe gibi yağlı ve pis saçları iterek kafasından dışarı taşıyordu. Bu garabetin yüzünün solgunluğuyla tezat oluşturan cırlak pembe bir dokusu vardı. Kadın başını yavaş yavaş çevirerek iki baykuş gözünü onlara dikti. Yüzünün ifadesini bile değiştirmeye zahmet etmeden sahte çığlıklar atmaya başladı. O bunları yaparken, Complain, sağ kulağının tamamen normal olduğunu fark etmişti. Uyanan koyun panik içinde meleyerek ipinin izin verdiği yere kadar kaçtı. Bütün bu yaygara, beş kişi uzaklaşmaya vakit bulamadan arka kompartımandan iki adamın ortaya çıkmasına yol açmıştı. Adamlar geldiler ve çığlık çığlığa bağıran yaşlı kadının arkasında korur gibi durdular.</tt></p><p class="calibre4"><tt class="calibre5">İçi rahatlayan Fermour, "Bize zarar veremezler!" dedi. Bu zaten hemen belli olmuştu. îki adam da çok yaşlıydı. Bir tanesi kısa süre sonra çıkacağı Uzun Yolculuğu müjdelercesine iki büklümdü, diğeri ise çok zayıftı ve herhalde çok eski bir bıçak kavgası sırasında veda etmek zorunda kaldığı bir kolu noksandı.</tt></p><p class="calibre4"><tt class="calibre5">Suratının yarısı aniden ışıldamaya başlayan Wantage, "Onları öldürmemiz gerek," dedi. "Özellikle de şu hilkat garibesi cadalozu."</tt></p><p class="calibre4"><tt class="calibre5">Bu sözleri işiten kocakarı bağırmayı kesti ve aceleyle, "Benliklerinize genişlik," dedi, "ve eğer bana el kaldıracak olursanız gözleriniz kör olsun!" "Asıl senin o güzel kulağına genişlik, hanımefendi," dedi Marapper suratını asarak. "Haydi, kahramanlar, burada vakit kaybetmek zorunda değiliz. Birileri şunun çılgın yaygarasını kontrol etmeye gelmeden önce gidelim buradan." Arapsaçına geri döndüler. Odadaki üçlü onların ayrılışını kıpırtısız izledi. Dağılmış bir Ölüyollar kavminin son kalıntılarıydı belki de ya da, başka bir olasılıkla, vahşi arazide kıt kanaat geçinmeye çalışan kaçaklar da olabilirlerdi.</tt></p><p class="calibre4"><tt class="calibre5">O andan itibaren gezginler, diğer Mutantlar'ın ve kaçakların izleriyle sık sık karşılaşır oldular. Ponikler çiğnenmiş haldeydi ve bu durum ilerlemeyi kolaylaştırıyordu; ama her ne kadar gerçek bir tehlikeyle yüz yüze gelmeseler de, dört bir yana karşı tetikte bulunma sorumluluğunun yol açtığı ruhsal gerginlik çok daha ağırdı. Eriştikleri bir sonraki güverteler arası geçit kapatılmıştı ve evyesine sımsıkı oturan çelik kapı, açmak için gösterdikleri ortak çabaya bile direndi.</tt></p><p class="calibre4"><tt class="calibre5">"Bunu açmak için bir yol olmalı," dedi Roffery öfkeyle. "Rahibe söyle de o lanet olası kitabına baksın," diye karşıla verdi Wantage. "Bana gelince, burada oturup bir şeyler atıştıracağım." Marapper yola devam etmeleri için ısrar ediyordu, ama diğerleri Wantage'e uydular ve yemeklerini hep birlikte sessizlik içinde yediler. Complain, "Bütün kapıların bu şekilde kilitli olduğu bir güverteye rast gelirsek ne yapacağız?" diye merak etti.</tt></p><p class="calibre4"><tt class="calibre5">"Bu olmayacak," dedi Marapper güvenle. "Aksi takdirde Baştaraf hakkında hiçbir şey duymamış olmamız gerekirdi. O kısma açılan bir yol bulunduğu kesin — belki de birden fazla. Tek yapmamız gereken bir başka kata çıkıp yine denemek." Sonunda Güverte 59'a çıkış bulabildiler ve sonra, cesaret verici bir çabuklukla Güverte 58'e geçtiler. Ancak vakit de epey ilerlemişti: Karanlık bir uyu-uyan üzerlerine çökmek üzereydi. Yine huzursuzlanmaya başladılar. "İçinizde bir şeyi fark eden oldu mu?" diye ansızın sordu Complain. Gruba yine öncülük etmekteydi ve terle bitki özüne batmış haldeydi. "Ponikler cins değiştiriyorlar."</tt></p><p class="calibre4"><tt class="calibre5">Doğruydu. Esnek gövdeler daha etli ve daha sert bir kıvam alıyorlardı. Yaprak sayısı azalmış gibiydi ve balmumu sertliğindeki yeşil renkli çiçeklere daha sık rastlar olmuşlardı. Ayaklarının altında da bir değişim olagelmekteydi. Üst düzeyde organize olmuş kök sisteminin son damla nemi de emdiği toprak genellikle sert ve kuru olurdu. Ama burada toprak koyu renkli ve ıslak, yürüyüş ise çok daha yumuşaktı.</tt></p><p class="calibre4"><tt class="calibre5">Onlar ilerledikçe, bu durum daha da belirginleşti. Kısa bir süre sonra, çamurun içinde yürür olmuşlardı artık. Bir domates fideliğinin ve tanımlayamadıkları başka bir yemiş çalısıyla, açıkça seyrelmiş olan poniklerin arasında kendine yer bulmuş birkaç diğer bitki çeşidinin yanından geçtiler. Alışkın olmadıkları bu değişim canlarını sıkmıştı. Yine de, kısa sure içinde eğer bir kamp yeri bulamazlarsa karanlığa kalacaklar için, Marapper bir mola verdi. Kapısı daha önce birileri tarafından kırılmış yan odacıdan birine daldılar. Odanın içi, girift bir desene sahip ağır kumaş toplarıyla neredeyse tavana dek doluydu. Fermour'un el fenerinin meraklı ışığı, bir güve kümesinin, yağ kıvamında, kalın bir ses çıkararak ve kumaşı desensiz ama yeniklerle delik deşik olmuş halde bırakarak, aniden havalanmalarına neden oldu. Güveler odanın içinde dönmeye ya da adamların başlarının yanından süzülerek koridora dağılmaya başlamışlardı. Bu, bir toz fırtınasına dalmaya benziyordu. İri bir güve, yüzüne doğru pikeye geçtiğinde Complain eğildi. Daha sonra anımsayacağı tuhaf bir hissi çok kısa bir süre için duyar gibi olmuştu: Her ne kadar güve kulağının dibinden uçup gitmişse de, sanki dosdoğru kafasının içine girmiş gibi bir yanılsamaya kapılmıştı. Bir an için zihninde yaratığı bütün iriliğiyle duyumsamıştı. Bir an sonra ise bu his kaybolmuştu bile. "Burada oyalanmasak iyi ederiz," dedi tatsız tatsız ve bataklığa dönmüş koridordan aşağı yürümeye devam etti.</tt></p><p class="calibre4"><tt class="calibre5">Önlerinde açılan bir sonraki kapının ardında kamp kurmak için ideal bir ortam buldular. Burası, onların ilgisini hiç çekmeyen sıralar, torna tezgâhları ve diğer edevatla dolu bir çeşit makine atölyesiydi. Bir kez açtıktan sonra bir daha kapatamadıkları bir musluk onlara düzensiz de olsa su sağlamıştı; su lavabodan aşağı, ayaklarının altında bir yerdeki büyük arıtma tesisine doğru sızıyordu. Bezginlik içinde temizlendiler, içtiler ve erzaklarından birkaç lokma atıştırdılar. Onlar yemeklerini bitirirken, her dört uyu-uyanda bir gelen karanlık da üzerlerine çökmüştü.</tt></p><p class="calibre4"><tt class="calibre5">Kimse dua talep etmedi ve rahip de kendiliğinden bu işe kalkışmadı. Çok yorgundu ve diğerlerinin zihinlerini meşgul eden bir düşünceye o da saplanmıştı. Sadece üç güverte geçmişlerdi: Köprü'ye dek onları daha çok uzun bir yürüyüş beklemekteydi. Marapper, haritaları onlara ne denli yardımcı olursa olsun, geminin gerçek ve olağanüstü büyüklüğü hakkında tam bir fikir vermediğini ilk kez olarak kavramaya başladı.</tt></p><p class="calibre4"><tt class="calibre5">Kıymetli saat, büyük kol tam bir tur attığında Fermour'u uyandıracak olan Complain'e verilmişti. Avcı, diğerlerinin sıraların altına kıvrılıp uykuya dalmalarını kıskançlıkla seyretti. Uzun süre inatla ayakta durdu, ama bitkinlik sonunda onu uyumaya zorladı. Zihninde yüzlerce soru birbirini kovaladı, sonra o da yorgun düştü. Sırtını bir tabureye yasladı ve kapalı kapıya baktı; kapının üzerindeki buzlu cam kaplı küçük yuvarlak delikten dış koridorda parlayan sönük ışığı görebiliyordu. Bu yuvarlak gözlerinin önünde dönerek, dalgalanarak büyüdü ve Complain'in gözkapakları kapandı.</tt></p><p class="calibre4"><tt class="calibre5">İçi korkuyla dolu halde, sıçrayarak uyandı. Kapı sonuna dek açılmıştı. Işık kaynaklarının çoğunu yitiren ponikler koridorda hızla ölmekteydiler. Başları eğilmişti ve bir battaniyenin altına sokulmaya çalışan beli bükük bir dizi yaşlı adam gibi birbirlerine yaslanmışlardı. Ern Roffery odada değildi. Complain çarpanını çekerek ayağa kalktı ve kapıya giderek kulak kabarttı. Herhangi bir şeyin Roffery'yi kaçırmış olması olasılığı düşük görünüyordu: Diğerlerini de uyandıracak bir itiş kakış olmuş olması gerekirdi. Demek ki kendi gönlüyle gitmişti. Ama neden? Koridorda bir ses mi duymuştu? Gerçekten de, akan suya benzer bir gurultu geliyordu uzaktan. Complain dinledikçe ses daha da şiddetlenir gibiydi. Uyumakta olan üç arkadaşına bir göz attıktan sonra, sesi izlemek üzere dışarı süzüldü. Rahibe uyuyakalmış olmanın hesabını vermektense bu tehlikeli yolu tercih etmişti. Koridora çıkar çıkmaz el fenerini dikkatle yaktı ve Roffery'nin bu katın keşfedilmemiş ucuna doğru çamurda uzaklaşan ayak izlerini gördü. Arapsaçı artık duvarlardan öteye, koridorun ortasına doğru bel verdiği için yürümek daha kolay hale gelmişti. Complain ışığını belli etmemeye çalışarak ve çarpanını kullanmaya hazır tutarak yavaş yavaş ilerledi.</tt></p><p class="calibre4"><tt class="calibre5">Koridor kavşağında bir an durakladı, sonra ona yol gösteren sıvı sesine doğru ilerlemeye devam etti. Ponikler yavaş yavaş azalarak yok oldular ve yerlerini akan suyun toz ve topraktan temizlediği güverteye terk ettiler. Complain şıpırtı çıkarmamaya özen göstererek yürürken suyun botlarının iki yanından serbestçe akmasına aldırmıyordu. Bu onun için yeni bîr deneyimdi. Az ötesinde bir ışık yanıyordu. Yaklaştığı ışığın, iki kat cam kapının ardındaki olağanüstü büyük bir salonda parlamakta olduğunu gördü, ilk kapıya vardığında durdu; üzerinde, anlamadan kendi kendine hecelediği "Yüzme Havuzu" yazısı asılıydı. Kapıdan içeri baktığında üstü sütunlarla son bulan bir dizi basamak gördü; sütunlardan birinin ardında bir adamın gölgeli şekli seçilebiliyordu.</tt></p><p class="calibre4"><tt class="calibre5">Complain hemen eğildi ve geriledi. Adam hareket etmeyince görülmediğine kanaat getirdi ve dikkatle baktığında gölgenin öte tarafa doğru dönmüş olduğunu gördü. Roffery'yi andırıyordu. Complain cam kapılardan dikkatle geçti; bir dalga botlarını yaladı. Basamaklardan aşağı, onları küçük bir çağlayana çevirerek, sular dökülüyordu.</tt></p><p class="calibre4"><tt class="calibre5">Complain çarpanını gölgeye doğru tutarak seslendi: "Roffery!" Çıkardığı iki hece dinmeden önce karanlık mağaranın içinde defalarca gidip gelen muazzam bir gümleme halinde uğuldadı. Dinerken ise, bizzat kendisi de uğulduyormuş gibi gelen içi kof bir sessizliğin dışında, her şeyi beraberinde götürdü. Gölge, "Kim var orada?" diye fısıldadı.</tt></p><p class="calibre4"><tt class="calibre5">Kapıldığı dehşetin arasında Complain adını hecelemeyi becerebildi. Gölge ona yaklaşmasını işaret etti. Complain önce olduğu yerde kaldı, sonra, ikinci bir işaretin üzerine, basamakları yavaş yavaş tırmanmaya başladı. Gölgeyle aynı düzeye eriştiğinde değerbiçiciyle karşı karşıya bulunduğundan emin oldu. Roffery kolundan yakaladı.</tt></p><p class="calibre4"><tt class="calibre5">Dişlerinin arasından, "Uyuyordun, seni geri zekâlı!" dedi Complain'e. Complain, bir kez daha yankı doğurmak korkusuyla, başını dilsiz gibi salladı. Roffery bu konunun üzerinde daha fazla ısrar etmedi. Konuşmaksızın ileriyi gösterdi. Complain, diğerinin yüzündeki ifade karşısında şaşkınlığa düşerek, işaret edilen yöne baktı.</tt></p><p class="calibre4"><tt class="calibre5">İkisi de daha önce bu denli geniş bir ortamda bulunmamışlardı. Oda, sol taraflarında yanmakta olan tek bir ampulün ışığı altında, sonsuza dek uzanıyormuş gibi görünüyordu. Zemin, üzerinde küçük dalgacıkların dışa doğru ürperdikleri düz sathı halindeydi. Su ışığın altında maden gibi parlıyordu. Üzerlerine, çeşitli yüksekliklerde tahta levhalar asılı olan bir dizi direk, bu düz sathı diğer uçta keserek yükseliyor ve ,diğer yanda ise gölgelerin arasından güçlükle seçilebilen birer sıra kulübe yer alıyordu.</tt></p><p class="calibre4"><tt class="calibre5">"Çok güzel!" diye fısıldadı Roffery. "Çok güzel!"</tt></p><p class="calibre4"><tt class="calibre5">Complain ona şaşkınlık içinde baktı. "Güzel" sözcüğünün erotik bir içeriği vardı ve özellikle arzu edilen bir kadın için kullanılırdı sadece. Ancak burada özel bir sözcük dağarcığı gerektiren özel bir görünümle karşı karşıya olduklarını da görebiliyordu. Bakışlarını yine suya çevirdi: Bu, onun deneyimlerinin tamamen dışında bir şeydi. Su, daha önce, bir musluktan akan ince bir sızıntı, bir hortumdan fışkıran birkaç yudum ya da bir tencerenin dibindeki birikinti olmuştu onun için. Bu kadar bol sudaki amacın ne olabileceğini merak etti. Karşısındaki tekinsiz manzara bir nitelik daha saklıyordu ki Roffery işte bunu tanımlamaya çalışmıştı.</tt></p><p class="calibre4"><tt class="calibre5">"Bunun ne olduğunu biliyorum," dedi Roffery. Büyülenmişçesine bakıyordu suya; yüzünün çizgileri öyle gevşemişti ki tüm görünümü değişmişti. "Değerlerini belirlemem için bana getirilen kitaplarda bununla ilgili şeyler okumuştum, bana şu ana dek düşsel palavralar gibi gelen şeyler." Bir an sustu, sonra ezberinden devam etti: '"Ölüler bir daha hiç kalkmayacak ayağa ve en uzun ırmak bile kıvrıla kıvrıla denizin kollarına atacak sonunda kendini.' Burası deniz, Complain, kazara denize rast geldik. Bunun hakkında sık sık yazılar okumuştum. Bana sorarsan bu durum Marapper'ın bir gemide olduğumuz savını çürütüyor; biz bir yeraltı kentindeyiz."</tt></p><p class="calibre4"><tt class="calibre5">Bu sözler Complain için pek bir şey ifade etmiyordu; o, nesnelerin etiketleriyle ilgilenmezdi. O güne dek onu endişelendiren bir şeyi sonunda idrak edebilmiş olması çok daha çarpıcı gelmişti: Roffery'nin arpalığını terk edip Marapper'ın bu çok tehlikeli seferine katılmasındaki nedeni artık anlayabiliyordu. Kendininki gibi bir nedendi bu: hiçbir zaman bilemediği ve adlandıramadığı şeylere duyulan özlem. Complain, Roffery ile arasında bir bağ hissetmek yerine, bu adama zamankinden de çok dikkat etmesi gerektiğine karar verdi çünkü eğer amaçlan benzerse çatışma olasılıkları da artmış olacaktı. Açgözlü yankılardan sakınmak için sesini alçak tutarak "Ne diye geldin buraya?" diye sordu.</tt></p><p class="calibre4"><tt class="calibre5">"Sen horlarken ben uyandım ve koridordan sesler geldiğini işittim," dedi Roffery. "Buzlu camın ötesinden iki adamın geçtiğini gördüm... Ama insan olamayacak kadar iriydiler. Devler'di onlar!"</tt></p><p class="calibre4"><tt class="calibre5">"Devler ha! Devler öldü, Roffery!"</tt></p><p class="calibre4"><tt class="calibre5">"Onlar Devler'di, diyorum sana, en az iki metre boyundaydılar. Kafalarının pencere hizasından geçtiğini gördüm." Complain adamın bakışlarında o gergin büyülenişin izlerini okudu.</tt></p><p class="calibre4"><tt class="calibre5">"Ve sen de onları izledin, ha?" diye sordu.</tt></p><p class="calibre4"><tt class="calibre5">"Evet, onları buraya kadar izledim."</tt></p><p class="calibre4"><tt class="calibre5">Bunun üzerine Complain gölgelere bir daha göz attı.</tt></p><p class="calibre4"><tt class="calibre5">"Beni korkutmaya mı çalışıyorsun?"</tt></p><p class="calibre4"><tt class="calibre5">"Peşimden gelmeni ben istemedim. Niçin korkuyorsun Devler'den? Çarpanlarımız, boyu ne olursa olsun, bir adamın işini bitirebilir."</tt></p><p class="calibre4"><tt class="calibre5">"Geri dönsek iyi olur, Roffery. Burada dikilmenin anlamı yok; kaldı ki benim nöbet tutuyor olmam gerek."</tt></p><p class="calibre4"><tt class="calibre5">"Bunu daha önce düşünmeliydin," dedi Roffery. "Deniz hakkında ne diyeceğini anlamak için daha sonra Marapper'ı getiririz. Gitmeden önce, şu karşıdaki şeye bakmak istiyorum sadece. Devler orada gözden kaybolmuşlardı." Yakında, kulübelerin bitişiğindeki, su düzeyinin on santim kadar üzerine yükselen bir kenar taşını işaret ediyordu. Üzerinde sallanan tek bir ampul oraya sanki Devler tarafından geçici olarak asılmış gibiydi. </tt></p><p class="calibre4"><tt class="calibre5">"O taşların içinde bir kapak var," diye fısıldadı Roffery. "Devler oradan aşağı indiler ve kapağı arkalarından kapattılar. Haydi, gidip bir bakalım." </tt></p><p class="calibre4"><tt class="calibre5">Bu, Complain'e delicesine bir gözüpeklikmiş gibi geliyordu, ama, açıkça karşı çıkmaya kalkışmadan sadece, "Pekâla" dedi "ama başka birilerinin daha buraya gelmeleri olasılığına karşı gölgeden gidelim." Deniz sadece ayak bileklerimize dek geliyor," dedi Roffery. "Islanacağım diye korkma." Bir çocuk gibi, bir çocuğun tehlikeleri gözardı edişindeki gayretle, tuhaf biçimde coşkulu görünüyordu. Yine de, Complain'in isteğine boyun eğdi ve duvarların dibinden ilerledi. Denizin kıyısından birbiri ardına ve silahları ellerinde yürüyerek kenar taşlarının arasında kupkuru gizlenen kapağa eriştiler. Roffery arkadaşına surat asarak eğildi ve kapağı yavaş yavaş kaldırdı. Açıklıktan dışarı yumuşak bir ışık süzüldü. Borularla dolu bir kuyuya inen demir basamaklar gördüler. İş önlükleri giymiş iki kişi kuyunun dibinde çalışıyor, bir kapama vanası ile uğraşıyorlardı. Kapak açılır açılmaz, yukarıdaki suyun sesinin arttığını fark etmiş olacaklardı ki, başlarını çevirdiler ve Complain ile Roffery'ye şaşkın bakışlarla baktılar. Dev olduklarından kuşku yoktu: Birer canavar kadar uzun boylu ve iri yapılıydılar, yüzleri de karanlıktı. Roffery'nin sinirleri o anda boşaldı. Kapağı bir gümbürtüyle elinden düşürdü ve dönüp kaçmaya başladı. Complain, hemen arkasından suyun içinde koşuyordu. Bir saniye sonra ise Roffery sanki sular tarafından yutulmuş gibi, gözden kayboldu. Complain olduğu yerde durdu. Ayaklarının hemen ucunda, suyun altındaki karanlık bir kuyunun ağzını görebiliyordu. Roffery bir metre kadar önünde yine su yüzeyine çıkarak çırpınmaya ve bağırmaya başlamıştı. Karanlıkta suratı her an inme inecekmiş gibi görünüyordu. Complain cesaret edebildiği kadar eğilerek ona elini uzattı. Diğeri elini yakalayabilmek için çabaladı, beceremedi ve bir köpük deryası içinde yine sulara gömüldü. Dev mağaranın içinde çıkardıkları velvele kulakları sağır ediciydi.</tt></p><p class="calibre4"><tt class="calibre5">Yine göründüğünde Roffery ayak basacak bir yer bulmuş, yan beline dek suyun içinde, ayakta duruyordu. Complain'in eline doğru nefes nefese lanetler yağdırarak uzandı. Aynı anda kapak da savrularak açılmıştı. Devler dışarı çıkıyorlardı. Complain hızla dönerken, Roffery'nin nemden etkilenmeyen çarpanını çektiğinin ve üzerlerinde, tavanda bir dizi ışığın titreşmeye başladığının farkına vardı. Kendi çarpanıyla nişanı göze almadan, kapaktan yükselen ilk başa doğru ateş etti. Iskaladı. Dev üzerlerine saldırdı ve Complain çarpanını panik içinde elinden düşürdü. Sığ suyun içinde onu aramak için eğilirken, Roffery onun eğik sırtının üzerinden ateş etti. Onun nişanı Complain'inkinden daha isabetliydi.</tt></p><p class="calibre4"><tt class="calibre5">Dev sendeledi ve mağarada yankılanan bir şapırtıyla suya kapaklandı. Complain'in daha sonra anımsayabildiği kadarıyla canavarın silahı yoktu. Ama ikinci Dev silahlıydı. Arkadaşının başına geleni gör. düğünde basamaklara çömelerek kenar taşının arkasına siper aldı ve iki el ateş etti. ilk atışı Roffery'yi suratından avlamıştı. Roffery gık bile diyemeden suların altına kayıverdi.</tt></p><p class="calibre4"><tt class="calibre5">Complain köpükler saçarak kendini balıklama attı, ama nişancı için kolay bir hedefti. İkinci atış şakağına isabet etti, Gevşeyen gövdesi suya yüzüstü serildi.</tt></p><p class="calibre4"><tt class="calibre5">3</tt></p><p class="calibre4"><tt class="calibre5">İnsan adı verilen aygıtın merkezinde yaşama dürtüsü yer alır. Bu öylesine duyarlı bir düzenektir ki, yaşamın erken dönemlerinde başa gelen talihsiz bir deneyim tam tersi bir dürtüyü, ölüm isteğini, bunun içine yuvalandırabilir. Her iki dürtü yan yana sessiz, sakin yatarlar ve kişi günlerini onların varlıklarından bile habersiz olarak geçirebilir; ta ki şiddetli bir krizle yüz yüze kalıncaya ve yüzeysel niteliklerinden sıyrılan o ölümcül çift başlılık bir an için tüm çıplaklığıyla karşısına dikilinceye dek. işte o zaman, kişi, dış düşmana karşı savaşmayı bir kenara bırakıp, önce içinde yuvalanmış bu hastalıkla boğuşmak zorunda kalacaktır.</tt></p><p class="calibre4"><tt class="calibre5">Bu, Complain için de böyle oldu. Kısa süren bir kayıtsızlığın ardından, içinde yine bayılmaya yönelik karşı konulmaz bir istek duymaya başlamıştı. Ama bilinci bunu reddetmiş ve onu, her ne belanın içine düşmüşse, bir an önce kurtulabilmek için mücadele etmeye zorlamıştı. Kaldı ki, kaçmak için bir heves de duymuyordu; tek istediği boyun eğmek ve yavaş yavaş silinip gitmekti sadece. Ama yaşam dürtüsü ısrarla geri dönüyordu.</tt></p><p class="calibre4"><tt class="calibre5">Gözlerini bir an için araladı. Yarı karanlıkta sırtüstü yatıyordu. Başının sadece birkaç santim üzerinde gri renkli bir eşit tavan vardı. Ya tavan geriye akıyor, ya da o ileriye doğru hareket ediyor olmalıydı; hangisinin geçerli olduğuna karar veremedi ve gözlerini yine kapattı. Vücudunda gittikçe artmakta olan bir his ona el ve ayaklarının bileklerinden bağlı olduğunu söylüyordu. Başı ağrıdı ve ciğerlerini dolduran pis bir koku nefes almayı bir ıstırap haline getirdi. Dev'in onu, çabuk etki gösteren ama uzun dönemde zararsız bir çeşit gaz mermisi ile vurmuş olduğunu anladı.</tt></p><p class="calibre4"><tt class="calibre5">Yine açtı gözlerini. Tavan hâlâ geri kayıyormuş gibi görünüyordu, ama vücudunda, hareketli bir çeşit aracın üzerinde olduğunu işaret eden sürekli bir titreşim hissetti. Hareket, o daha çevresine bakınırken durmuştu. Muhtemelen onu yakalamış olan Dev yanında belirivermişti. Complain, yarı aralık gözleriyle, muazzam yaratığın bu basık yerde elleri ve dizleri üzerine çökmüş olduğunu gördü. Yaratık eliyle tavanı araştırdı, bir düğmeye bastı ve bir bölme yukarı doğru açıldı.</tt></p><p class="calibre4"><tt class="calibre5">Complain yukarıdan ışıkla birlikte derin ve boğuk seslerin geldiğini duydu. Bu yavaş ve derin ses tonunun Devler'in tipik konuşma biçimleri olduğunu daha sonra öğrenecekti. Kendisini hazırlamasına fırsat kalmadan konveyörün üzerinden yaka paça kaldırılmış ve delikten yukarı zahmetsizce alınıvermişti. Koca eller onu kavradı ve örselememeye özen göstererek odanın duvarlarından birine yasladı. Bir ses, Complain'in tanımlayamadığı tuhaf bir şiveyle, "Kendine geliyor," dedi. Bu gözlem onu çok endişelendirdi; çünkü kısmen, ayılmış olduğunu hiç belli etmediği inancındaydı, kısmen ise bu sözlerden ona yine gaz verecekleri anlamı çıkabilirdi.</tt></p><p class="calibre4"><tt class="calibre5">Açıklıktan yukarı bir insan vücudu daha uzatılmış ve ardından da gördüğü ilk Dev tırmanmıştı. Mırıltıyla bir şeyler konuşuldu. Complain'in duyabildiği kadarıyla, uzatılan ceset de Roffery'nin öldürdüğü Dev'e ait olsa gerekti. Diğer devlere ne olup bittiğini açıklamaktaydı. Her ne kadar Complain yattığı yerden sadece duvarı görebiliyorsa da, Dev'in başka iki kişiyle konuşmakta olduğu çok geçmeden belli olmuştu</tt></p><p class="calibre4"><tt class="calibre5">Pis kokuyu ciğerlerinden boşaltmaya çabalayarak yine yarı baygın bir konuma döndü.</tt></p><p class="calibre4"><tt class="calibre5">Yandaki kapıdan başka bir Dev daha içeri girdi ve kesin bir ses tonuyla komut verir tarzda konuşmaya başladı. Complain'i yakalamış olan Dev, durumu sil baştan açıklamaya kalkıştı, ama sözleri kısa kesildi.</tt></p><p class="calibre4"><tt class="calibre5">"Su baskınıyla ilgilendiniz mi?" diye sordu yeni gelen. "Evet, Bay Curtis. Paslananın yerine yeni bir vana taktık ve suyu kestik. Ayrıca tıkanan akacı açtık ve borusunu yeniledik. Tam işimizi bitiriyorduk ki şu hızlıbaş ortaya çıktı. Havuz şu anda tamamen boşalmış olsa gerek." Curtis diye adlandırılan emredici ses, "Pekâlâ, Randall," dedi. "Şimdi bu iki sersemi niçin kovaladığınızı açıkla bakalım."</tt></p><p class="calibre4"><tt class="calibre5">Bir duraklama oldu ve sonra diğeri özür dilercesine, "Kaç kişi olduklarını bilmiyorduk," dedi. "Bütün bildiğimiz kuyunun dibinde kıstırılmış olabileceğimizdi. Yukarı çıkıp durumu anlamak zorundaydık. Sanırım onların iki kişi olduklarını işin başında anlasaydık, hiç müdahale etmeden gitmelerine izin verirdik."</tt></p><p class="calibre4"><tt class="calibre5">Devler o kadar miskince konuşuyorlardı ki, tuhaf şivelerine rağmen, Complain bütün bunları anlamakta hiç güçlük çekmiyordu. Genelde neden bahsedilmekte olduğundan hiç bir şey çıkaramamıştı, ilgisini tam yitirmek üzereydi ki, sohbetin konusu haline geldiğini fark etti ve ilgisi aniden yine canlandı. "Başının dertte olduğunu anlıyor olmalısın, Randall," dedi ciddi ses. "Kuralları biliyorsun: Bu, divanı harp anlamına gelir. Bana sorarsan, özsavunma iddiasıyla yırtabileceğini hiç sanmam. Hele diğer hızlıbaş boğulduktan sonra." "Ama o boğulmadı. Onu balık avlar gibi çıkardım sudan ve kendine gelmesi için ambar ağzına yatırdım." Randall bozuk çalıyordu.</tt></p><p class="calibre4"><tt class="calibre5">"Bu sorunu bir yana bırakırsak... Getirdiğin bu örnekle ne yapılmasını öneriyorsun?" diye sordu Curtis. " Eğer orada bıraksaydım boğulacaktı." "Niçin buraya getirdin?"</tt></p><p class="calibre4"><tt class="calibre5">"İşini bitirip kurtuluversek olmaz mı, Bay Curtis?" Devler'den biri, Curtis içeri girdiğinden beri ilk kez konuşmuştu.</tt></p><p class="calibre4"><tt class="calibre5">"Söz konusu bile değil. Bu, yasaların ceza gerektirir birimde çiğnenmesidir. Kaldı ki, bir insanı soğukkanlılıkla öldürebilir misin?" "O sadece bir hızlıbaş, Bay Curtis," dedi adam kendisini savunarak. Randall, kendi fikrinin parlaklığı karşısında başı dönmüş birinin ses tonuyla, "Rehabilitasyona gönderemez miyiz?" diye önerdi.</tt></p><p class="calibre4"><tt class="calibre5">"Bunun için çok yaşlı, birader! Sadece çocukları kabul ettiklerini biliyorsun. Ne halt etmeye getirdiniz onu buraya?"</tt></p><p class="calibre4"><tt class="calibre5">"Yani, dediğim gibi, onu orada bırakamazdım ve arkadaşını sudan çıkardıktan sonra, ben... yani, orası oldukça ürpertici bir yer ve... bir şey duyduğumu sandım. Ben de onu... hemen alıp güvenli bir yere taşımak istedim." "Paniğe kapılmış olduğun çok açık, Randall," dedi Curtis. "Burada fazladan bir hızlıbaş istemediğimiz kesin. Onu yine geri götürmek zorundasın, hepsi bu kadar." Sesi kuru ve kesindi. Bu, Complain'in yüreğine biraz su serpti; hiçbir şey geri götürülmekten daha çok işine gelemezdi onun. Hani, Devler'den korktuğundan falan değil; bir kez aralarına girdiğinde, gözüne kötülük yapamayacak kadar ağır kanlı ve nazik görünmüşlerdi. Curtis'in tavırlarını anlayamıyordu, ama işine geldiği kesindi.</tt></p><p class="calibre4"><tt class="calibre5">Devler kendi aralarında, Complain'in geri taşınmasının ne yolla sağlanacağına dair biraz tartıştılar. Komutana, yani Curtis'e karşı, Randall'ın arkadaşları ona destek oldular. Curtis öfkesine hâkim olamadı.</tt></p><p class="calibre4"><tt class="calibre5">"Pekâlâ," diye kısa kesti, "topunuz birden büroma gelin; Küçük Köpek'e haber iletip resmi bir karar çıkarırız."</tt></p><p class="calibre4"><tt class="calibre5">Devler'in o çılgın, ağır çekim yürüyüşleriyle diğer odaya komutanlarının peşi sıra giderlerken, "Cesaretini mi yitiriyorsun yoksa, Curtis?" diye sordu biri ve Complain'e bir göz bile atmaya gerek duymaksızın kapıyı yüzüne çarptı. Complain'in, aklına gelen ilk düşünce onu böyle bekçisiz bırakmakla ne büyük aptallık yaptıkları olmuştu; içinden çıktığı yerdeki delikten kaçabilirdi. Yana dönmek istediği anda bu yanılsaması da siliniverdi. Daha ilk kasını oynatmaya kalkar kalkmaz gevrek bir acı bütün vücudunu kapladı ve ciğerlerine iyice sinen berbat koku sanki katı bir maddeye dönüşüyormuş gibi geldi. İnleyerek, başı duvara dayalı halde, yine sırtüstü uzandı.</tt></p><p class="calibre4"><tt class="calibre5">Devler gittikten sonra Complain ancak bir saniye için yalnız kalabildi. Dizlerinin hizasında bir yerden gıcırtılı bir ses geliyordu. Boynunu hafifçe doğrulttuğunda, duvarda küçük bir bölümün, en çok on iki santimetre genişliğindeki biçimsiz bir parçanın, dışarı doğru itildiğini gördü. Açılan delikten dışarı çıkan şekiller bir kâbusu andırıyordu. Beş taneydiler; Complain'in çevresinde fır dönüyor, üzerine sıçrıyor ve sonra deliğin içinde yıldırım gibi gözden kayboluyorlardı. Arkalarından gelenlere de işaret ederek bir çeşit güvence vermiş olsalar gerekti ki üç tane daha ortaya çıktı. Hepsi de iri farelerdi.</tt></p><p class="calibre4"><tt class="calibre5">Beş öncü fare, boyunlarına dikenli boyunluklar takmışlardı; vücutları inceydi; içlerinden biri tek gözünü kaybetmişti, boş gözçukurunun içinde kıkırdakımsı bir maddenin diğer gözün hareketleriyle uyumlu olarak kıpırdadığı görülüyordu. Sonradan ortaya çıkan diğer üçünden biri kömür siyahıydı ve liderleri olduğu belliydi, iki ayağı üzerine doğrulup leylak rengi küçük pençeleriyle havayı tırmalıyordu. Tasması yoktu, ama vücudunun üst yarısı zırh niyetine kullandıkları aşikâr olan bir dizi madeni parçacıkla donatılmıştı: bir yüzük, bir sürü düğme, çiviler. Belinde üzerine kılıca benzer küçük bir bıçak asılı olan genişçe bir kemeri vardı. Öfkeyle ciyakladı ve beş öncü fare Complain'i bir kez daha çevreleyerek bacaklarına tırmandılar, bir an gözlerine bakıp sırıtarak boynunu tırmaladılar, gömleğinden içeri kaydılar ve çevresinde dönmeye başladılar.</tt></p><p class="calibre4"><tt class="calibre5">Fare şefinin iki koruması sürekli sağa sola bakınıp bıyıklarını titreterek sinirli sinirli bekliyorlardı. Dört ayak üzerindelerdi ve sadece sırtlarına pelerine benzer paçavra parçalar takmışlardı.</tt></p><p class="calibre4"><tt class="calibre5">Bütün bu telaş süresince Complain elinde olmaksızın irkilip durmuştu. Fare görmeye alışkındı, ama bunların organize hareketleri onu rahatsız ediyordu; ayrıca, eğer gözlerini kemirip oymaya karar verirlerse engel olabilmek için başvurabileceği pek bir savunması da kalmamıştı.</tt></p><p class="calibre4"><tt class="calibre5">Ama farelerin ağız tadından çok daha farklı bir niyetleri vardı. Artçılar da ortaya çıkmışlardı şimdi. Duvardaki delikten soluk soluğa dört tane daha erkek fare göründü. Yanlarında taşıdıkları küçük bir kafesi, fare şefinden gelen bir ıslık üzerine hızla Complain'in rahatlıkla görüp koklayabileceği kadar yüzüne yakın bir yere çektiler.</tt></p><p class="calibre4"><tt class="calibre5">Kafesin içindeki hayvan farelerden daha iriydi. Yumurtamsı kafatasının üzerindeki kürkten iki uzun kulak yükseliyordu; kuyruğu küçük, pofuduk ve beyaz bir tüy yumağıydı. Complain bu tür bir canlıyla daha önce hiç karşılaşmamıştı, ama Koğuşlar'daki yaşlı avcıların tariflerinden tanıdı onu. Bu, farelere doğal bir av oluşturduğu için sayıları çok azalmış olan bir tavşandı. Hayvanı ilgiyle inceledi ve o da Complain'e sinirli sinirli baktı.</tt></p><p class="calibre4"><tt class="calibre5">Tavşan kafesi Complain'e doğru çekilirken ilk beş fare Devler'in geri dönmeleri olasılığına karşı kapının önüne dizilmişlerdi. Fare şefi kafesin yanına koştu; tavşan sinerek geri çekilmek istedi, ama dört ayağı birden kafesin çubuklarına bağlanmış haldeydi. Fare şefi başını kemerinde asılı duran kılıcına doğru eğdi; yine kaldırdığında iki ön dişinin arasına sıkıştırdığı tırpanımsı küçük ve keskin bıçak tavşanın boynuna doğru açgözlülükle atılmaya sabırsızlanıyor gibi kıpırdıyordu.</tt></p><p class="calibre4"><tt class="calibre5">Bu tehdit gösterisini bitirdiğinde bıçağını yine kınına soktu ve Complain'in yüzüyle kafes arasında koşarak işaretler yapmaya başladı. Tavşanın neyin kastedildiğini anladığı çok açıktı. Complain ona şaşkınlık içinde bakıyordu. Hayvanın gözbebekleri genişledi ve Complain zihninin içinde kıpırdamaya başlayan yoklayıcı bir huzursuzlukla irkildi. Bu duygu zihnini terk etmiyordu. Suyun, çakıl taşlarının çevresini yavaş yavaş sarması gibi beyninin her köşesine sızmaya başlamıştı. Complain başını silkerek kurtulmaya çalıştı, ama bu tekinsiz duygu inat etti ve daha da güçlendi. Ölmekte olan bir adamın karanlık odalarda sendeleyerek elektrik düğmesini araması gibi, budalaca bir körlükle, sanki bir şeyleri arıyordu. Complain'den ani bir ter boşaldı ve bu hayvanca bağlantı koparabilmek için dişlerini sıkarak zihnini toparlamaya çabaladı. Sonra, bu his aradığı giriş kapısını sonunda buldu. Muazzam bir sorgu çığlığı zihnini dolduruverdi.</tt></p><p class="calibre4"><tt class="calibre5">NEDEN-</tt></p><p class="calibre4"><tt class="calibre5">KİMİ-</tt></p><p class="calibre4"><tt class="calibre5">NE YAPTI-</tt></p><p class="calibre4"><tt class="calibre5">NASIL AMA-</tt></p><p class="calibre4"><tt class="calibre5">SEN Mİ-</tt></p><p class="calibre4"><tt class="calibre5">YAPTIN MI-</tt></p><p class="calibre4"><tt class="calibre5">YAPAR MISIN-</tt></p><p class="calibre4"><tt class="calibre5">YAPACAK MISIN-</tt></p><p class="calibre4"><tt class="calibre5">Complain dehşet içinde haykırdı.</tt></p><p class="calibre4"><tt class="calibre5">Bu mızmız ve abuk sabuk saçmalar o anda kesildi, biçimsiz sorgu sona erdi. Öncü fareler yerlerinden sıçradılar ve mahpus tavşanı dört sürücü farenin yardımıyla kafesiyle birlikte döndürerek duvardaki deliğin içinde gözden kayboldular. Onları sertçe iten fare şefi de korumalarıyla birlikte peşlerinden gitti. Bir saniye geçmeden duvardaki küçük geçit arkalarından kapanmıştı... Tam da zamanında, çünkü bütün bu yaygaranın nedenini anlamak için bir Dev dalmıştı odaya.</tt></p><p class="calibre4"><tt class="calibre5">Dev, Complain'i ayağıyla sırtüstü çevirdi. Complain ona umutsuzca bakarak konuşmaya çabaladı.</tt></p><p class="calibre4"><tt class="calibre5">Merakı yatışan Dev, aradaki kapıyı bu kez açık bırakarak, hantal adımlarla diğer odaya döndü.</tt></p><p class="calibre4"><tt class="calibre5">"Hızlının başı ağrıyor," diye seslendi.</tt></p><p class="calibre4"><tt class="calibre5">Complain seslerini duyabiliyordu. Bir çeşit makinayla konuşuyor gibiydiler. Ama onun zihni tamamen farelerle yaşadığı bu çetin deneyimle meşguldü. Kafatasının içinde bir an için bir zırdeli yaşamıştı! Öğreti, zihninin ne kadar boktan bir yer olduğu hakkında uyarmıştı onu. Kutsal üçlü, Froyd, Yung, Rassitt, uykunun, yani ölümün kardeşinin, korkunç barajlarını birlikte aşmışlar ve orada, insanoğlunun daha önce düşündüğü gibi hiçliği değil, hortlaklarla, uğursuz definelerle, kan emen sülüklerle dolu, asit gibi yakıcı ihtirasların kaynaştığı insan ve yeraltı labirentleri bulmuşlardı. İnsanoğlu kendi kendiyle çırılçıplak yüzleşmişti; sonsuz karmaşanın ve dehşetin bileşkesi olan bir yaratıktı o. Bu zehirli sisin yüzeye mümkün olduğunca az sızmasını sağlamak Öğreti'nin başlıca hedefiydi. Ama ya Öğreti hiçbir zaman yeterince derine inememişse? Öğreti, bilinç ve bilinçaltından kinayeyle bahsederdi. Gerçekten de insan aklını devralabilecek bir güç, bir Bilinçaltı olduğunu varsayalım. Acaba kutsal üçlü o çamurlu koridorların tümüne birden inebilmişler miydi? Beyninin içinde avaz avaz bağıran zırdeli Bilinçaltı'nın bizzat kendisi olmasındı sakın? Sonra basit ama inanılması zor yanıtı buldu. Kafeslenmiş yaratık zihnini kendi zihniyle temas ettirmişti. O hışırtılı sorgulamayı şöyle bir anımsadığında, Complain, bunun beyninin içindeki korkunç bir yaratıktan değil tavşandan kaynaklandığını anlamıştı. Böylece o çetin badire bir anda tahammül edilir hale gelivermişti. Tavşanları avlamak kolaydı.</tt></p><p class="calibre4"><tt class="calibre5">Complain bu konuyu, Koğuşlar'ın temel felsefesine sadık kalarak, nedenini hiç soruşturmadan başından savdı.</tt></p><p class="calibre4"><tt class="calibre5">Dinlenerek, ciğerlerindeki yapışkan kokudan kurtulmaya çalışarak, kıpırdamadan yattı ve kısa bir süre sonra Devler geri geldi.</tt></p><p class="calibre4"><tt class="calibre5">Complain'i tutsak alan Dev, Randall, daha fazla telaşa gerek duymaksızın onu yerden kaldırdı ve kapağı açtı. Tartışmanın Curtis lehine sonuçlanmış olduğu belliydi. Randall yüküyle birlikte alt kattaki tünele indi. Complain'i taşıma bandının üzerine yerleştirdi ve seslerden anlaşıldığı kadarıyla, kendisi de tutsağının arkasında bir yere tırmandı.</tt></p><p class="calibre4"><tt class="calibre5">Yukarıdaki Devler'e alçak sesle bir söz fısıldadıktan sonra motoru çalıştırdı. Boru, kablo ve tellerle sık sık kesilen tavan yine geriye doğru akmaya başlamıştı.</tt></p><p class="calibre4"><tt class="calibre5">Sonunda durdular. Tavanı beceriksizce yoklayan Dev parmaklarını bastırdı ve tepelerinde kare şeklinde bir açıklık ortaya çıktı. Complain delikten yukarı hemen çekilmiş, birkaç metre taşınmış, bir kapıdan içeri bohça gibi atılmıştı. Ölüyollar'daydı; avcıların çok iyi bildiği bir kokuyu alıyordu. Bu kokuyu karıştırması olanaksızdı. Dev, gölgelerin arasından bir gölge gibi dikildi başında ve sonra birden kayboldu.</tt></p><p class="calibre4"><tt class="calibre5">Loş uyu-uyan döneminin karanlığı Complain'i bir ananın kolları gibi sardı. Yine evinde, yüzleşmek için yetiştirildiği bildik tehlikelerin arasındaydı. Uyudu. Hayalet fare lejyonları dört bir yanını sardılar, onu olduğu yere mıhladılar. Tavşan çıkageldi, kafasına tırmandı ve beyninin tünellerinde koşturmaya başladı. Complain, gördüğü düşün hayvansal iğrençliğinden utanç duyarak uyandı. Hâlâ karanlıktaydı. Gaz mermisinin eklemlerinde yol açtığı sertlik gevşemişti, ciğerleri temizdi. Dikkatle ayağa kalktı.</tt></p><p class="calibre4"><tt class="calibre5">El fenerini ışığın sadece en hafif bir sızıntısını verecek kadar kısarak kapıya yürüdü ve karanlığa doğru baktı. Görebildiği kadarıyla sonsuz bir boşluk uzanıyordu önünde. Sağdan ilerlemeye özen göstererek dışarı çıktı ve bir dizi kapı buldu. Yine fenerini kullanarak zeminin ıslak ve çıplak seramik kaplı olduğunu gördü. O zaman nerede olduğunu anladı; kulağındaki kof bir boşluk hissi bu düşüncesine kesinlik kazandırıyordu. Dev onu Roffery'nin deniz diye adlandırdığı yere geri getirmişti.</tt></p><p class="calibre4"><tt class="calibre5">Cesaretini toplayan Complain el fenerini çekinerek açtı. Deniz gitmişti. Roffery'nin içine düştüğü kuyunun kenarına dek geldi, içi kuru ve boştu. Roffery de gitmişti. Kuyunun duvarları kan renkli pas lekeleriyle bezeliydi; sıcak havada kuyunun dibi hızla kurumaktaydı.</tt></p><p class="calibre4"><tt class="calibre5">Complain sert yankılar oluşturmamaya özen göstererek döndü ve odadan dışarı doğru yürüdü. Marapper'ın kampına yöneldi. Nemini hâlâ yitirmemiş olan toprak, tabanlarının altında vıcık vıcıktı. Geçen mevsimden kalan poniklerin porsumuş gövdelerini bir yana iterek kamp kapısına erişti. Kimin nöbette olabileceğini merak ederek hevesle ıslık çaldı: Marapper mı? Wantage mi? Fermour mu? Koğuşlar'da kullanılan o eski atasözünü, arkadaşlarını aklından neredeyse sevecenlikle geçirerek, ters çevirip kendi haline uyguladı: "Bildiğin şeytan ediğinden evladır."</tt></p><p class="calibre4"><tt class="calibre5">Çağrısına karşılık alamadı. Tetikte ve gergin halde içeri girdi. Oda boştu. Yola devam etmişlerdi. Complain Ölüyollar'da yapayalnızdı. Özdenetimi o noktada iflas etti; çok fazla şey gelmişti bana Devler, fareler, tavşanlar... Bunlara tahammül edebilirdi. Ama Ölüyollar'ın bu müstehcen ıssızlığına asla! Odanın içinde tahta parçalarını tekmeleyerek, lanetler okuyarak dört dönmeye başladı. Sonra bağırarak, uluyarak, küfürler yağdırarak ve bitki posasının içinde kendine bir yol açarak dışarı fırladı. Bir vücut ona arkadan top mermisi gibi çarptı. Dönüp saldırganla mücadele edebilmek için çılgın gibi çabalayarak arapsaçının içine tepetaklak yuvarlandı. Yerinden oynatılamaz bir el ağzının üzerine kapanmıştı. Bir ses kulağının dibinde, "Kes sesini, sürtüğün oğlu!" diye homurdandı. Çabalamayı kesti. Bir ışık ona doğru çevrilmişti ve üzerine üç şekil eğilmişti. "Ben... Ben sizi kaybettiğimi sanmıştım!" dedi. Aniden ağlamaya başladı. Tepkisi onu yine bir çocuğa döndürmüştü. Omuzları sarsılıyor, yaşlar yanaklarından aşağı boşanıyordu.</tt></p><p class="calibre4"><tt class="calibre5">Marapper suratının ortasına okkalı bir tokat aşk etti.</tt></p><p class="calibre4"><tt class="calibre5">4</tt></p><p class="calibre4"><tt class="calibre5">Yolculuklarını sürdürdüler. Asılmış suratlarıyla poniklerin arasında keserek, iterek yol açtılar kendilerine; hiçbir ışığın yanmadığı ve hiçbir poniğin yetişmediği karanlık bölgelerden ise temkinle geçtiler. Kapıları kırık ve koridorları eşya parçalarıyla tepeleme yığılı, çok kötü yağmalanmış bölgeler katettiler. Karşılaştıkları kadarıyla bu bölgelerin yaratıkları ürkekti ve mümkün olduğunca kaçınıyorlardı onlardan; ama zaten sadece birkaç canlı yaşıyordu orada... Başıboş bir keçi, kafadan çatlak bir münzevi, Wantage ellerini çırptığında derhal kayıplara karışan bir grup acınası alt-insan. Ölüyollar'dı burası ve boşlukta kayda hiçbir zaman geçirilmemiş çağların sessizliği asılıydı. Koğuşlar gezginlerin çok gerilerinde kalmış ve unutulmuştu. O bulanık hedefleri bile unutulmuştu; çünkü yaşanan an, fiziksel güçlerine yüklediği bitip tükenmek bilmeyen istekleriyle, dikkatlerinin tümünü gereksiniyordu.</tt></p><p class="calibre4"><tt class="calibre5">Güverteler arası ikincil bağlantıları bulabilmek, Maranper'ın elindeki planın yardımıyla dahi, her zaman kolay olmuyordu. Asansör boşlukları genellikle tıkalı çıkıyor, koridorlar sıklıkla çıkmazda son buluyordu. Ama onlar ağır ağır ilerlediler; ellili güverteler geçildi, sonra kırklılar ve Koğuşlar'dan ayrılışlarının sekizinci uyanında Güverte 29'a eriştiler. Artık Complain gemi kuramına inanmaya başlamıştı. Yönelimindeki bu değişim kendini belli etmeksizin ama eksiksiz gerçekleşmişti. Zeki farelerin katkısı büyüktü buna. Complain Devler tarafından kaçırılışının öyküsünü arkadaşlarına anlatırken, fareli kısmı es geçmişti; olayın fantastik yönünün anlatabilme yeteneğine meydan okuyacağını ve Marapper'la Wantage'ın onunla dalga geçmelerine neden olacağını içgüdüsüyle fark edebilmişti; ama şimdi düşüncelerinin sık sık o korkutucu yaratıklara yöneldiğini gözlemliyordu. Farelerin bir başka canlıya, bir tavşana, davranışlarındaki insanımsı kötülük, farelerle insanların yaşantılarındaki paralelliği vurguluyordu. Fareler de nerede olurlarsa olsunlar çevrelerindeki doğaya hiç kafa yormadan yaşamlarını sürdürmeye çalışıyorlardı; o anda Complain de kendisi için ancak bu kadarını söyleyebilirdi. Marapper, Devler'le ilgili söylediklerini, dikkatle ve çok az yorum yaparak dinlemişti. "Kaptan'ın nerede olduğunu biliyorlar mı öyleyse?" diye sormuştu bir kez.</tt></p><p class="calibre4"><tt class="calibre5">Devler'in birbirlerine neler söylediklerinin tüm ayrıntılarını almakta özellikle ısrar ediyordu. "Curtis" ve "Randall" adlarını, sanki bir büyü yaparmışçasına, yüksek sesle birkaç kez mırıldanmıştı.</tt></p><p class="calibre4"><tt class="calibre5">"Şu konuşmaya gittikleri küçük köpek kimdi?" diye sordu. "Sanırım bu bir isim," dedi Complain. "Gerçek bir küçük köpek değil" "Neyin ismi?"</tt></p><p class="calibre4"><tt class="calibre5">"Bilmiyorum. Sana yarı-baygın olduğumu söylemiştim." Gerçekten de düşündükçe tam olarak nelerin söylenmiş olduğu daha da bulanıklaşıyordu zihninde. Bu deneyim, yaşandığı sırada bile, yarı inanılmaz olmaya yetecek kadar dünyasının dışındaydı zaten.</tt></p><p class="calibre4"><tt class="calibre5">Gerçekleri sanki bu şekilde çıkaracakmışçasına bir kulak memesini çekiştiren rahip, "Sence bu başka bir Dev'in adı mıydı," diye ısrar etti, "yoksa başka bir şeyin mi?"</tt></p><p class="calibre4"><tt class="calibre5">"Bilmiyorum, Marapper. Anımsayamıyorum. Sadece 'Küçük Köpek'le konuşacaklarını söylemişlerdi... galiba."</tt></p><p class="calibre4"><tt class="calibre5">Dört kişilik grup, Marapper'ın üstelemesi üzerine, içinde denizin yer aldığı ve "Yüzme Havuzu" diye tabelalandırılmış salonu gözden geçirmeye gitti. Salon artık tamamen kurumuş haldeydi. Roffery'den hiçbir iz yoktu ve bu da çok şaşırtıcıydı, çünkü Devler, Complain gibi değerbiçicinin de gaz mermisinin etkisinden kurtulacağını söylemişlerdi. Aranıp seslendiler, ama Roffery görünmedi. "Bıyığı bir Mutant'ın ranzasının üzerinde sallanmaya başlamıştır çoktan," dedi Wantage. "Biz yolumuza gidelim!"</tt></p><p class="calibre4"><tt class="calibre5">Onları Devler'in odasına götürecek bir geçit bulamadılar. Complain ve Roffery'nin iki Dev'i ilk kez gördükleri kontrol kuyusunun ağzını örten kapak sanki hiç açılmamışçasına sımsıkı kapatılmıştı. Rahip, Complain'e kuşkulu bir bakış attı ve bu konu da böylece kapatılmış oldu. Wantage'ın önerisine uyarak ilerlemeye devam ettiler.</tt></p><p class="calibre4"><tt class="calibre5">Bütün bu olanlar Complain'in konumunu hatırı sayılır biçimde sarsmıştı. Avantajını değerlendirmekte gecikmeyen Wantage grubun tartışmasız komutan yardımcısı oldu. O Marapper'ı, Complain ve Fermour da onu izliyorlardı. En azından böylece kendi safları arasında barış ve dışa karşı uyum sağlanabilmişti. Eğer Complain, bitip tükenmek bilmeyen güverte halkaları arasında ilerlemeye çalıştıkları uzun suskunluk dönemleri süresinde daha düşünceli ve daha kendine yeterli bir kişiye dönüşmüşse, rahibin doğası da aynı ölçüde değişmişti. Canlılığından ve bundan kaynaklanan çenebazlığından eser kalmamıştı. Omuzlarına yüklenen görevin gerçek muazzamlığı kafasına sonunda dank etmiş ve tüm iradesini dayanabilmek üzerinde yoğunlaştırmıştı.</tt></p><p class="calibre4"><tt class="calibre5">Yolculuklarının bir yerinde durup duvara yaslandı ve Güverte 29 boyunca bakarak, "Olaylar olmuş burada," dedi "büyük olaylar." Diğerleri de onunla birlikte duraklamışlardı. Arapsaçı önlerinde sadece birkaç metre daha uzanıyor sonra poniklerin büyümelerinin mümkün olmadığı karanlık bölge başlıyordu. Işığın yokluğunun nedeni açıktı: Koğuşlar'da rastlanmayan cinsten eski silahlar, koridorun tavanında ve duvarlarında delikler açmıştı. Ağır bir dolap tavandan aşağı yarı yarıya sarkıyordu ve eğilip bükülmüş kapı kanatları menteşelerinden oynamıştı. Her yer patlamanın şiddetinden metreler boyunca tuhaf biçimde delik deşik olmuştu.</tt></p><p class="calibre4"><tt class="calibre5">Wantage, el fenerini çıkarırken, "En azından bir süre için o lanet olası arapsaçından kurtulacağız," diye fikir yürüttü. "Haydi, Marapper." Rahip, işaret ve başparmaklarıyla burnunu çekiştirerek, olduğu yerde duvara yaslanmayı sürdürdü.</tt></p><p class="calibre4"><tt class="calibre5">"Baştaraf arazisine yaklaşıyor olmalıyız," dedi. "El fenerlerimizin yerimizi belli etmesinden korkuyorum."</tt></p><p class="calibre4"><tt class="calibre5">"Canın istiyorsa sen karanlıkta yürü," diye terslendi Wantage. İlerlemeye başladı ve Fermour da onu izledi. Complain de tek söz söylemeksizin onları taklit ederek Marapper'in yanından geçti.</tt></p><p class="calibre4"><tt class="calibre5">Rahip homurdanarak takıldı peşlerine: Hiç kimse onursuzluğu onun kadar onurla karşılayamazdı.</tt></p><p class="calibre4"><tt class="calibre5">Gölgeli kısmın sınırına dek gelen Wantage el fenerini doğrultarak ilerisini gözden geçirdi. Sonra, çevredeki garip havayı onlar da hissetmeye başladı. Gözleri bu tür değişiklikleri fark etmeye eğitimli olan Complain'in gözlemlediği ilk şey, poniklerin genel doğa yasalarına aykırı konumları olmuştu. Ponikler, her zaman olduğu üzere, ışıksız koridora doğru seyrelip bodurlaşıyorlardı, ama burada gövdeleri sanki kendi ağırlıklarını taşımaya güçleri yetmiyormuşçasına özellikle yumuşak ve pörsük görünüyor ve tavan ışığından çok daha ötelere üremeye cüret edebiliyorlardı.</tt></p><p class="calibre4"><tt class="calibre5">Sonra adımları zemine basmamaya başladı. Wantage, biraz ilerisinde, bata çıka ilerlemeye başlamıştı bile. Fermour bacaklarını tuhaf biçimde kaldırarak yürüyordu.</tt></p><p class="calibre4"><tt class="calibre5">Complain garip bir çaresizlik hissetti; vücudunun girift addan bir türlü dönmek bilmiyordu... Sanki suyun içinde yürümeye çalışıyormuş gibiydi; ama yine de açıklanması olanaksız bir hafiflik hissetmiyor da değildi. Başı dönüyordu, su kulaklarında uğulduyordu. Marapper'ın şaşkınlık içinde haykırdığını duydu ve hemen sonra rahip sendeleyerek ona arkadan çarptı. Bir saniyeye kalmadan, Complain, Fermour'un sağ omzunun dibinden süzülerek uzun bir yörünge boyunca gitmişti. Havada süzülürken iki büklüm olmuştu ve duvara kalçasıyla çarptı. Zemin yavaş yavaş ona doğru yükseldi ve Complain kollarını açarak göğüs üstü yere serildi. Sersemlemiş halde karanlığa baktığında, el fenerini hâlâ bırakmamış olan Wantage'ın yere doğru daha da yavaş inmekte olduğunu gördü. Marapper, patlaklaşmış gözleri ve sessizce açılıp kapanan ağzıyla, diğer yanında bir suaygırı gibi yalpalamaktaydı. Rahibi kolundan yakalayan Fermour onu ekseni çevresinde ustaca döndürdü ve gerisin geri güvenli bölgeye doğru itti. Ardından kendi tıknaz vücudunu toparlayarak, zemine yakın bir yerde alçak sesle küfretmekte olan Wantage'a doğru karanlığın içine daldı. Fermour duvardan sekerek Wantage'ı yakaladı, bir ökçesini ileri uzatarak kendini frenledi ve yumuşak biçimde geri süzüldü. Sarhoş bir adam gibi yalpalayan Wantage'ın dengesini bulmasına yardım etti.</tt></p><p class="calibre4"><tt class="calibre5">Bu gösteri karşısında heyecanla ürperen Complain ideal bir yolculuk yöntemiyle karşı karşıya olduklarını hemen kavramıştı. Koridora her ne olmuş ise —havanın, hâlâ solunabilir olmasına karşın, bir şekilde değiştiğinden belli belirsiz kuşkulanıyordu- uzun sıçramalar yaparak hızla yol almaları olanaklı hale gelmişti. Dikkatle ayağa kalktı ve el fenerini yakarak ileri doğru bir hamlede bulundu.</tt></p><p class="calibre4"><tt class="calibre5">Hayret çığlığı boş koridorda gürültüyle yankılandı. Complain, elini önüne siper ederek, kafasını duvara çarpmaktan son anda kurtulabilmişti. Bu hareketi ona yine dönmedi ve sonuçta sırtüstü yere indi. Başı dönüyordu; her şey tepetaklaktı. Koridor boyunca on metre kadar ilerlemişti yine de. Yeşil bir fon üzerine düşmüş gibi ışıldayan halkanın içinde duran diğerleri çok uzak görünüyorlardı. Complain, Ozbert Bergass'ın bölük pörçük anılarını anımsadı; yanlışlıkla sayıklama sandığı o sözler nasıldı? "Ellerin ayak olduğu ve havada bir böcek gibi uçulan yer." Yaşlı izci buralara dek ilerlemişti demek! Complain, Koğuşlar'la aralarında uzanan o bezdirici tüneli düşündükçe şaşkınlığı kat kat artıyordu.</tt></p><p class="calibre4"><tt class="calibre5">Kalmak için biraz acele edince yine fırıldak gibi dönmeye başlamıştı. Umulmadık biçimde, kustu. Kusmuğu havada küçük kürecikler halinde asılı kalıyor ve o, diğerlerinin yanına dönmek için beceriksizce çabalarken üstüne başına bulaşıyordu.</tt></p><p class="calibre4"><tt class="calibre5">"Gemi delirdi!" diyordu Marapper.</tt></p><p class="calibre4"><tt class="calibre5">"Harita bunları niçin belirtmiyor?" diye öfkeyle sordu Wantage. "O şeye hiç güvenmemiştim zaten."</tt></p><p class="calibre4"><tt class="calibre5">"Belli ki ağırlıksızlık haritanın çizilmesinden sonra ortaya çıkmış. Lanet olası beyinlerinizi kullansanıza biraz, eğer varsa tabii," diye tersledi Marapper. Bu alışılmadık patlaması belki de bir sonraki sözleriyle açıklık kazanıyordu: "Bütün Baştaraf'ı peşimize düşürecek kadar çok yaygara yaptığımızı düşünüyorum; bir an önce geri dönsek iyi ederiz."</tt></p><p class="calibre4"><tt class="calibre5">"Geri mi!" diye bağırdı Complain. "Geri dönemeyiz! Bir sonraki güverteye giden yol işte buradan geçiyor. Şu kırık kapılardan birini aşmak ve koridora paralel olarak odadan odaya ilerlemek zorundayız."</tt></p><p class="calibre4"><tt class="calibre5">"Hay güvertesine tüküreyim; nasıl yapacağız bunu?" diye sordu Wantage. "Duvarları delip geçen bir şeye mi sahipsin?"</tt></p><p class="calibre4"><tt class="calibre5">"Sadece deneriz ve bağlantı kapıları olmasını umut ederiz," dedi Complain. "Bob Fermour haklı... Burada beklemek çılgınlık. Haydi!"</tt></p><p class="calibre4"><tt class="calibre5">"Evet, ama baksana..." diye başladı Marapper.</tt></p><p class="calibre4"><tt class="calibre5">"Üff, yolculuğa çıkasın e mi!" dedi Complain öfkeyle. En yakınındaki kırık kapıyı tekmeyle açtı ve içeri daldı. Fermour hemen ardından onu izledi. Birbirlerine bir göz atan Marapper ve Wantage da geldiler. Şanslıydılar, çünkü büyük bir odaydı geçtikleri. Işıklar yanıyordu ve içerisi bitkilerle doluydu. Complain baltasını koridora yakın duvarın kıyısından vahşice kullanmaya başladı, ilerledikçe yine aynı hafiflik hissiyle çevrildiler, ama ışık burada daha azdı ve ponikler onlara bir dereceye kadar güvenilirlik sağlıyordu.</tt></p><p class="calibre4"><tt class="calibre5">Duvardaki bir çatlağın hizasına geldiler. Wantage metaldeki yırtıktan öte yana baktı. Uzakta, koridorda yuvarlak bir ışığın söndüğünü gördü. "Bizi izleyen var," dedi. Huzursuzca baktılar birbirlerine ve hep birden yine ilerlemeye başladılar.</tt></p><p class="calibre4"><tt class="calibre5">Her tarafından bol miktarda poniğin fışkırdığı madeni bir tezgâh yollarını kesmişti. Çevresini dolaşmak için odanın merkezine doğru sapmak zorunda kaldılar. Burası, Devler'in limanında, bir çeşit yemekhane olmuş olsa gerekti; iki yanlarında çelik borulardan imal edilmiş sandalyeler dizili olan uzun masalar salonu enine boyuna kaplamıştı. Şimdiyse ponikler o sabırlı, bitkisel güçleriyle masa ve.sandalyeleri bel hizasına dek yerden yukarı kaldırmış, her taraflarına dolaşmış ve grubun ilerlemesi için tam bir engel oluşturmuşlardı. Bu engelleyiş onlar ilerledikçe daha da arttı. Duvarın yanına dönmek olanaksız hale gelmişti.</tt></p><p class="calibre4"><tt class="calibre5">Bitkilerin üzerinden toz bulutu gibi yükselip suratlarına yapışan tatarcıklarla yarı körleşmiş halde, sanki bir kâbustalarmışçasına masa ve sandalyelerin arasından kendilerine yol açtılar. Bitki kalabalığı daha da sıklaştı. Koca ponik desteleri kendi oluşturdukları ağırlığın altında ezilmiş ve üzerlerinde yeni filizlerin boy verdiği vıcık vıcık küspeye dönüşmüşlerdi. Her yeri küf kaplamıştı, dokununca yapışan mavi bir küf; bıçaklarını kullanabilmeleri kısa bir süre içinde olabildiğince güçleşmişti.</tt></p><p class="calibre4"><tt class="calibre5">Soluk soluğa ve ter içindeki Complain, yanında çabalamakta olan Wantage'a baktı. Adamın yüzünün sağlam yarısı öyle şişmişti ki gözü zorlukla seçilebiliyordu. Kendi kendine mırıldanıyor ve burnu sürekli akıyordu. Complain'in ona baktığını gördüğünde tekdüze bir sesle sövmeye başladı.</tt></p><p class="calibre4"><tt class="calibre5">Complain hiçbir şey demedi. Yeterince endişeliydi ve basmıştı vücudunu. Bir hastalık duvarının içinde ilerlediler. Gidişleri yavaştı ama odanın sonuna ulaştılar. Hangi sona? Yön duygusunu tamamen yitirmişlerdi. Marapper, hemen ponik tohumların arasına bir külçe gibi çöktü ve sırtını duvara vererek oturdu. Alnını bitkince sildi.</tt></p><p class="calibre4"><tt class="calibre5">"Gidebileceğim kadar gittim," dedi soluk soluğa.</tt></p><p class="calibre4"><tt class="calibre5">"Eh, istesen de daha fazla gidemezsin zaten," diye kesip attı Complain. "Bütün bunları benim önerdiğimi unutma, Roy."</tt></p><p class="calibre4"><tt class="calibre5">Complain derin bir nefes aldı. Hava bozuktu; ciğerlerinin tatarcıklarla kaplanmış olduğu gibi tatsız bir yanılsamaya kapıldı. "Tek yapmamız gereken bir kapıya rast gelinceye dek duvar boyunca gitmek. Burada ilerlemek daha kolay," dedi. Sonra bütün kararlılığına rağmen rahibin yanına çöktü.</tt></p><p class="calibre4"><tt class="calibre5">Wantage hapşırmaya başlamıştı.</tt></p><p class="calibre4"><tt class="calibre5">Her darbe onu iki büklüm ediyordu. Yüzünün harabeye benzeyen yarısı da iyi olan kısmı kadar şişmişti; şu anki rahatsızlığı doğuştan gelen biçimsizliğine baskın çıkmıştı. Yedinci kez hapşırdığında ışıklar söndü.</tt></p><p class="calibre4"><tt class="calibre5">Complain anında ayağa fırlayıp el fenerini Wantage'ın yüzüne doğrulttu. "Kes hapşırıp durmayı," diye homurdandı. "Sessiz olmalıyız. " "Fenerini söndür!" diye tersledi Fermour.</tt></p><p class="calibre4"><tt class="calibre5">Yürekleri ağızlarında, ikircikli bir sessizlik içinde beklediler. O sıcağın içinde ayakta durmak bir jölenin içinde ayakta durmak gibiydi. "Sadece bir rastlantı da olabilir," dedi Marapper endişeyle. "Aydınlatmanın zaman zaman bozulmasıyla daha önce de karşılaşmıştım." "Baştaraflılar olmalı... Peşimizdeler!" diye fısıldadı Complain. "Tek yapmamız gereken, en yakın kapıya gelinceye dek duvar boyunca sessizce ilerlemek," dedi Fermour, Complain'in önceki sözlerini aynen yineleyerek. Sessizce mi?" diye dudak büktü Complain. "Bizi derhal duyarlar. Hiç kıpırdamadan durmak eh iyisi. Çarpanlarınızı hazırlayın. Şu anda üzerimize çullanmak için sürünerek yaklaşıyor olmalılar."</tt></p><p class="calibre4"><tt class="calibre5">Öylece durdular orada, terleyerek. Gece çevrelerinde, bir balinanın midesinde ısıtılmış, sıcak bir nefes gibiydi.</tt></p><p class="calibre4"><tt class="calibre5">"Bize dua oku, rahip," diye sızlandı Wantage. Sesi titriyordu. "Tanrıların azabı adına," diye inledi Fermour, "şimdi olmaz! " "Dua! Bize dua oku!" diye yineledi Wantage.</tt></p><p class="calibre4"><tt class="calibre5">Rahibin dizlerinin üzerine çöktüğünü duydular. Islık çalarcasına soluyan Wantage da koyu karanlığın içinde aynısını yaptı.</tt></p><p class="calibre4"><tt class="calibre5">"Çökün, piç kuruları!" diye tısladı dişlerinin arasından. Marapper, Genel İnanç'ı ezberinden duygusuzca yinelemeye başlamıştı. Her şeyin boşuna olduğu düşüncesiyle ezilen Complain, "Şu çıkmazda işimiz bitmiş işte," diye düşündü, "ve rahip dua ediyor: Nasıl oldu da onu bir eylem adamı sandım!" Geceye kulak kabartarak ve duaya yarım ağızla katılarak çarpanını yokladı. Sesleri yükselip alçalıyordu; sonunda hepsi bir parça daha iyi hissettiler kendilerini.</tt></p><p class="calibre4"><tt class="calibre5">"... ve ölümcül dertlerimizden böylece silkinerek iç çatışmalarımızdan kurtuluyoruz," diyen rahibin tekdüze sesi duyuluyordu. "Ve psikosomatik saflıkta yaşayabiliriz," dediler.</tt></p><p class="calibre4"><tt class="calibre5">"Ki doğal olmayan bu yaşam Son Yolculuğa iletilebilsin." "Ve mantık galebe çalsın," diye karşılık verdiler.</tt></p><p class="calibre4"><tt class="calibre5">"Ve gemi evine dönsün." Son söz rahibindi.</tt></p><p class="calibre4"><tt class="calibre5">Rahip kendi gösterisiyle özgüveni yenilenmiş olarak, arkadaşlarının ellerini sıktı, benliklerine ferahlık dileyerek, kirli karanlığın içinde her birinin çevresini emekleyerek dolaştı. Complain sertçe öteye itti onu. "Bunları bu beladan çıkıncaya dek sakla," dedi. "Buradan kurtulmak için çok uğraşmamız gerek. Eğer sessiz hareket edersek, bize yaklaşmaya kalkanları duyabiliriz."</tt></p><p class="calibre4"><tt class="calibre5">"Yararı yok, Roy," dedi Marapper. "Burada saplandık verdik ve ben çok yorgunum." "Peşinde olduğun gücü anımsıyor musun?"</tt></p><p class="calibre4"><tt class="calibre5">"Haydi, burada oturalım!" diye sızlandı rahip. "Ponikler çok sık." "Ne diyorsun, Fermour?" diye sordu Complain.</tt></p><p class="calibre4"><tt class="calibre5">"Dinleyin!"</tt></p><p class="calibre4"><tt class="calibre5">Kulaklarını kabartıp dinlediler. Işıksız kalan ponikler gıcırdayarak gevşiyor, ölmeye hazırlanıyorlardı. Başlarının çevresinde tatarcıklar vınlıyordu. Her ne kadar minik seslerle canlanmış da olsa, hava solunacak gibi değildi; hasta bitkilerin ördüğü duvar öte taraftaki sağlıklı bitkilerin ürettiği oksijene geçiş izni vermiyordu.</tt></p><p class="calibre4"><tt class="calibre5">Wantage bir an içinde dehşet verici bir şekilde çıldırdı. Haykırarak kendini iki büklüm olmuş Fermour'un üzerine attı. Çamurun içinde yuvarlanıyor, umarsızca didişiyorlardı. Complain sessizce üzerlerine çullandı. Wantage'ın sırım gibi gövdesinin tıknaz Fermour'un üzerinde kıvrandığını hissetti; Fermour boğazına dolanmış ellerden kurtulmaya çabalıyordu.</tt></p><p class="calibre4"><tt class="calibre5">Complain, Wantage'ı omuzlarından tutarak çekip muadeleden kopardı. Wantage öfke içinde rastgele bir yumruk savurdu, ıskaladı, çarpanına davrandı. Silahını doğrulttu, ama Complain bileğinden yakalamıştı. Vahşice bükerek Wantage'ı yavaş yavaş gerilemeye zorladı ve sonra çenesine vurmayı denedi. Darbesi karanlıkta hedefini şaşırıp Wantage'ın çenesi yerine göğsüne isabet etmişti. Kollarını çılgın gibi çırpan Wantage bir köpek yavrusu gibi viyaklayarak kurtardı kendini. Complain bir hamle daha yaptı. Vuruşu bu kez tam yerine oturmuştu. Wantage'ın eklem bağları gevşedi, sendeleyerek poniklere doğru geriledi ve bir külçe gibi yıkıldı.</tt></p><p class="calibre4"><tt class="calibre5">"Sağ ol," diyebildi Fermour; ancak bu kadar konuşabilecek mecali kalmıştı. Hep bir ağızdan bağrışmışlardı; şimdi ise yine suskun, dinlemekteydiler. Sadece, ömürleri boyunca yakalarını bırakmayan ve onlar Uzun Yolculuğa çıktıktan sonra da sürecek olan o ses, poniklerin hışırtısı duyuluyordu. Complain elini uzattı ve Fermour'a dokundu; adam sarsılarak titriyordu. «Çarpanını kullanmalıydın şu deliye karşı," dedi Complain. "Vurup elimden düşürdü," diye yanıtladı Fermour. "Lanet olası şeyi çamurun içinde kaybettim." Eğilerek ponik sapları ve özsuyundan oluşmuş vıcık vıcık Ir'ispenin içinde silahını aramaya başladı.</tt></p><p class="calibre4"><tt class="calibre5">Rahip de eğilmişti. El fenerini yakmaya kalkıştı, ama Complain derhal vurarak elinden düşürdü. Rahip, hafif hafif inleyen Wantage'ı buldu ve yanına, tek dizinin üzerine çömeldi.</tt></p><p class="calibre4"><tt class="calibre5">"Nicelerinin böyle gittiklerini gördüm," diye fısıldadı Marapper. "Ama akılla deliliğin arasındaki sınır gariban Wantage için hep ince olmuştu. Bu durum biz rahiplerin hiper-klostrofobi olarak adlandırdığımız bir olgudur; hepinizde bir ölçüde mevcut sanırım. Her zaman böylesine vahşice olmasa da, Greene kavminde birçok ölüme yol açmıştır. Çoğunlukla bir el feneri misali sönüp giderler." Vurgulamak istercesine parmaklarını şaklattı.</tt></p><p class="calibre4"><tt class="calibre5">"Vaka öyküsünü bırak bir yana, rahip," dedi Fermour. "Tatlı mantık aşkına, onu ne yapacağız?"</tt></p><p class="calibre4"><tt class="calibre5">"Olduğu yerde bırakıp kaybolalım," diye önerdi Complain. "Böyle bir vakanın benim için ne denli ilginç olduğunu göremiyorsunuz," diye sitem etti rahip. "Wantage'ı küçücük bir oğlan çocuğu olduğu zamandan bu yana tanırım. Şimdi o ölecek, burada, karanlıkta. Bir insanın yaşamına bir bütün olarak bakabilmek harikulade, kişiyi tevazuya yönelten bir şeydir: sanat eseri tamamlanmış, kompozisyon toparlanmış. Bir adam Uzun Yolculuğa çıkar, ama diğerlerinin anılarında yaşayacak bir tarih bırakır ardında. "Wantage doğduğunda annesi kendi kavminden kovulmuş, Ölüyollar'ın arapsaçında yaşıyordu. Çift taraflı bir sadakatsizlik etmişti ve taraf olan erkeklerden biri de onunla birlikte gitmiş, onun için avlanıyordu. O kötü bir kadındı. Adam avlanırken öldü; kadın arapsaçında tek başına yaşayamazdı, böylece bize, Koğuşlar'a sığındı.</tt></p><p class="calibre4"><tt class="calibre5">"O zamanlar Wantage daha yeni yürümeye başlamıştı. Büyük sakatlığı olan minicik bir insan. Annesi -yalnız kadınların çoğunun başına geleceği üzere-Muhafızlar'dan birin' fahişesi haline geldi ve oğlu daha ergenliğe bile erişmeden sarhoş kavgasında öldürüldü."</tt></p><p class="calibre4"><tt class="calibre5">"Bu söylevle kimin sinirlerini gevşettiğini sanıyorsun?" diye sordu Fermour. "Korkuda ferahlık olmaz; yaşamlarımız bize sadece ödüne verildi," dedi Marapper. "Zavallı yoldaşımızın nasıl yaşadığına bir bakın. Sıklıkla görüldüğü üzere, sonu başlangıcını yansıtıyor; çark bir tur dönüyor ve kırılıyor. Çocukluğunda Wantage diğer çocuklardan zulümden başka şey görmedi., Annesi kötü yola düştüğü için sataşmalar, yüzünün biçimsizligi için alaylar. Zamanla bu iki bedbahtlığını zihninde özdeşleştirdi. Böylece yüzünün kötü yarısını duvara dönerek yürümeyi öğrendi ve annesinin anısını bilinçaltına özellikle bastırdı. Onun, annesinin utancına batmıştı. Çocuk zihnindeki karanlık ve güvensizlik korkuları onu boğmuştu."</tt></p><p class="calibre4"><tt class="calibre5">"Özeleştirinin yararları üzerine almış bulunduğumuz bu küçük ve nesnel ders bittiğine göre," dedi Complain ağır ağır, "belki anımsarsın ki, Marapper, Wantage ölmedi. Hâlâ bize tehlike yaratacak kadar canlı." "İşini şimdi bitireceğim," dedi Marapper. "Lütfen şu feneri tutar mısın, çok açmadan! Bir domuz gibi böğürsün istemeyiz."</tt></p><p class="calibre4"><tt class="calibre5">Temkinle eğilen Complain kanın beynine hücum etmesiyle başlayan çatlarcasına bir baş ağrısıyla mücadele ediyordu. Wantage'ın yaptığının aynısını yapmak geldi içinden: At bir yana mantığın huzursuzluğunu ve pusuda bekleyen bitkilerin arasına koş! Yaşadıkları bu tehlikeli saatte rahibe gösterdiği körü körüne itaati ancak daha sonra sorgulayabildi zihninde; çünkü geriye dönüp düşündüğünde Marapper'ın bu krizi ancak rahipliğinin gereklerine sığınarak aşabildiğini anlamıştı; Wantage'ın çocukluk yıllarını mezardan çıkarmakla yaptığı, aslında kendi geçmişine yönelik gizli bir arayışa girmekten başka bir şey değildi. Yerden Wantage'ın "Sanırım yine hapşıracağım," diyen mantıklı sesi geldi. Onlar farkında değillerken adam ayılmış olmalıydı.</tt></p><p class="calibre4"><tt class="calibre5">Complain'in parmakları arasından süzülen ince ışığın aydınlığında yüzü güçlükle tanınabilir haldeydi. Genellikle zarif ve solgun olan çehresi şimdi şişmiş ve kanlanmıştı; eğer gözleri ışıl ışıl yanmak yerine ölümün soğuğunu taşısalardı, tıka basa doymuş bir vampirin suratı bile sayılabilirdi. Complain'in el fenerinin ışığı üzerine düştüğünde Wantage sıçradı.</tt></p><p class="calibre4"><tt class="calibre5">Hazırlıksız yakalanan Complain tam cepheden gelen saldırıyla yere yuvarlandı. Ama kolları ve bacakları rastgele savrulan Wantage, eski hasmını sadece bir kenara itecek kadar duraklamıştı. Sonra küçük gruptan ayrılarak arapsaçına daldı.</tt></p><p class="calibre4"><tt class="calibre5">Marapper'ın el feneri yandı, yeşilliği araştırdı, Wantage'ın uzaklaşan sırtını belli belirsiz aydınlattı.</tt></p><p class="calibre4"><tt class="calibre5">"Söndür şunu, seni çılgın, sersem rahip!" diye böğürdü Fermour. "Onu çarpanımla avlayacağım," diye haykırdı Marapper. Ama yapamadı. Wantage arapsaçının içinde kısa bir mesafe ilerledikten sonra aniden durmuş ve geri dönmüştü. Complain adamın çıkardığı ıslığa benzer soluk sesini net bir biçimde işitti. Her şey bir an için donup kalmıştı sanki. Sonra Wantage tuhaf bir ıslık sesi daha çıkardı ve Marapper'ın el fenerinin aydınlığına doğru sendeledi. Ayağı taklidi, yere kapaklandı, elleri ve dizleri üzerinde emekleyerek yanlarına gelmeye çabaladı.</tt></p><p class="calibre4"><tt class="calibre5">Marapper'ın iki metre önünde sırtüstü döndü, kasları seğirdi ve hareketsiz kaldı. Karnından çıkan oka inanamadan bakıyordu boş gözleriyle. Baştaraf Muhafızları gölgelerden süzülüp karşılarına dikildiklerinde hâlâ aptal aptal Wantage'ın cansız bedenini seyrediyorlardı.</tt></p><div class="mbppagebreak" id="calibre_pb_2"></div>
</body></html>
