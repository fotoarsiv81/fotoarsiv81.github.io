<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1-26.html</title>
  <meta content="urn:uuid:9a77eab3-785d-4861-836e-1bdd04f7327e" name="Adept.expected.resource" />
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="calibre1" id="x1-26.html" xml:lang="tr-TR">
    <div class="calibre1">
      <p class="split"></p>

      <p class="anabaslik" id="toc_marker-23">23. BÖLÜM</p>

      <p class="gomme"><span class="char-style-override4" xml:lang="tr-TR">A</span>yla Duman hiç yadırgamadı Neriman Akalın’ın söyledikler<span>ini. Türkiye’nin cari açığı hakkında makul bir değerlendirme yapmış gibi gülümsedi ihtiyara. Yatağa doğru yaklaştı. Yıldız Turanlı geri çekildi iki adım.</span></p>

      <p class="paragraf2"><span>“Merak etme, ben ödedim elektrik faturasını,” dedi.</span></p>

      <p class="paragraf2"><span>Neriman Teyze ikna olmamış gibi göründü.</span></p>

      <p class="paragraf2"><span>“Elektrik giderse Dallas’ı seyredemem,” dedi. “Süü Alen, Süü Alen, alçak Jeyar,” diye bağırdı. Yataktan kalkmak istiyor gibi ellerine dayanarak geriye itti kendini.</span></p>

      <p class="paragraf2"><span>Ayla Duman omuzlarından nazikçe bastırdı kadını.</span></p>

      <p class="paragraf2"><span>“Anne, sen biraz uyumaya gayret et,” dedi.</span></p>

      <p class="paragraf2"><span>Neriman Teyze sesini biraz daha yükseltti.</span></p>

      <p class="paragraf2"><span>“Kadının tespih sesinden uyuyamıyorum,” dedi. “Hu, hu, hu,” diye taklit etti gövdesini öne arkaya sallayarak.</span></p>

      <p class="paragraf2"><span>Sesine otoriter bir hava vermeye çalıştı Ayla Duman.</span></p>

      <p class="paragraf2">“Anne, uyumaya çalışmazsan doktoru çağırırım, iğne yaptırır sana,” dedi.</p>

      <p class="paragraf2">Neriman Teyze omuzlarını teslim olmuş gibi indirdi. Gözlerini hepimiz üzerinde teker teker gezdirdi. Israrla Yıldız Turanlı’yı aradı tam karşısında görmeyince. Bulunca ona seslendi.</p>

      <p class="paragraf2">“Kızım, kurtar beni,” dedi. “Kadının tespih sesini duyuyorum sürekli. Hu, hu, hu, diyor kafamın içinde. Kurtar beni. İsmail yardım eder sana. Gitsin elektrik parasını yatırsın.”</p>

      <p class="paragraf2">“Tamam Neriman Teyze, merak etme sen,” dedi Yıldız Turanlı.</p>

      <p class="paragraf2">Ayla Duman sen de kimsin der gibi Yıldız Turanlı’ya baktı. Sonra bana. Her şey yolunda, problem yok işareti çaktım başımla. Pek tatmin olmadı galiba.</p>

      <p class="paragraf2">“Artık annemin biraz dinlenmesine izin versek iyi olacak galiba,” dedi ihtiyar kadının omuzlarından sıyrılmış örtüyü eski haline sokmaya çalışarak.</p>

      <p class="paragraf2">Neriman Teyze bana bakıyordu şimdi.</p>

      <p class="paragraf2">“Hoşça kalın Neriman Hanım,” dedim. “Kızınız haklı, uyuyun biraz. Merak etmeyin, ben nişanlımın evine taşınacağım. Keyfimize bakacağız. Siz de gelirsiniz bir gün.”</p>

      <p class="paragraf2">Neriman Teyze söylediklerimi onaylıyormuş gibi gözkapaklarını kapadı, bir süre kapalı tuttu, sonra açtı. Gözlerinin içinde bir ışık gördüm sanki.</p>

      <p class="paragraf2">Yıldız Turanlı’ya başımla gidiyoruz hareketi yaptım. Ayla Duman’ın yanından sıyrıldı, ihtiyar kadının başına geldi.</p>

      <p class="paragraf2">“Görüşürüz Neriman Hanım,” dedi. “Merak etmeyin, tavsiyenize uyacağız.”</p>

      <p class="paragraf2">Neriman Teyze Yıldız Turanlı’ya küçük bir baş hareketiyle teşekkür etti. Kafasını Firdevs Işın’a çevirdi.</p>

      <p class="paragraf2">“Görüşeceğiz Neriman Teyze,” dedi eski hemşiresi. Kadın ona da başını salladı.</p>

      <p class="paragraf2">“Geliyorsunuz değil mi Ayla Hanım?” dedim. “Yukarda bekliyoruz.”</p>

      <p class="paragraf2">“Tamam,” dedi Ayla Duman. “Geliyorum.”</p>

      <p class="paragraf2"><span>382 numaralı odadan çıktık. Arkamızdan kapıyı kapadım. Yıldız Turanlı soluğunu saldı gürültülüce. Gözlerimle teşekkür ettim ona. Asansöre doğru yürüdüm. Saatime baktım. Zamanıydı.</span></p>

      <p class="paragraf2">Asansörde sessizce yükseldik. Kimse aynaya bakmadı. Ara katlarda binen olmadı. Asansörlerin durmadan önce yaptıkları küçük sıçramada uyandık gündüz düşlerimizden.</p>

      <p class="paragraf2">Manhattan Medical’in son katına adım attık asansörün kapısından. Ortalıkta kimseler görünmüyordu. Cam kafese döndürdüm yönümü. Firdevs Işın arkamdan seslendi.</p>

      <p class="paragraf2">“Bir beş dakikamız var mı?” dedi.</p>

      <p class="paragraf2">“Elbette,” dedim.</p>

      <p class="paragraf2">“Lavaboya kadar gideceğim,” dedi. “Siz gidin isterseniz.”</p>

      <p class="paragraf2">Yıldız Turanlı ile koridorun sonuna doğru ilerlemeye başladık. Cam kafesin bekçisi yerindeydi. Bize bakıyordu. Söyleyeceklerimi duyamazdı.</p>

      <p class="paragraf2">“İnsan bu tür bir hastalık numarasını doktorlara yutturabilir mi?” dedim.</p>

      <p class="paragraf2">“Doktorların yutmaya niyeti varsa, yutturabilir,” dedi Yıldız Turanlı.</p>

      <p class="paragraf2">Önünden geçtiğimiz odaların kapıları kapalıydı. Arkalarında neler olduğunu hayal etmedim. Demin yaşadıklarımız bana yetiyordu.</p>

      <p class="paragraf2">“Teşekkür ederim desteğin için,” dedim.</p>

      <p class="paragraf2">“İnsan istemese de heyecanlanıyor,” dedi Yıldız Turanlı. “Sen ne zaman taşınıyorsun benim eve? Kadına söz verdin.”</p>

      <p class="paragraf2">“Senin ev ikimize yetmez,” dedim.</p>

      <p class="paragraf2">“Senin bulduğun yeter miydi Remzi Ünal?” dedi.</p>

      <p class="paragraf2">“Gidip bakmalı bir,” dedim. “Belki genişlemiştir.”</p>

      <p class="paragraf2">“O kadar cesaretin varsa, gelirim seninle,” dedi.</p>

      <p class="paragraf2">O kadar cesaretim var mı bilmiyordum. Bildiğim şey yanımda olmasının hoşuma gittiğiydi. İki gün önce sürdürdüğüm hayatın boktan olduğunun farkındaydım. Hayatımın sonuna kadar öyle bir hayat da yaşayabilirdim kolaylıkla ama istemiyordum. Böylesi daha iyiydi.</p>

      <p class="paragraf2">“Bakalım gidip bir,” dedim. “İçeri girdiğimi görünce polis çağırmazlarsa komşular.”</p>

      <p class="paragraf2">“Çağırmazlar, burası İstanbul,” dedi Yıldız Turanlı.</p>

      <p class="paragraf2">Cam kafesin önüne gelmiştik. Soyadı Karakullukçu olmayan Ümran Hanım gözleri üzerimizde, bekliyordu. Cam kafesin cam kapısı açıktı. İçeri girdim. Yıldız Turanlı arkamdan.</p>

      <p class="paragraf2">“Toplantı odası hazır,” dedi cam kafesin bekçisi oturduğu yerden.</p>

      <p class="paragraf2">“Teşekkür ederim,” dedim.</p>

      <p class="paragraf2">“Sizin için ne yapabilirim başka?” dedi.</p>

      <p class="paragraf2">“Aşağıya, Sultan Karakum’a telefon edin,” dedim. “Orada bekleyen eli tespihli beyi alıp gelsin. Herhalde yerine birisini bulması gerekecek.”</p>

      <p class="paragraf2">“Ben hallederim onu,” dedi cam kafesin bekçisi.</p>

      <p class="paragraf2">“Tamam,” dedim. “Begüm Hanım tam nerede bilmiyorum. Arkadaşlarıyla hasret gideriyordu...”</p>

      <p class="paragraf2">“Bulurum ben,” dedi.</p>

      <p class="paragraf2">“Sinem Hanım’a haber vermek lazım başlıyoruz diye,” dedim. “Kemal Bey’le Ayla Hanım da gelecekler, biliyorlar.”</p>

      <p class="paragraf2">Başıyla İsmet Günaldı’nın odasını göstererek sessizce sordu cam kafesin becerikli bekçisi.</p>

      <p class="paragraf2">“İsmet Bey’i en son çağıralım,” dedim. “Herkes geldikten sonra...”</p>

      <p class="paragraf2">“Tamam.”</p>

      <p class="paragraf2">Unuttuğum kimse kaldı mı diye düşündüm. Ayakçı Burhan’a davetiye gerekmiyordu.</p>

      <p class="paragraf2">“Deminki hanım da gelecek,” dedi Yıldız Turanlı dirseğiyle dirseğime dokunarak.</p>

      <p class="paragraf2">“Evet,” dedim. “Asansörden birlikte çıktığımız hanım da gelecek, yanımızda görmüşsünüzdür. Tuvalete kadar gitti.”</p>

      <p class="paragraf2">Ümran Hanım başını salladı.</p>

      <p class="paragraf2">“Hadi,” dedim Yıldız Turanlı’ya. Toplantı odasının kapısını açtım, içeri girdik.</p>

      <p class="paragraf2">İsmet Günaldı’nın odasından bir miktar büyüktü toplantı odası ya da bana öyle geldi. Ortadaki yan yana iki masa tenisi boyutlarındaki masa tek egemen mobilyaydı. Kapkaraydı. Çevresine yine siyah, rahat görünen ama yayılmanıza izin vermeyeceği belli sandalyeler yerleştirilmişti. Her sandalyenin önünde bir bloknot ve kalem duruyordu. Masanın kapıya bakan kenarına yerleşen kimsenin tek başına oturması gerekir diye düşünülmüştü. Sandalyesi diğerlerinden farklı değildi ama. Hemen arkasında bir bilgisayar masası vardı. Ekranın yanında hastanede herkesin kullandığı kablosuz telefon cihazlarından biri duruyordu. Yan yana üç pencerenin olduğu duvarda buralarda sıklıkla gördüğünüz boylu boslu bitkiler sıralanmıştı. Pencereler açıktı.</p>

      <p class="paragraf2">“In ını ınnn,” dedi Yıldız Turanlı. “Güzel oda.”</p>

      <p class="paragraf2">Başımı salladım.</p>

      <p class="paragraf2">“Hazır mısın?” dedi.</p>

      <p class="paragraf2">Hazır olup olmadığımı tam bilmiyordum.</p>

      <p class="paragraf2">“Kervan yolda düzülür,” dedim. “Hele bir yola çıkalım da.”</p>

      <p class="paragraf2">“Ortalıkta hiç kül tablası görmüyorum,” dedi Yıldız Turanlı. “İşin zor.”</p>

      <p class="paragraf2">“Bir keresinde Sydney’e kadar tek sigara içmeden uçtum ben,” dedim. Yardımcı pilot koltuğunda oturan denetimciyle girdiğim bahsi kazandığımı hatırlayarak.</p>

      <p class="paragraf2">Açık pencerelere baktım. Son derece davetkârlardı, yaramazlığa çağırıyorlardı insanı. Kocaman siyah masada patrona ayrılmış sandalyenin çaprazına oturdum. Elimle yanımdaki yeri gösterdim Yıldız Turanlı’ya. Ortada bahis yok dedim kendi kendime ardından. Cebimden sigaramı çıkarıp yaktım.</p>

      <p class="paragraf2">Yıldız Turanlı hoşgörülü bir ergen annesi gibi gülümseyerek oturdu yanıma. Bir şey söylemedi. Önündeki bloknot ve kaleme baktı.</p>

      <p class="paragraf2">Toplantı odasının kapısı açıldı. İsmet Günaldı’nın sekreteri Ümran Hanım göründü. Gövdesinin büyük bölümü kapının arkasındaydı. Odayı gözden geçirdi hızla.</p>

      <p class="paragraf2">“Bir ihtiyacınız var mı?” dedi. “Haber verdim insanlara.”</p>

      <p class="paragraf2">“Bir kül tablası lütfen,” dedim.</p>

      <p class="paragraf2">“Hemen,” dedi, kapıdan geri geri çekildi.</p>

      <p class="paragraf2">Ucunda hızla biriken kül düşmesin diye sigaramı dik tutarak bekledim.</p>

      <p class="paragraf2">Ümran Hanım elinde kahvaltı tabağı büyüklüğünde pirinç bir kül tablasıyla girdi. Galiba İsmet Günaldı için bir pipo küllüğüydü. Sigara yerleştirme oyuklarına üç sigara yan yana sığardı. Ağır olmalıydı.</p>

      <p class="paragraf2">Önüme bıraktı. İkimize birden bakarak sordu.</p>

      <p class="paragraf2">“Bir şey ikram edeyim mi?”</p>

      <p class="paragraf2">Yıldız Turanlı kafasını salladı.</p>

      <p class="paragraf2">“Bir neskafe iyi gelir,” dedim sigaramı külünden kurtardıktan sonra. “Sütsüz ve şekersiz.”</p>

      <p class="paragraf2">Dumanın elimin ucundan pencereye doğru nazlı nazlı yönelişini seyrettim. Otel odamdakinden daha hızlı değildi. Keyfimin yerinde olduğunu hissettim. Gergin değildim. Waypoint’lerim aşağı yukarı belliydi kafamda. Ters rüzgârlar eserse alternatif iniş noktaları saptamış gibiydim. Yakıtım yeterliydi. Ağırlık hesaplarını yapmıştım. Yolcuları bekliyordum. Kabin memurum bile vardı. Güzel, akıllı, tecrübeli.</p>

      <p class="paragraf2">Açık kapıdan Firdevs Işın içeri girdi.</p>

      <p class="paragraf2">Genel bir bakışla gözden geçirdi toplantı odasını. Gördüklerini beğenmiş gibi sırıttı. Başıyla sessiz bir selam verdi ikimize de. Oturduğum noktanın tam çaprazına, masanın karşımdaki kenarının ucuna oturdu. Çantasını sandalyesinin arkalığına astı. Yüzünde oyunun başlamasını sabırsızlıkla bekleyen bir tiyatro severin ifadesi vardı.</p>

      <p class="paragraf2">Sigaramdan rahat bir nefes aldım. Pencereye doğru üfledim.</p>

      <p class="paragraf2">Yıldız Turanlı bloknotu açmış, bir şeyler çiziktirmeye başlamıştı. Danışanlarıyla yaptığı görüşmelerde aynı şeyi yapma alışkanlığı olup olmadığını bilmiyordum. Ondan başka klinik psikolog tanımamıştım hayatımda. Aynı şeyi başka kimlerin yapacağını gözlemlemeyi not ettim kafamda.</p>

      <p class="paragraf2">Kapı bir kez daha hareketlendi.</p>

      <p class="paragraf2">Önce Ayla Duman girdi içeri. Arkasından elinde bir fincanla Ümran Hanım. Ayla Duman alışıktı toplantı odasına, hiç duralamadan kararlı adımlarla Firdevs Işın’ın arkasından yürüdü, İsmet Günaldı’ya ayrıldığı aşikâr olan sandalyenin sol çaprazına oturdu. Tam karşıma yani. Ellerini masanın üzerinde birleştirdi. Bana, Yıldız Turanlı’ya ve başını çevirerek Firdevs Işın’a başıyla selam verdi. Boş konuşmalar yapmayacak kadar kafası dolu gibiydi.</p>

      <p class="paragraf2">Ümran Hanım ince porselenden çiçek desenli kulplu kahve fincanını tam önüme yerleştirdi. Kokusu muhteşem geldi burnuma.</p>

      <p class="paragraf2">“Sizler bir şey içer misiniz?” dedi Ümran Hanım sonra gelen iki kadına.</p>

      <p class="paragraf2">Firdevs Işın elini göğsünün ortasına götürüp reddetti ikramı. Ayla Duman eliyle masanın tümünü gösterdi.</p>

      <p class="paragraf2">“Herkese su getirirseniz iyi olur,” dedi.</p>

      <p class="paragraf2">Ümran Hanım siparişi başıyla onayladı. Herhangi bir şey söylemeden odadan çıktı.</p>

      <p class="paragraf2">Kahvemden bir yudum aldım. Üstüne bir nefes daha çektim sigaramdan.</p>

      <p class="paragraf2">Birinci gonk çaldı galiba dedim içimden.</p>

      <p class="paragraf2">Kimse konuşmuyordu. Mecburen kahvemden bir yudum daha çektim mümkün olduğunca sessizce. Sigaramı son nefesten sonra söndürdüm. Saatime bakmam gerekiyordu, bakmadım.</p>

      <p class="paragraf2">Böyle durumlarda kimse karşısındakilerin ne düşündüğünü bilemez. Onları bir araya getiren mesele hakkında düşünebilirler de, düşünmeyebilirler de. Ben bir sonraki işimde paramı mutlaka peşin almam gerektiğini düşünüyordum. Birilerinin beni tutmasını gerektiren şey neyse, olan bitenin dozu arttıkça giderek önemsizleşiyor, yaptığımın karşılığını alma konusunda ben bile ağırdan almaya başlıyordum.</p>

      <p class="paragraf2">Sonra ihtiyar bir kadının gözyaşları önem kazanıyordu birden. Genç kadınların, arada sırada genç erkeklerin. Dünya kötüydü, insanların gözlerine yaşlar dolduruyordu. Yaptıkları ya da yapmadıkları şeyler yüzünden. Sonra pazarlığa başlıyorduk.</p>

      <p class="paragraf2">Sekreter Ümran Hanım bir kere daha girdi içeriye. Peşinde Tetik Osman vardı. Kasketini çıkarmıştı, tespihi elindeydi.</p>

      <p class="paragraf2">Ümran Hanım eliyle istediği yere oturabileceğini işaret etti adama. Tetik Osman masada oturanlara baktı. Beni görünce biraz rahatladı. Bedenini dik tutmaya özen göstererek yürüdü. Firdevs Işın’ın yanına, masanın öteki köşesine oturdu. Muhtemelen içgüdüsel, sınıfsal bir tercihti bu. Karşılığını Firdevs Işın’ın sandalyesini yarım santim ondan uzağa kımıldatmasıyla aldı. Fark etmedi bile bu hamleyi Tetik Osman, tespih tutan elini masaya koydu, diğeri yandan aşağı sallanıyordu. Cam kafesin bekçisi bir şey içmek isteyip istemediğini sormadan çıktı dışarıya.</p>

      <p class="paragraf2">“Cümleten selamünaleyküm,” dedi Tetik Osman ortaya.</p>

      <p class="paragraf2">Firdevs Işın sesini çıkarmadı. Başını hafif öne eğmekle yetindi.</p>

      <p class="paragraf2">“Merhaba,” dedi Ayla Duman. Yıldız Turanlı önündeki kâğıda çiziktirmeye devam ediyordu. Duymamıştı belki de. Ya da ben öyle düşünmeyi seçtim.</p>

      <p class="paragraf2">“Aleykümselam,” dedim masanın çaprazından.</p>

      <p class="paragraf2">Tetik Osman da ikinci gonk sesini bekleyen sessizliğimize katıldı başını hafifçe bana doğru salladıktan sonra.</p>

      <p class="paragraf2">Açık pencereden bir ambulans sireni geldi. Giderek arttı, iki pencere arasında stereofonik bir geçişle zirvesine ulaştı. Ayla Duman’ın gözleri önce pencerelere, sonra önünde duran kablosuz telefona gitti. Parmakları kımıldamadı ama. Siren sustu. Bıraktığı boşlukta dışarıdan gelen öteki sesler kendilerini duyurdular. Vites değiştiren araçların motor inlemeleri, elbette kornalar, çocuk sesleri toplantı odasına doldu sanki.</p>

      <p class="paragraf2">Kapı bir kez daha açıldı.</p>

      <p class="paragraf2">Sinem Akalın tek başına göründü. Kapıyı ardından kapadı, masanın etrafında toplananları gözden geçirdi. Kararı hızlı ve kesindi. Derse geç kalmış öğrenci adımlarıyla Tetik Osman ve Firdevs Işın’ın arkasından yürüdü, Ayla Duman’ın yanına oturdu. Karşılıklı bakıştılar. Dikkatlerin üzerinde olmasından sıkılmış gibi sandalyesini masaya doğru yaklaştırdı. Bloknotunu önüne çekti. Bana baktı. Gözlerimle hoş geldin dedim.</p>

      <p class="paragraf2">Bir kez daha döndük toplu sessizliğimize. Her gelenden sonra biraz daha koyulaşıyor gibi geldi bana. Olsun dedim içimden, biraz sonra bol bol konuşacaktık.</p>

      <p class="paragraf2">Şimdi Begüm Kalyon girecek diye kendi kendimle iddiaya girdim. Anında kazandım. Görünürde her şeyi başlatan kız girer girmez kimseye bakmadan Yıldız Turanlı’nın yanına yürüdü. Karşılıklı gülümsediler oturmadan önce. Yerleşti, masaya yakınlaştırdı kendini. Sonra başını ileri uzatıp Yıldız Turanlı’nın yanından benimle selamlaştı. Gözleri Ayla Duman’a yöneldi benimle işi bitince. Elini hızla kaldırıp indirdi selam yerine. Ayla Duman ona kocaman bir gülümsemeyle cevap verdi.</p>

      <p class="paragraf2">İkinci gonk ne zaman çalacak diye geçirdim içimden.</p>

      <p class="paragraf2">İkinci gonk çaldı çalmasına ama galiba yalnızca ben duydum. Kapı kaçıncı kez bilmiyorum, açıldı, Kemal Arsan girdi içeriye. Peşinden Ayakçı Burhan...</p>

      <p class="paragraf2">Kemal Arsan kımıldamadan teker teker gözden geçirdi masanın etrafında oturanları. Benim patron sandalyesinin sağındaki yeri kaptığımı görünce kaşları çatılır gibi oldu. Galiba yerini almıştım. Umursamadım bunu elbette. Kemal Arsan da boş vermeye karar verdi. Yeni bir yer aradı kendine gözleriyle. Tetik Osman ve Firdevs Işın’ın arkasından yürüdü. Firdevs Işın tedirginlikle kımıldadı yerinden o arkasından geçerken. Ayla Duman’la Firdevs Işın’ın tam arasında, iki tarafına birer boş sandalye gelecek şekilde oturdu. Begüm Kalyon’un tam karşısına yani.</p>

      <p class="paragraf2">Odadaki herkes nereye oturacak diye gözleriyle takip etmişti onu. Arayışı bitince bir yerden işaret gelmiş gibi önlerine baktılar bu kez.</p>

      <p class="paragraf2">Ayakçı Burhan doktorun yerine oturmasını bekledi. Sonra çok daha önceden karar vermiş gibi en yakınındaki sandalyeye, masanın uzun kenarının ucundakine oturdu. Tetik Osman’la aynı hizada, masanın geri kalanına bakıyorlardı şimdi. Birbirlerine değil.</p>

      <p class="paragraf2">Sessizlik çok daha koyulaşmıştı şimdi. Bir neskafe daha istesem mi diye geçirdim içimden. Hemen vazgeçtim. Yıldız Turanlı’ya baktım. Bloknota karalamalar yapmaya devam ediyordu.</p>

      <p class="paragraf2">“Nasılsın?” dedim sesimi iyice alçaltarak.</p>

      <p class="paragraf2">Yüzüme baktı.</p>

      <p class="paragraf2">“Garip,” dedi benim gibi alçak sesle. “Hep böyle mi olur?”</p>

      <p class="paragraf2">“Bilmem,” dedim.</p>

      <p class="paragraf2">Kemal Arsan bizim konuşmamızdan cesaret almış gibi Ayla Duman’a döndü.</p>

      <p class="paragraf2">“Hastanın yakınları geldi mi, 102’deki?” dedi.</p>

      <p class="paragraf2">Ayla Duman’ın elleri önündeki telefona gitti. Vazgeçti. Önüne bakarak konuştu.</p>

      <p class="paragraf2">“Bilmiyorum,” dedi.</p>

      <p class="paragraf2">“Onlarla konuşmazsak Abdullah bir şey yapamaz,” dedi.</p>

      <p class="paragraf2">Ayla Duman cevap vermedi. Başını onaylayarak salladı yalnızca. Kemal Arsan umutsuz, önüne döndü. Bloknotu önüne çekti, itti sonra.</p>

      <p class="paragraf2"><span>“İsmet Bey’i mi bekliyoruz başlamak için?” dedi bana bakarak.</span></p>

      <p class="paragraf2">“Sultan Karakum da gelecek,” dedim.</p>

      <p class="paragraf2">“Ne kadar sürer?” dedi gözleri benden çok Yıldız Turanlı’da.</p>

      <p class="paragraf2">“Bilmem,” dedim. “Size bağlı.”</p>

      <p class="paragraf2">Dudağını büzerek daha fazla konuşmamaya kararlı olduğunu gösterdi. Sesini duyunca ona dönen gözler yeniden masanın yüzeyini incelemeye başladı.</p>

      <p class="paragraf2">Evet, kahve ve sigara, dedim içimden.</p>

      <p class="paragraf2">Yüze kadar saymam bitmeden kapı yine açılacak diye iddiaya girdim kendi kendime. Ortalama bir tempoda saymaya başladım. Daha on dokuz demeden sihir çalıştı. Kapı açıldı. Sultan Karakum’a başımızı döndürdük hep beraber. Begüm Kalyon’un yanına oturdu hızla hareket ederek. Sandalyesini öne çekti. Gözleri önünde kımıldamadan oturdu.</p>

      <p class="paragraf2">Kemal Arsan sabırsızlanmış gibi yerinde kımıldadı.</p>

      <p class="paragraf2">Dur, üçüncü gonk şimdi çalacak dedim içimden ona. Haklıydım da.</p>

      <p class="paragraf2">Sultan Karakum’un ardından kapamadığı kapıda Ümran Hanım’ın gövdesi göründü. Hızla masada oturanları gözden geçirdikten sonra iki adım ileri atıp, yana, pencerenin önündeki bitkilere doğru çekildi. Kralın girişini duyuran sessiz bir teşrifatçı gibiydi.</p>

      <p class="paragraf2">İsmet Günaldı yüzünde galiba önceden hazırlanmış bir gülümsemeyle adım attı içeriye. Arkasında daha önce görmediğim bir adam vardı. Siyah takım elbiseli, sarı kravatı WWE güreşçilerininkine benzeyen torsosuna küçük gelmiş bir adam.</p>

      <p class="paragraf2">İsmet Günaldı hiç duraksamadan kendisine ayrılmış sandalyeye doğru yürüdü. Begüm Kalyon’un arkasından geçerken sırtına hafifçe dokunduğunu gördüm. Yerine oturdu. Sandalyesini çekti. Önündeki bloknotu düzeltti.</p>

      <p class="paragraf2">Üçüncü gonk sıkı çaldı dedim içimden.</p>

      <p class="paragraf2">Sarı kravatlı kocaman adam oturmamayı tercih etti. Kapının hemen yanında, ayaklarını bir omuz boyu açmış, kolları iki yanda dikildi.</p>

      <p class="paragraf2">İsmet Günaldı öksürdü. Gözler kapıdaki adamdan masanın öteki ucuna çevrildi. Benimki dahil. Fazla heybetliydi adam. Fazla heybetli adamlar genellikle kof çıkardı. Bazen de çıkmazdı. Kafamın kenarda köşede bir yerine yazdım bunu.</p>

      <p class="paragraf2">İsmet Günaldı tekrar öksürdü. Toparlayabildiği patron sesiyle konuşmaya başladı.</p>

      <p class="paragraf2">“Tarık Bey’i tanımıyorsunuz,” dedi. “Yeni anlaştığımız güvenlik şirketinin operasyon şefidir kendisi. Son zamanlardaki...”</p>

      <p class="paragraf2">Kapı bir kez daha açılınca sözü yarım kaldı. Kaşlarını çatarak kapıya baktı. Giren çocuğu görünce arkasına yaslandı.</p>

      <p class="paragraf2">Kapıdan giren garson yamağı kılıklı çocuğun elindeki tepside masanın etrafındakilerin hepsine yetecek kadar bardak ambalajlı su vardı. Hiç duralamadan Ayakçı Burhan’dan başlayıp sırayla herkesin önüne bir tane koymaya başladı. Bardak şişelerinden başka hiçbir şeye bakmıyordu. Sırayla bekledik önümüze koymasını. Kimse konuşmuyordu.</p>

      <p class="paragraf2">Çocuk siyah, kocaman masanın çevresindeki turunu tamamladı. Oturanlar kolay hareket etsin diye o arkalarından geçtikçe sandalyelerini hafif öne çekiyorlardı. İsmet Günaldı hariç. Masanın son uzun kenarına geldiğinde hızlandı çocuk. Tetik Osman’ın arkasından geçerken ayağı adamın sandalyesinin bacağına takıldı. Tökezledi. Elinde kalan son bardak uçtu. Ayakçı Burhan’ın ayağının dibine düştü. Çıkan sesten patladığını anladım.</p>

      <p class="paragraf2">“Aman koç!” dedi Tetik Osman.</p>

      <p class="paragraf2">Çocuk kıpkırmızı oldu toparlanmaya çalışırken. Eğilip düşürdüğü bardağı aldı.</p>

      <p class="paragraf2">“Şimdi, şimdi silerim ben,” dedi titrek bir sesle.</p>

      <p class="paragraf2">İsmet Günaldı masanın öteki ucundan seslendi.</p>

      <p class="paragraf2">“Kalsın, kalsın,” dedi. “Kurur o, hava sıcak. Sen çık, işimize bakalım.”</p>

      <p class="paragraf2">Yeniden İsmet Günaldı’ya çevirdik kafaları. Çocuğun kapıyı kapattığında çıkan sesi duyduk suskunluğumuzun ortasında.</p>

      <p class="paragraf2">İsmet Günaldı önündeki bardağı bloknotun yanına itti. Bir kere daha öksürdü.</p>

      <p class="paragraf2">“Dediğim gibi, son zamanlarda beliren ihtiyaç dolayısıyla Tarık Bey’in şirketiyle anlaştık,” dedi. “Personeli en kısa zamanda gelip hastanemizdeki görevlerine başlayacaklar. Bugünkü, eee, toplantının önemine binaen, rica ettim, şahsen katıldı aramıza.”</p>

      <p class="paragraf2">Kimse başını çevirip bu yeni işbirliğine hayırlı olsun dileğinde bulunmadı kapıdaki adama. Devam etsin diye bakıyorlardı İsmet Günaldı’ya.</p>

      <p class="paragraf2">İsmet Günaldı sandalyesinde şöyle bir kımıldadı. Bana baktı.</p>

      <p class="paragraf2">“Esas meseleye gelmeden önce,” dedi. “Burada konuşulanların aramızda kalacağına ilişkin, hepinizin tanıdığını sandığım Remzi Ünal Bey’le tam mutabakatımız olduğunu belirtmek isterim. Öyle değil mi Remzi Bey?”</p>

      <p class="paragraf2">Başımı onay anlamında sallamam gerekiyordu. Öyle yaptım.</p>

      <p class="paragraf2">İsmet Günaldı devam etti.</p>

      <p class="paragraf2">“Bu pek de alışılmadık toplantıya kendisinin hastanemizin geleceğiyle ilgili endişeleri olduğunu duyduğumda razı oldum,” dedi. “Anladığım kadarıyla aramızdan ayrılan sevgili arkadaşımız Hilmi’nin, eee, nasıl söyleyeyim, katledilmesiyle de ilgili bu mesele. O yüzden şimdi sözü ona bırakacağım. İnşallah hem bireysel olarak her birimize, hem de kurumsal olarak Manhattan Medical’e zarar gelmeden halledeceğiz bu meseleyi.”</p>

      <p class="paragraf2">İsmet Günaldı susunca toplantı odasındaki sessizlik doruğuna ulaştı. Çoğunluk bana bakıyordu. Ben Yıldız Turanlı’ya baktım. Bana gülümsedi.</p>

      <p class="paragraf2">Konuşmaya başlayamadım ama. Kemal Arsan’ın kararlı sesi ağzımı açmamı engelledi.</p>

      <p class="paragraf2">“İşin içinde bir cinayet olduğuna göre, bu yaptığımız polisin, savcının işine müdahale olmayacak mı İsmet Bey?” dedi.</p>

      <p class="paragraf2">Soru kocaman toplantı masasının başında oturan İsmet Günaldı’ya yöneltilmiş olmasına karşın, çoğunluk bana baktı. İsmet Günaldı boynunu bükerek katıldı onlara.</p>

      <p class="paragraf2">“Polisin ya da savcının işini engelleyecek bir şey yapmayacağız,” dedim. “Sadece konuşacağız.”</p>

      <p class="paragraf2">“Diyelim ki konuştuk,” dedi Kemal Arsan. “Sonra ne olacak?”</p>

      <p class="paragraf2">“Dağılacağız,” dedim.</p>

      <p class="paragraf2">“İşin içinde bir cinayet varken mi?” dedi.</p>

      <p class="paragraf2">“Evet,” dedim.</p>

      <p class="paragraf2">“Yani, birazdan şurada bir katil belirlersek, çıkıp gitmesine izin mi vereceğiz?” dedi Kemal Arsan dudağında beliren gülümsemeyi gizlemeye gerek duymadan.</p>

      <p class="paragraf2">“Katilin burada olduğunu nereden biliyorsunuz?” dedim.</p>

      <p class="paragraf2">Kemal Arsan duraladı bu ihtimali hiç düşünmemiş gibi. Kararlılık dozu düşmüş bir sesle cevap verdi.</p>

      <p class="paragraf2">“Canım ne bileyim,” dedi. “Hani işlerin gidişatına göre söyledim öylesine... Özel dedektif, olaya karışmış insanlarla toplantı falan...”</p>

      <p class="paragraf2">Önümdeki su bardağını açıp iki yudum içmeyi sonraya erteledim. Onun yerine paketimi çıkardım cebimden. Kemal Arsan’a vereceğim cevabı düşünüyormuş gibi ağır ağır bir sigara çıkardım içinden. Ağzıma götürdüm, yakmadan konuştum.</p>

      <p class="paragraf2">“Olaya karışmış insanların bazıları aramızda değil,” dedim. “Hiçbirimizin de aramızdan birini tutuklama yetkisi yok.”</p>

      <p class="paragraf2">Kemal Arsan yeniden diklendi.</p>

      <p class="paragraf2">“O zaman niye yapıyoruz bu toplantıyı?”</p>

      <p class="paragraf2">Sigaramı yaktım.</p>

      <p class="paragraf2">“Masum olanları düşünerek,” dedim.</p>

      <p class="paragraf2">Kemal Arsan İsmet Günaldı’ya baktı. Yüzünde ne gördüyse uzatmamaya karar verdi galiba. Önünde bloknota indirdi gözlerini. Sigaramdan çektiğim nefesi havaya saldım. Başımın üstünden ağır ağır pencereye doğru yöneldi duman.</p>

      <p class="paragraf2">“Devam edelim lütfen,” dedi İsmet Günaldı.</p>

      <p class="paragraf2">“Sigara içmek serbest mi?” dedi Firdevs Işın.</p>

      <p class="paragraf2">Masanın etrafında gülüşmeler oldu. İsmet Günaldı tansiyonun düşmesinden hoşnut bir sesle konuştu.</p>

      <p class="paragraf2">“Remzi Bey’in biraz da emrivaki yaparak elde ettiği hakkı öteki nikotin bağımlılarından esirgemek doğru olmayacak galiba,” dedi. “Ricam hepimiz birden içip, içmeyenleri boğmayalım.”</p>

      <p class="paragraf2">Bana döndü.</p>

      <p class="paragraf2">“Buyurun...” dedi.</p>

      <p class="paragraf2">Sigaramdan bir nefes daha çekerek kutladım ayrıcalığımı. Masanın etrafında bana bakarak ağzımdan çıkacakları bekleyenleri teker teker süzdüm. Yeni güvenlik şirketinin operasyon müdürü Tarık’a baktım en son. Kollarını kavuşturmuştu göğsünde. Konuşulanları duymuyormuş gibi, İsmet Günaldı’nın arkasındaki duvara dikmişti gözlerini.</p>

      <p class="paragraf2">“Kemal Bey’i anlıyorum,” dedim. “Muhtemelen resmi bir sonuç çıkmayacak bir toplantıda saatler kaybetmek istemiyor. Haklı. Hepimizin işi gücü var. O zaman...”</p>

      <p class="paragraf2">Sigaramdan bir nefes daha çekip, önümdeki kocaman kül tablasına bastırarak söndürdüm. Toplantı odasındaki sessizliğin iyice kıvama gelmesini bekledim yeniden konuşmadan önce. Ağzımdan çıkan her kelimeyi vurgulayarak, ağır ağır konuştum.</p>

      <p class="paragraf2">“Hilmi Akalın’ı, bu masanın köşesinde oturan Firdevs Işın hanımın yatak odasında, göğsünden tek kurşunla vuran kimse, çıksın ortaya, dağılalım,” dedim. “Gerçekten hepimizin işi gücü var.”</p>

      <p class="paragraf2">Sessizlik iyice koyulaştı. İnsanlar birbirine baktı. Kimse konuşmadı, öksürmedi bile.</p>

      <p class="paragraf2">Yeniden teker teker hepsinin yüzüne bakarak ciddi olduğumu gösterdim. Kısılmış gözleri ve sımsıkı kapanmış dudaklarıyla beni anladıklarını ama söz almaya niyetleri olmadığını söylediler bana. Bu kararlarını sınasınlar diye içimden beşe kadar sayarak bekledim.</p>

      <p class="paragraf2">“Pekâlâ,” dedim süre bitince. “Başlıyoruz.”</p>
    </div>
  </div>
</body>
</html>
