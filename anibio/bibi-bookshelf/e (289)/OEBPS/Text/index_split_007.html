<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stylesheet.css" rel="stylesheet" type="text/css" />

  <title></title>
</head>

<body>
  <h1>YARIK, KANT VE MUTLU BİR EV</h1>

  <p>Jack Hendley kulübe çıkan asansöre bindi, kulübe gitmiyordu aslında, asansörle yukarı çıkıyordu sadece. Yarış programı, gece. Programı emektar kır saçtan almıştı -40 sent, ilk sayfayı açtı -1800 metre, 2500 dolar sınıfı- at satın almak yeni bir araba satın almaktan daha ucuzdu.</p>

  <p>Jack asansörden indi ve kapının yanındaki çöp tenekesine kustu, allahın cezası viski - geceleri onu öldürüyordu. Eddie kentten ayrılmadan ondan tüyo almamakla hata etmişti, ama iyi bir hafta olmuştu yine de, 600 dolarlık bir hafta, 1940 yılında New Orleans'da haftalığı 17 dolara çalıştığı günleri geride bırakmıştı. Ama bütün öğlesonrası kapışını çalan ufak tefek bir göt tarafından katledilmişti -iki saat boyunca kanepesinde oturup hayattan konuşmuştu. Ama hayat hakkında hiçbir şey bilmiyordu cüce, hayatı yaşama zahmetine bile katlanmamıştı, konuşmakla yetiniyordu.</p>

  <p>Cüce, Jack'in biralarını içip sigarasından otlanmıs, yarış bültenini çalışmasını engellemişti, önhazırlığını yapamamıştı onun yüzünden. Biri gelip beni rahatsiz edecek olursa yumruğumu suratına yiyecek, e geçirdi içinden, izin verirsen yerler insanı bunlar, ben acımasız biri değilim, ama onlar acımasız, işin sırrı bu.</p>

  <p>Jack bir sigara yaktı, öksürdü ve sigarayı fırlattı, tribünün ön tarafında etrafında kimselerin olmadığı bir yere oturdu, rahat bırakırlarsa bahislerini hazırlayabilecekti. Ama -ölü köpekler her yerdeydiler-zamanlarını nasıl harcayacaklarını bilmeyen birileri onu bulurdu mutlaka, bilgisiz, programı bile yok; ortalıkta dolanıp sağı solu koklamaktan başka işleri yoktu bunların, saatler önceden gelirlerdi hipodroma, tribünler bomboşken, orada öylece otururlardı.</p>

  <p>Kahve güzeldi, sıcak, soğuk ve temizdi hava. Sis bile yoktu. Kendini daha iyi hissetmeye başlamıştı. Kalemini çıkarıp ilk koşu üstünde çalısmaya basladı, bütün öğlesonrasını katleden o cüceyi unuturdu belki de, çarmıha germişti Jack'i orospu çocuğu, ancak yetişecekti -ilk koşuya sadece bir saat kalmıştı, o zamana kadar bütün oyunlarını hazır etmeliydi, koşu aralarında yapamazdınız -kalabalığın baskısı vardı, ayrıca tabeladaki değişiklikleri izlemek zorundaydın.</p>

  <p>İlk koşuyu üç asaği beş yukarı hazırladı, güzel -başlamıştı en azından. Sonra duydu, bir ölü köpek. Jack yerine oturmak için asağı inerken onun asağıdaki otoparka baktığını görmüştü, "şu arabalara bak" oynamaktan sıkılmış olmalıydı ölü köpek. Jack'e doğru geliyordu, basamak basamak, palto giymiş orta yaslı bir tip. Gözleri yok, titreşimi yok. Ölü et. Palto giymiş bir ölü köpek.</p>

  <p>Ölü köpek ağır adımlarla ona doğru geliyordu, bir insan bir insana doğru, evet, kardeşlik, evet. Jack duydu onu. Bir basamak indi, durdu, sonra bir basamak daha indi.</p>

  <p>Jack dönüp baktı orospu çocuğuna, ölü köpek öylece durdu paltosuyla. Yirmi beş metre mesafede tek bir allahın kulu yoktu ve köpek gelip onu koklamadan edememişti. Jack kalemini ceketinin cebine koydu, sonra köpek hemen arkasındaydı, eğilip Jack'in omuzunun üstünden programına baktı. Jack küfretti, programı katladı, kalktı ve on metre öteye, koridorun öte yanına oturdu.</p>

  <p>Programını açıp işe koyuldu yine, bir yandan da hipodrom ahalisini düşünüyordu -devasa ve aptal bir hayvandan farkı yoktu, aç gözlü, yalnız, tehlikeli, kaba, sıkıcı, nefret dolu. Bencil ve bağımlı bir hayvan, ne yazık ki saatlerini öldürmek için seni de öldürmekten çekinmeyen milyarlarca insan vardı dünyada.</p>

  <p>İkinci koşu yeni başlamıştı ki duydu, ona doğru gelen ağır adımlar, etrafına bakındı, gözlerine inanamadı, aynı köpek! Jack programı katlayıp ayağa kalktı.</p>

  <p>"Ne istiyorsun benden kardeşim?" diye sordu köpeğe.</p>

  <p>"Nasıl yani?"</p>

  <p>"Yani, neden gelip omuzumun üstünden programıma bakıyorsun, kilometrelerce boşluk var burada, gelip yanıma oturmaya kalkıyorsun, nedir derdin?"</p>

  <p>"Özgür bir ülkede yaşıyoruz, ben..."</p>

  <p>"Özgür bir ülkede yaşamıyoruz -herseyin bir sahibi, herşeyin bir fiyatı var."</p>

  <p>"Ama ben istediğim yere oturmakta özgürüm, ben de senin gibi giriş ücreti ödedim, sen bana ne yapacağımı söyleyemezsin."</p>

  <p>"Beni rahatsız etmediğin sürece istediğin yere oturursun elbette, kaba ve aptalca davranıyorsun, uzun lafın kısası, beni uyuz ediyorsun."</p>

  <p>"Giriş ücretimi ödedim, ne yapacağımı senden öğrenecek değilim."</p>

  <p>"Pekala, senin dediğin gibi olsun, beni yine yerimi değiştireceğim, kendime hakim olmak için elimden geleni yapıyorum, ama seni uyarıyorum, üçüncü kez yanıma gelirsen... yumruğu suratının ortasına yiyeceksin!"</p>

  <p>Jack bir kez daha yerini değiştirdi ve köpeğin yeni bir kurban arayışı ile uzaklaştığını gördü, ama orospu çocuğu beynindeydi hâlâ, kalkıp bara gitti, bir sulu skoç söyledi.</p>

  <p>Döndüğünde atlar ilk koşu için ısınmaya baslamışlardı bile. İlk koşuyu sıralamaya çalıştı ama ahali oradaydı artık, borazan sesli bir tip etrafındakilere 1945 yılından beri tek bir cumartesi bile yarış kaçırmadığını söylüyordu, sevimli sanıyordu kendini, bir gece sis bastırsın da gör bak nasıl yolluyorlar seni yalnız dolabında otuzbir çekmeye.</p>

  <p>Çarmıhtayım, yapacak bir sey yok, diye geçirdi içinden, nazik olursan çarmıha gererler adamı, kanepesine oturup Mahler'den, Kant'tan ve yarıkdan söz eden ve hiçbiri hakkında bir bok bilmeyen o cüce işte.</p>

  <p>İlk koşuyu öylesine oynamaktan baska çaresi yoktu, iki dakika kalmıştı koşunun başlamasına, bir dakika, ikili oynayan kalabalığı yardı, "koşu başlamak üzere" anonsu geldi, orospu çocuğunun teki iki ayağına birden bastı, böğrüne bir dirsek yedi, yankesicinin teki sol göğsünü yokladı.</p>

  <p>Fare-köpek kalabalığı. Serzeniş'e oynadı, lanet olsun, sabah sıralamasının favori atı. Standart oyun. Kafası dağılmaya başlamıştı bile. Kant ve yarık, köpekler.</p>

  <p>Jack tribünün sonuna gitti, atlar start kulübelerine giriyorlardı, koşu başlamak üzereydi. Oturmak üzereydi ki bir köpek daha yanaştı, transdaymış ayaklarında, başka tarafa bakarak, ama ona doğru geliyordu, kaçış yoktu, atlar fırladığında dirseğini doğrultup adamın yumuşak karnına gömdü, adam inleyip iki metre geriye gitti.</p>

  <p>Jack yerine oturduğunda Serzeniş ilk dönemeçte dört boy fark yapmıştı. Boby Williams 1800 metrelik koşuyu çalmak niyetindeydi anlaşılan, ama at canlı görünmüyordu Jack'e. Hipodromda geçen 15 yıldan sonra Melerine bakıp atın zorlanıp zorlanmadığını şıp diye anlıyordu. Serzeniş zorlanıyordu -4 boy öndeydi ama dua ediyordu.</p>

  <p>Düzlüğün başında 3 boya indi fark. Sonra Hobby'nin Rekoru ataga kalktı, işte zorlanmadan koşan bir at.</p>

  <p>Serzeniş hapı yutmuştu, düzlüğün başında üç boy fark yetmezdi, lanet olsun, finişe otuz metre kala Hobby'nin Rekoru bir buçuk boy öndeydi. 2/7 ile akıllı bir ikinci seçim.</p>

  <p>Jack 4 dolarlık ganyan kuponlarını yırttı. Kant ve yank, en iyisi eve gitmekti, parası cebinde kalırdı, bu gece o gecelerden biri değildi.</p>

  <p>1200 metrelik ikinci koşu kolaydı, fazla kafa patlatmaya gerek kalmamıştı, ahali koşuya iç kulvarda baslayacağı ve jokeyi Joe O'Brien olduğu için Ambro Indigo'ya oynuyordu, diğer favori, Altın Dalga, dış kulvarda başlıyordu, 9 numara, jokeyi kendini henüz kanıtlamamış Don Mcllmurray. Bütün koşular bu kadar kolay olmuş olsaydı on yıl önce kapağı Beverly Hills'e atmıştı bile. Ama yine de, ilk koşuyu kötü oynadığı için ve Kant ve yarık yüzünden 5 dolarlık ganyanla yetindi.</p>

  <p>Pamuk Helva kazandırdığı toplam para yüzünden tabelada yükselmeye basladı, herkes Pamuk Helva'ya koşmaya başladı, sabahki sıralamada 20 iken 9'a kadar inmişti, kerizler sapılmıştı. Jack balık kokusu aldı, yoldan çekilmeye çalıştı, ama bir dev son sürat ona doğru geliyordu -iki metre boyunda vardı orospunun evladı- nereden çıkmıştı? daha önce hiç görmemişti.</p>

  <p>Dev, pamuk helvasını istiyordu, gözü gişeden başka hiçbir şey görmüyordu, atlar starttaki yerlerini alıyorlardı, adam genç, uzun ve aptaldı, simendifer gibi geliyordu Jack'in üstüne. Jack eğilmek zorunda kaldı, çok geç. Dev şakağına bir dirsek çakıp onu üç metre fırlattı, kırmızı, mavi, sarı, lacivert ışıklar patladı havada.</p>

  <p>"Hey, orospu çocuğu" diye bağırdı Jack adama, ama Dev ganyan gişesine yaslanmiş kaybedeceği biletlerden alıyordu. Jack yerine döndü. Altın Dalga dönemeçten üç boy önde çıktı ve koşuyu rahat götürdü. 1/4 ile bulunmayacak at değildi. Jack sadece 5 dolar ganyan oynamış, 6 dolar 50 sent kâra geçmişti, bok temizlemekten iyidir.</p>

  <p>3. 4. ve 5. koşulari kaybetti. 6. koşuda 1/6 ile Rüzgârın Kızı'nı yakaladı, 7.'de 5/8 ile Gece Uçuşu'na oynadı, son anda yırttı, hepsi hepsi 30 dolar öndeydi, içgüdülerle bu kadar oluyordu, sonra 8. koşuda 1/3 ile Arzu'ya 20 ganyan oynadı ve Arzu daha koşunun başında arzusuzdu. Geçmiş ola.</p>

  <p>Bir sulu skoç daha. Bu şekilde, ön hazırlık yapmadan oynamak karanlık bir dolabın içinde bir deniz topunu düzmeye çalışmaktan farksızdı, eve git -ölmek arada sırada Acapulco'da soluklanarak biraz daha kolaydı.</p>

  <p>Duvara dayalı koltuklarda oturan yavrulara baktı Jack, kulüpteki hatunlar hoş ve bakımlıydılar, güzel oluyordu onlara bakmak, ama onlar da ahalinin parasını almak için oradaydılar, kızların bacaklarının tadını çıkarmak için iki dakika izin verdi kendine, sonra tabelaya döndü, kalça ve bacak teması hissetti, biraz göğüs ve hafif bir parfüm kokusu.</p>

  <p>"Şey, beyefendi, afedersiniz."</p>

  <p>"Buyrun."</p>

  <p>İyice yaşlandı Jack'e. Tek yapması gereken sihirli sözcüğü telaffuz etmekti ve kendine 50 dolarlık bir kaltak bulmuştu, ama 50 dolar edecek bir kaltağa rastlamamıştı henüz.</p>

  <p>"Evet?" dedi Jack.</p>

  <p>"3 numaralı at hangisi?"</p>

  <p>"May Western."</p>

  <p>"Kazanır mı sizce?"</p>

  <p>"Bu atlara karşı hayır, bir dahaki sefere belki."</p>

  <p>"İyi para bırakacak bir at bulmam lazım, kim iyi para bırakır sizce?"</p>

  <p>"Sen," dedi Jack ve uzaklaştı.</p>

  <p>Yarık, Kant ve mutlu bir ev. Hâlâ May Western'e oynuyorlardı ve Falçata giderek düşüyordu. Bin iki yüz metre, kısrak koşusu. Sadece 10.000 dolar değerinde ve daha önce yarış kazanmamışlar, atlar insanlardan daha çok para kazanıyorlardı, ama harcayamıyorlardı.</p>

  <p>Tekerlekli sedye ile kır saçlı bir kadını götürdüler, üstüne battaniye sermişlerdi. Tabeladaki rakamlar değişti. Falçata biraz daha düşmüştü. May Western biraz çıkmıştı.</p>

  <p>"Hey, bayım!"</p>

  <p>Arkasında bir erkek sesi. Jack tabelaya yogunlaşmıştı.</p>

  <p>"Evet?"</p>

  <p>"Bir çeyrek verir misin?"</p>

  <p>Arkasına dönmedi Jack, elini cebine sokup bir çeyrek çıkardı, çeyreği avucuna yerleştirdi, elini arkaya götürdü, parmakların avucuna dalıp çeyreği alışını hissetti. Hiç bakmamıştı adama, tabela sıfırladı.</p>

  <p>"Yarış başlamak üzere!"</p>

  <p>Hasiktir. On dolarlık gişeye kosup 1/20 ile Serenat'a bir, 2/7 ile Cecilia'ya iki ganyan kuponu aldı. Ne yaptığını bilmiyordu, iş yapmanın belli bir yolu vardı; boğa güreşinin, sevişmenin, sahanda yumurta yapmanın, su ya da şarap içmenin, ve doğru yapmazsan boğuluyordun, öldürüyorlardı seni.</p>

  <p>Cecilia koşunun liderliğini aldı ve ilk dönemece girdiler. Jack atın fulelerine baktı, bir ihtimal, henüz zorlanmıyordu, jokeyi de hayli yumuşaktı, programa baktı. Kimpam, sıralamada 12'inci, ahali onu tutmamıştı, jokeyi Joe O'Brien'dı ama Joe 1/9 ile aynı atin üstünden düşmüıtü, hem de iki koşu önce.</p>

  <p>Mükemmel bir tuzak. Lighthill kırbacı bastı, Cecilia vargücünü harcıyordu, Lighthill ya koşuyu çalacak ya da atı bogacaktı, bir ihtimal, son düzlüğe gelindiğinde 4 boy fark yapmıştı Lighthill. İşte o anda O'Brien öne eğilmis ve Kimpam'ı uçurmuştu, lanet olsun, diye geçirdi içinden Jack, 1/25 üstelik, hadi Lighlhill hasta etme beni. Bas kırbacı. 2/7 ile 20 ganyan 98 dolar eder. Geceyi kurtarabiliriz.</p>

  <p>Cecilia'ya baktı, fuleleri bozulmuştu, yarık ve Kant ve Kimpam. Cecilia hızını kesti, O'Brien 1/25 veren Kimpam'ı ile rüzgâr gibi geçti yanından, bir yandan kamçılıyor bir yandan da konuşuyordu atla.</p>

  <p>Sonra Serenat atak yaptı dış kulvardan, Ackcrman 1/20 ile koşan Serenat'a kamçıyı basmış şansını deniyordu -20 kere on, iki yüz dolar eder. Serenat farkı bir boya indirdi, öyle göğüslediler potayı -O'Brien atını okşayarak, her kazandığında yaptığı gibi hafif gülümseyerek. Kimpam, kahverengi kısrak, yaş 4, mensei İrlanda. İrlanda mı? ve O'Brien? Lanet olsun, inanılır gibi değildi, tımarhanelerin saçma sapan şapkalı kadınları kendilerine bir at bulmuşlardı sonunda.</p>

  <p>İki dolarlık ganyan ve plase gişeleri emekli maaşları ile geçinen, çantalarında cep viskisi ile dolaşan kadınlardan geçilmiyordu. Jack merdivenden asağı indi. Asansörler tıka basa doluydu, yankesicilere karşı tedbir olarak cüzdanını sol ön cebine koydu, sol arka cebini gecede 5-6 kez yoklarlardı, ama o güne kadar dişleri kırık bir tarak ile eski bir mendilden başka bir şey alamamışlardı ondan.</p>

  <p>Arabasına bindi, trafiği izleyerek ve çamurluklara darbe almamayı başararak parktan çikti, sıkı bir sis bastiracağa benzerdi, sorunla karşılaşmadan Kuzey'e vardı, ama evine iki sokak kala hoş bir şey gördü siste, genç, mini etek, otostopçu, aman allahım, frene asıldı, bacakları çok güzeldi ama durabildiğinde kızdan yirmi metre uzaktaydı, arkada başka arabalar vardı, adam sende, geri dönecek hali yoktu.</p>

  <p>Evinde ışık olup olmadığına baktı, kimse yoktu, güzel, eve girdi, oturdu, basparmağı ile ertesi günün Bülten'ini ortadan açtı, cep viskisini çıkardı, bir bira açtı ve işe koyuldu, beş dakika ancak geçmişti ki telefon çaldı, başını kaldırdı, telefona parmak gösterdi, tekrar Bülten'e eğildi, profesyonel bahisçi iş başındaydı.</p>

  <p>İki saat içinde bir altılık paket bira ile bir küçük viski içmişti ve yataktaydı, uyuyordu; ertesi günün tahminleri hazırlanmış, yüzünde hafif ve kendinden emin bir gülümseme, bir sürü farklı yolu vardı delirmenin.</p>
</body>
</html>
