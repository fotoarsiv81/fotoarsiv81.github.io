<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>NYG0028.html</title>

<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_6">Tekfurların Korkulu Rüyası</h1>
				<p class="normalnesililk">1281 yılının bir sonbahar gecesinde koca çınar yıkıldı. Ertuğrul Gazi 90 küsur yaşındaydı. Fakat bütün aşiret onu hâlâ genç görür, daha yıllar yılı yaşayacağını düşünürdü. Hele Osman Bey, kendini bomboş hissediyordu. Bir kenara çekilip sabaha kadar hıçkırdı durdu, çocuklar gibi gözyaşı döktü...</p>
				<p class="normalnesil">Nihayet sabah ezanıyla doğruldu. Hayat devam ediyordu. Şu anda ona çok manasız görünse de hayat devam ediyor, öncekilerden çok yanık, âdeta feryada benzeyen sabah ezanıyla birlikte yeni bir gün başlıyordu. Kendini toparlamalıydı. En bedbin, en küskün anında, babasının son nefes misali fısıldadığı sözlere dayandı:</p>
				<p class="normalnesil">“Oğul Osman, aşiretimi devlet yapmalısın!”</p>
				<p class="normalnesil">En büyük korkusu ise aşiretin parçalanma ihtimaliydi. Bu ihtimalle uykuları kaçıyor, dedesi Gündüz Bey’in vefatıyla meydana çıkan ihtilafa benzer bir ihtilafın zuhur etmemesi için bazı geceler sabahlara kadar dua ediyordu.</p>
				<p class="normalnesil">Fakat yalnız dua ile yetinmeyip, fiilî dua sayılan hareketleri de ihmal etmiyordu. Bir gün cumadan sonra babasının silah arkadaşlarını evinde topladı.</p>
				<p class="normalnesil">“Beyliğe kimi düşünürsünüz?” diye sordu.</p>
				<p class="normalnesil">Bu suali pek tuhaf buldular. Akça Koca:</p>
				<p class="normalnesil">“Senden başka kim olabilir?” diyerek oradakilerin hislerine tercüman oldu.</p>
				<p class="normalnesil">Fakat Osman, amcası Dündar Bey’in el altından çalıştığını, aşirete bey olmak istediğini, hatta bu uğurda civardaki Bizans kalelerinin beyleriyle [tekfur] görüşmeler yaptığını biliyordu.</p>
				<p class="normalnesil">“Aşiret başsız kalamaz. Beyliğe getirilirsek cennetmekan pederimizin devlet ve ila-yı kelimetullah davasını Peygamber Efendimizin nurlu yolundan ayrılmadan götürürüz. Bu meseleyi halletmek üzere yarın akşam koca söğüdün altında içtima olalım. Amcamız Dündar Bey’e de haber salınsın.”</p>
				<p class="normalnesil">Ve Osman, büyük bir ekseriyetle Kayı Han Aşireti’ne baş seçildi.</p>
				<p class="normalnesil">İlk iş olarak, yakınlardaki bütün Bizans kalelerine haberciler gönderdi. Babasının yaşlılığından faydalanıp bulaştıkları serkeşliğe devam etmeleri hâlinde onları kılıçla yola getireceğini duyurdu.</p>
				<p class="normalnesil">Yine de ilk yıllar ufak tefek savaşlarla geçti.</p>
				<p class="h1baslik">Ermeni-Beli Savaşı</p>
				<p class="normalnesililk">1284 yılı ilkbaharı...</p>
				<p class="normalnesil">Vaktini asla boşa harcamayan Osman Bey, silah arkadaşlarıyla geleceği konuşuyor, muhtemel gelişmeleri nazara verip şimdiden bazı tedbirler alınmasını istiyordu:</p>
				<p class="normalnesil">“Mongol, Diyar-ı Rum [Anadolu] içine yayılır. Selçuk Sultanı İkinci Gıyâsüddin Me’sud (ilk saltanatı 1284-1296, ikincisi 1302-1310) gün geçtikçe takatten düşüyor.</p>
				<p class="normalnesil">Selçuklulara bağlı beyler istiklal peşinde. Biz Mongol karşısında Selçukluları ayakta tutabilmek için elimizden geleni yaptık. Lakin görünen odur ki, Selçuklu Sultanlığı ömrünü bitirmek üzere. Anadolu’nun taze kuvvetlere, taze devletlere ihtiyacı var. Etrafımızdaki Bizans kaleleri bizi söğüt ile Domaniç arasına hapsetmiş gibi. Kostantiniye’ye açılabilmek için Bursa, İznik ve İzmit’in ele geçirilmesi lazım. Allah’a şükür ki geldiğimiz gibi değiliz. Yeni katılmalarla biraz daha kuvvetlendik. Dinimizden olmayanlar bile İslam’ın adaletine sığınmak için aramıza katılıyor. Her şeye hazırlıklı bulunmak mecburiyetindeyiz.”</p>
				<p class="normalnesil">Sözlerinin burasında evlerin arasından bir uğultu koptu. Kadınlı erkekli gruplar bir noktaya doğru koşmaya başladı. Osman Bey, değirmi sakalını avuçladı:</p>
				<p class="normalnesil">“Hayırdır inşallah!”</p>
				<p class="normalnesil">Az sonra dört Kayı yiğidi, aralarına aldıkları bir Rum’u huzuruna getirdiler. Osman Bey, adamı görür görmez gülümsedi:</p>
				<p class="normalnesil">“Bırakın, yabancı değil.” dedi.</p>
				<p class="normalnesil">Adamın kollarını bıraktılar. Serbest kalır kalmaz Osman Bey’in ellerine atıldı:</p>
				<p class="normalnesil">“Beyim, Angelocoma’dan [İnegöl] haberler getirdim. Muradımız yalnız konuşmaktır.”</p>
				<p class="normalnesil">Osman Bey arkadaşlarına baktı. Akça Koca, Abdurrahman Gazi, Konur Alp, Turgut Alp, Aykut Alp, Gazi Derviş, Saltuk Alp, Targal, Yahşi Hoca ve diğerleri; hepsi de kendisi kadar kendinden olan Kayı yiğitleri... Onlardan ne gizlisi olabilirdi?</p>
				<p class="normalnesil">“Burada konuşabilirsin.” dedi adama, “Aratos, bize ne haberler getirdin bakalım... İnşallah hayırdır!”</p>
				<p class="normalnesil">“Pek hayırlı yanı yok beyim. Angelocoma Tekfuru Nikola, Ermeni-Belinde pusuya yatmış, geçişinizi bekler. Yaylaya çıkarken nasılsa oradan geçeceğinizi biliyor...”</p>
				<p class="normalnesil">“Anladık, lakin biz Belocoma Tekfuru Nikola’ya iyilikten gayrı ne yaptık ki?”</p>
				<p class="normalnesil">“Orasına aklım ermez beyim. Konuşurlarken duydum; senin biraz daha kuvvetlenmenden endişe ediyor ve ‘Aslanı ininde öldürmeli!’ diyor. Gerisi senin bileceğindir...”</p>
				<p class="normalnesil">“Sağol Aratos, bu iyiliğin unutulmayacak. Aratos’un istirahati temin olunsun!”</p>
				<p class="normalnesil">Aratos gittikten sonra arkadaşlarına:</p>
				<p class="normalnesil">“Niyetleri bizi kendi hâlimize bırakmamaktır.” dedi.</p>
				<p class="normalnesil">“Belocoma Beyi, akıbet, başına gelecekleri sezdi. Ne yapalım, biz de kurduğu tuzağa düşeriz!”</p>
				<p class="normalnesil">Turgut Alp heyecanla atıldı:</p>
				<p class="normalnesil">“Tuzağı başına yıkarız. Hemen üstüne varalım!”</p>
				<p class="normalnesil">“Hayır,” dedi Osman Bey, “varsın onlar bir şeyden haberimiz olmadığını düşünüp rahatça basacaklarını zannetsinler. ‘Ava giden avlanır.’ diye bir atasözümüz var...”</p>
				<p class="normalnesil">Bir müddet sonra Osman Bey, hiçbir şeyden haberi yokmuş gibi Domaniç’e göç emri verdi. Fakat hazırlıklıydı. Birden pusudakileri vuracaktı. Kendilerinden kat kat kalabalık düşmanla savaşacaklardı. Bütün Kayı yiğitleri bunu biliyor, fakat kimse perva etmiyordu. Horasan’dan Söğüt’e gelene kadar çekmedikleri kalmamıştı. Her türlü güçlüğe alışıktılar, her şeyi göze almışlardı. Horasan’dan kalkıp teey Söğüt’e boşuna gelmemişlerdi. Ya devlet kuracaklar veya bu yolda yok olup gideceklerdi...</p>
				<p class="normalnesil">Nikola keyifliydi. Osman Bey’i nasıl mahvedeceğini düşünüyor, deliler gibi gülüyordu.</p>
				<p class="normalnesil">Fakat netice umduğu gibi olmadı. Derbent’e giren Kayı yiğitleri birden kılıçlarını sıyırıp “Allah, Allah!” zikriyle taarruza geçtiler. Nikola afalladı. Bütün planı, Osman Bey’i gafil avlama esasına göre yapmıştı. Şimdi ne olacaktı?</p>
				<p class="normalnesil">Adamlarıyla birlikte can derdine düştü. Ardına bakmadan kaçtı. Fakat Osman Bey’in yeğeni ve Sarıyatı Savcı Bey’in oğlu gencecik Bayhoca şehit düşmüştü. Derbent’te upuzun yatıyor, batan güne gülümsüyordu.</p>
				<p class="normalnesil">Osman Bey ağlıyordu. Hisarlara bedel yeğenini kaybetmişti... Kendisine de yalnız ağabeylik değil, aralarındaki büyük yaş farkı dolayısıyla aynı zamanda babalık eden ağabeyi Sarıyatı Savcı Bey’e ne diyecekti, bu acı haberi ona nasıl verecekti?</p>
				<p class="normalnesil">Bayhoca’yı kucaklayıp atına bindirdi. Öylece kucağında Söğüt yolunu tuttu. Kimseyle konuşmuyor, âdeta konuşulanları duymuyordu. Bayhoca çok gençti. Cenge gelmesine önceleri müsaade etmemiş, fakat yalvarmalarına dayanamayarak sonunda razı olmuştu. Şimdi çok pişmandı. Ne çare, Bayhoca’yı geri getirmek mümkün değildi. Vuslat, cennet bahçelerine kalmıştı.</p>
				<p class="normalnesil">Ağabeyine acı haberi bizzat verdi. Sarıyatı Savcı Bey, babasından miras kalan soğukkanlılıkla bir zaman oğlunun gülümseyen yüzüne baktı. Saçlarını okşadı. Sonra alnına bir öpücük kondurdu. Sakin bir sesle Osman Bey’e,</p>
				<p class="normalnesil">“Nasip!” dedi, “Devlet olacaksak harcını canımız kanımızla yoğuracağız Osman, buna alışmalıyız.”</p>
				<p class="normalnesil">“İnan ağam, bu kahpeliği Belocoma Tekfuru’nun yanına bırakmayacağım!”</p>
				<p class="normalnesil">“Kendine gel Osmancık; biz intikam peşinde değil, devlet peşindeyiz.”</p>
				<p class="normalnesil">Babası tarafından azarlanmış bir çocuk gibi, tevazuun şahikasında sustu. Ancak kendi duyabileceği kadar hafif bir sesle:</p>
				<p class="normalnesil">“Kulaca-Hisar’ı almalıyız.” diye fısıldadı.</p>
				<p class="normalnesil">Sonuna kadar kimseye bir şey söylemedi. Etraf casus kaynıyordu. Niyetini kimsenin bilmemesi lazımdı. Çünkü Kayıların kuvveti hâlâ müstahkem bir kaleyi muhasara edip alacak seviyede değildi. İşi bir baskın suretinde halletmeliydi. Başarabilirse, bu ilk kale fethi olacak ve arkası gelecekti.</p>
				<p class="normalnesil">1285 yılının bir gece yarısı Osman Bey, yanına aldığı 300 kadar silahlı yiğitle Kulaca-Hisar’ı bastı. Kaleyi aldı. En büyük kilisesini camiye çevirdikten sonra bir miktar asker bırakarak İznik Gölü istikametinde şimale doğru akınlara başladı.</p>
				<p class="normalnesil">“Bizans tekfurlarıyla iyi geçinme taraftarıydık. Sulhü onlar bozdu. Böylece Kayı Han Aşireti’ne Kostantiniye yolu açıldı. Gayri durmak olmaz. Göynük ve Mudurnu’ya gidiyoruz.”</p>
				<p class="normalnesil">Samsa Çavuş ve kardeşi Sülemiş’in idaresinde bulunan bazı Türkmen boyları daha önce Mudurnu taraflarına yerleşmişlerdi. Osman Bey onların da yardımıyla düşüncelerini gerçekleştirdi. Sakarya’nın Karadeniz’e döküldüğü mevkiin yakınlarına kadar olan toprakları fethetti. Hendek’i de zapt eden Osman Gazi, böylece Karadeniz’e 20 kilometre yaklaştı.</p>
				<p class="normalnesil">Bütün bu fetih hareketleri Bizans tekfurlarını çileden çıkarmaya yetmişti. Hele de Kulaca-Hisar’ın fethi, sıranın diğer Bizans hisarlarına da er veya geç geleceğini işaretliyordu. Osman Bey daha fazla büyümeden, karşı durulamayacak şekilde güçlenmeden sindirilmeliydi.</p>
				<p class="h1baslik">Tekfurların korkusu</p>
				<p class="normalnesililk">Büyük bir telaş içinde bulunan İnegöl Tekfuru Nikola, dostu Melanciya [Karaca-Hisar] Tekfuru’ndan yardım istedi. İkisi Osmanoğullarına karşı birleşip Bilecik’le İnegöl arasında bulunan Ekizce’de Osman Bey’i kendileriyle cenge mecbur ettiler. Yine kuvvetler arasında bir muvazene yoktu. Fakat Osman Bey’in arkadaşları tam bir inançla kılıç sallıyor, sadece yaşamak için mücadele etmiyor, devlet kurup yaşatma uğruna savaşıyorlardı. Alp erenler coşkundu. Gazi dervişler ölüme seve seve atılıyorlardı. İki tekfurun şahsî menfaatiyle bir boyun, yalnız boyun değil, bir soyun devlet olma azmi çatışır da menfaatçilerin kazanması olur muydu?</p>
				<p class="normalnesil">İlerlemiş yaşına rağmen Sarıyatı Savcı Bey fırtına gibi esiyordu. Osman Bey’in arkasına sinsice geçen Karaca-Hisarlı askeri tam zamanında fark etti. Atını deli gibi üstüne sürerken:</p>
				<p class="normalnesil">“Kolla Osmancık!” diye bağırdı.</p>
				<p class="normalnesil">Osman Bey’in hayatını kurtardı. Fakat onun derdine koşarken kendini unutmuş, ardını boş koymuştu. İnegöl Tekfuru’nun kardeşi Philatos (yahut Kalanos), koca yiğidi sırtından vurdu. Osman Bey, ağabeyinin çığlığına dönünce atının üstünde sallandığını gördü. Atını hırsla tepikledi. Ağabeyini yıkılmak üzereyken kendi atına çekti. O sırada yetişen Akça Koca’ya:</p>
				<p class="normalnesil">“Savcı Bey, ağamı kıyıya al.” diye buyurdu, “Bana da atını ver.”</p>
				<p class="normalnesil">Gözleri Philatos’un üzerindeydi. Öfke soluyordu. Muhtemelen en sevdiği varlıklardan biri daha ölmüştü. Kanını yerde bırakmayacaktı. Kayı yiğitleri, affetmesini bildikleri kadar cezalandırmasını da bilirlerdi. Bunu bütün düşmanlarına ispat edecekti.</p>
				<p class="normalnesil">Philatos’un ardından at kopardı. Önüne çıkanı devire devire yanına ulaştı. Philatos, gümüş çivili zırhı içinde pek gösterişliydi. Fakat o da diğerleri gibi savaşın kaybedildiğini anlamış, canını kurtarmanın derdine düşmüştü. Kılıcıyla kendine yol açıp kurtulma sevdasındaydı. Önünü Osman Bey kesince durakladı. Kısa bir tereddütten sonra atının başını başka tarafa çevirdi. Fakat önünde yine Osman Bey duruyordu. Geriye döndü. Hayret! Yine karşısında Osman Bey duruyordu.</p>
				<p class="normalnesil">“Şeytan!” diye bağırdı.</p>
				<p class="normalnesil">Hamle etti. Bu an Osman Bey’in beklediği andı. Arkadan kahpece saldırmanın hesabını soracak sandı. Dağlanan yüreği şimdi buz tutmuş, hiçbir şey hissedemez olmuştu.</p>
				<p class="normalnesil">Hamleyi savuşturduktan sonra:</p>
				<p class="normalnesil">“Kolla bre kafir!” diye gürleyerek hamleye kalktı.</p>
				<p class="normalnesil">Philatos’un kılıcını çeldi. Bir çekişte atından yuvarladı. Beyini korumak için yanına seğirten Abdurrahman Gazi’ye:</p>
				<p class="normalnesil">“Şu leşi kıyıya çek Abdurrahman Gazi,” dedi, “sonra hesaplaşacağız!”</p>
				<p class="normalnesil">Daha fazla dayanamayıp kaçtılar. Arkalarında bir sürü maktul bırakmışlardı.</p>
				<p class="normalnesil">Osmanlı Devleti’nin ilk meydan muharebesi sayılacak İkizce Savaşı (bazı kaynaklarda Eğrice yahut Ekinci diye anılır) büyük bir zaferle neticelenmiş (1286), fakat Osman Bey canı gibi sevdiği ağabeyi Sarıyatı Savcı Bey’in şehit düşmesi (bazı kaynaklar Osman Bey’in diğer kardeşi Gündüz Alp’in, bazıları her ikisinin bu savaşta şehit düştüğünü yazar) yüzünden zaferin tadına varamamıştı. Bulut bulut öfkeliydi. Philatos’un huzuruna getirilmesini emretti. Philatos, kolları arkasında bağlı olarak getirildiğinde, tercüman vasıtasıyla sordurdu:</p>
				<p class="normalnesil">“Ben sana esir düşseydim ne yapardın?”</p>
				<p class="normalnesil">Philatos’un karşılığı pervasızdı:</p>
				<p class="normalnesil">“Derhal gebertirdim!”</p>
				<p class="normalnesil">Cevabın arkasından da bir sürü sövüp saydı. Öyle galiz küfürler etti ki, Osman Bey’in tercümanı, Philatos’un sözlerini tercüme etmeyerek sadece “Galiz küfürlerle sövüyor!” demekle yetindi. Gazapla yerinden fırlayan Osman Bey:</p>
				<p class="normalnesil">“Şu itin karnını deşin, yeri eşin, gömün!” diye emretti. (İdris, yaprak 43; Hoca Sadüddin, yaprak 10.)</p>
				<p class="normalnesil">O tarla o günden sonra “İt Eşeni” yahut “Kokar Tarla” adıyla anıldı. (İdris, yaprak 43; Hoca Sadüddin, yaprak 10; Cihannüma, sayfa 677)</p>
				<p class="normalnesil">Ağabeyi Sarıyatı Savcı Bey’i ise, şehit olduğu çamın altına gömdürdü. Gaziler o gece gökyüzünden süzülen nur kümesinin Sarıyatı Savcı Bey’in kabrine indiğini gördüler. Ve buraya “Kandilli Çam” dediler. (İdris, yaprak 43; Hoca Sadüddin, yaprak 10; Neşrî, yaprak 28) Osman Bey daha sonra ağabeyinin nâşını Söğüt’e nakledip babasının türbesine gömdürdü.</p>
				<p class="ortayazi">* * *</p>
				</body>
</html>