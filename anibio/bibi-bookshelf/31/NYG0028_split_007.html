<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>NYG0028.html</title>

<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_8">Bir İslam Devleti Doğuyor</h1>
				<p class="normalnesililk">Bir yandan Osmanoğulları büyürken, öte yandan Selçuklular küçülüyorlardı. İlhanlı Sultanlığı’na bağlı büyük bir beylik hâline gelmiş, iç işlerinde bile hürriyetini kaybetmişti. Sülemiş isyan edince, İlhanlılar bunu bahane ederek Selçukluların üstüne gittiler. Daha beter sıkıştırdılar. Öldürüleceğini yahut hapsedileceğini anlayan Selçuk Sultanı Üçüncü Alâüddin Keykûbad (1298-1302) kaçtı. Selçuklu tacı ve tahtı ortada kaldı. Bu yüzden Osman Bey daha serbest hareket etme imkanına kavuştu.</p>
				<p class="normalnesil">Kaderin cilvesi ki, Anadolu’nun bir yerinde büyük bir İslam devleti yıkılırken, Anadolu’nun diğer bir yerinde büyük bir İslam devletinin temelleri atılıyordu. Âdeta güneş bir yandan batıp diğer yandan doğuyor ve dünyanın karanlıkta kalması İlahî bir tecelli ile önleniyordu.</p>
				<p class="h1baslik">Hedef İznik</p>
				<p class="normalnesililk">“Yiğitlerim, silah arkadaşlarım! Asıl maksadımız Kostantiniye olmakla birlikte, İznik’in fethi de onun kadar mühimdir. Bu şehir Malazgirt Zaferi’nden üç sene sonra Oğuzların taht şehri olma vasfını kazanmış ve hayli zaman ehemmiyetini koruduktan sonra elden çıkmıştır. Hristiyan âlemi için de büyük değeri haizdir. Hristiyanlığın akidelerini tespit eden iki büyük cemiyet burada akdolunmuştur. Bu cihetten Hristiyanlarca şehrin kutsiyeti vardır. Şehre hâkim olabilirsek, Hem Bizans’ı Diyar-ı Rum’dan tart eder, hem de yüreğinden yaralarız. Ne buyrulur?”<sup class="calibre2"><a href="NYG0028_split_013.html#footnote-2713-1" id="footnote-2713-1-backlink">[1]</a></sup></p>
				<p class="normalnesil">Osman Bey’i dinledikten sonra fikir beyan eden silah arkadaşları, İznik fethinin dediği sebepler yüzünden zarurî olduğunda birleştiler. Ancak Bursa geçit yeriydi. Hatta Bursa’dan önce alınması acilen icap eden yerler vardı. Büyük bir herekata girişmeden etrafı iyice temizleyip Bursa ve İznik abluka altına alınmalıydı.</p>
				<p class="normalnesil">Osman Bey tek tek silah arkadaşlarına baktı. Hepsi cesur, hepsi yiğit, hepsi de mertti. Allah’ın adını yüceltmek, emrini yaymak mevzuubahis olduğunda kimse gözünü budaktan sakınmaz, gerekirse ateşe dalar, o uğurda can vermeyi canına minnet sayardı. Onları iyi tanıyordu. Sadakatlerini de biliyordu. “Hayır, ufak tefek işler kalsın; zaman büyük işlerin zamanıdır, İznik’i sizden isterim.” dese, alamayacaklarını bilseler bile ölüme giderlerdi. Fakat kendisi de biliyordu ki, İznik’in fethi için vakit henüz erkendi.</p>
				<p class="normalnesil">“Nereleri vurmak münasiptir?” diye sordu.</p>
				<p class="normalnesil">Ahi Hasan:</p>
				<p class="normalnesil">“Yondhisar’ı ve dahi Yenişehir’i vurmak evladır.” diye cevap verdi. “Merkezi Söğüt’ten Yenişehir’e taşır, böylece bölgeye daha rahat göz kulak oluruz. Ardından Koyunhisar, Köprühisar gelir. Derken güzelce Bursa’ya...”</p>
				<p class="normalnesil">“Daha ardından?” diye sordu Osman Bey, gözlerinin içi gülerek, “Sıra nereye gelir?”</p>
				<p class="normalnesil">Ahi Hasan da keyfince güldü. Zevkle ellerini ovuşturarak,</p>
				<p class="normalnesil">“Elbet ki İznik’e!” dedi, “Kostantiniye’nin yumuşak karnı, buruk yüreği İznik’e...”</p>
				<p class="normalnesil">Osman Bey, silah arkadaşlarına döndü:</p>
				<p class="normalnesil">“Böylece muvafık bulunmuş mudur?”</p>
				<p class="normalnesil">Eller kalktı. Reyler izhar edildi. Karar ittifakla çıktı. Ahi Hasan’ın teklifi kabul olunmuştu.</p>
				<p class="normalnesil">Ve Yondhisar üstüne yüründü. Alındı. Yenişehir üstüne yüründü. Orası da alındı. Merkez yapılıp işler yoluna konulduktan sonra, Bizanslıların “Baphaeon” dedikleri Koyunhisar muhasara edildi.</p>
				<p class="normalnesil">Osmanoğullarına bizzat Osman Bey kumanda ediyordu. Ama tek hâkim değildi. Daima âlimlerden ve silah arkadaşlarından meydana gelen bir heyetle istişare ediyordu. Yanında bunlardan kimseyi bulamadığı zamanlar sırada, birkaç yiğitle konuşup kararını ondan sonra veriyordu. “Beş insan, bir insandan daha iyi düşünür!” diyordu.</p>
				<p class="normalnesil">Koyunhisar önlerinde beklenmedik bir sürprizle karşılaştı: Osman Bey’in zafer üstüne zafer kazanması, Bizans İmparatoru’nu ve civardaki Rum beylerini harekete geçirmişti. Başta Bursa Tekfuru Atranos olmak üzere, Ketsel, Kite Tekfurları, hatırı sayılır bir kuvvetle Koyunhisar önlerine gelmişlerdi. Ve Bizans İmparatoru İkinci Andronikos Paleologos’un hassa kumandanı, namlı Musalon’un emrindeki, tepeden tırnağa silahlı iki bin Bizans askerine katılmışlardı. Koca bir haçlı ordusu, Osmanoğullarını bekliyordu. Sürpriz karşısında tereddüde düşen bazı arkadaşlarına Osman Bey:</p>
				<p class="normalnesil">“Biz bu topraklara kendiliğimizden gelmedik. Bir lütf-u İlahî, bir sevk-i İlahî ile geldik. Kostantiniye’nin fethi bize müyesser olacaksa, değil küffarın beş bin silahlısı, cihan üstümüze yıkılsa yenilmeyiz! Bugüne kadar bizden kat kat üstün düşmanla çarpıştık ve Allah’ın izniyle, yardımıyla hepsini yenip şanlı zaferler kazandık. Şimdi küffarın önünden kaçarsak, torunlarımız tarafından lanetleniriz. Gayret bizden, tevfik Allahü Tealâ Hazretleri’nden. Havf etmeden düşman üstüne savlete kalkalım.”</p>
				<p class="normalnesil">Osman Bey’in müteessir hâli hepsinin yüreğini yarmıştı. Tereddütlerini yenip şaha kalktılar:</p>
				<p class="normalnesil">“Uğruna ölürüz!” diye bağırdılar.</p>
				<p class="normalnesil">“Uğruma değil,” dedi Osman Bey, “benim de uğruna ölmek istediğim ila-yı kelimetullah uğruna ölün!”</p>
				<p class="normalnesil">Hücum başladı...</p>
				<p class="normalnesil">Öyle müthiş bir atılmaydı ki, tecrübeli savaşçı Musalan bile apışıp kalmış, yanındakilere, “Korkunç bir fırtına yaklaşıyor, bunun karşısında nasıl durulur!” demek mecburiyetini hissetmişti.</p>
				<p class="normalnesil">Nitekim duramadılar... İnançlı bir avuç kahraman, niçin savaştığını dahi doğru dürüst bilemeyen koca orduyu yendi. Koyunhisar fethedilmişti (1300). Fakat savaş bu sefer de Osman Bey’in sevgili yeğenlerinden Aydoğdu Bey’i (Gündüz Alp Bey’in oğludur) almıştı. Her seferinde bir şeyler alınıp bir şeyler veriliyordu. Ve böyle böyle devletin örgüsü tamamlanıyordu...</p>
				<p class="normalnesil">Osman Bey, fethedilen yerleri silah arkadaşlarına dirlik olarak veriyordu. Kardeşi Gündüz Bey’e Eskişehir, oğlu Orhan Bey’e Sultanönü (Karaca-Hisar), Hasan Alp’e Yarhisar, Turgut Alp’e İnegöl mıntıkalarını vermiş, Bilecik taraflarının öşür ve resmini de kayınbabası Şeyh Edebâli ile zevcesine terk etmişti.</p>
				<p class="normalnesil">Bu seferinde Osman Bey, İznik Hisarı’na dayanmıştı. Fakat fetih için vakit erkendi. Kararlaştırıldığı üzere evvela etraf temizlenmeliydi. Yiğitlerinden Targal’ı çağırdı. Germia [Katırlı] Dağı eteklerine parmağını dikerek:</p>
				<p class="normalnesil">“Targal,” diye konuştu, “şuraya bir hisar yapıp adını ver ki, ebediyen seni yaşatsın. Oradan her gün, her gece İznik’i gözetle. Sık sık baskınlar verip onları rahatsız eyle. Bu kale sonradan çok işimize yarasa gerektir...”</p>
				<p class="normalnesil">Targal (bazı kaynaklara göre Taz Ali) emri ikiletmeden bir miktar askerle gösterilen istikamete gitti.</p>
				<p class="normalnesil">Koyunhisar fethinin gerçekleşmesiyle İznik’e yaklaşılmakla kalınmıyor, aynı zamanda da Bursa’nın üç yandan yolu kesilmiş oluyordu. Ayrıca İzmit yolu da Osmanoğullarına açılıyordu. Sıra bir gün onlara da gelecekti.</p>
				<p class="h1baslik">Bursa İttifakı</p>
				<p class="normalnesililk">Bizans tekfurlarının telaşı her geçen gün biraz daha artıyordu. Bilhassa Bursa Tekfuru korku içindeydi. Hedefin ortasında bulunduğundan emindi. Osman Bey ne yapıp yapıp Bursa’ya mutlaka taarruz edecekti. Bir kere geldikten sonra ise geri göndermek mümkün değildi. Ya ölür, ya alırdı...</p>
				<p class="normalnesil">Atranos [Orhaneli], Madenos, Kete ve Ketsel tekfurlarını Bursa’ya çağırdı. Osman Bey’e karşı bir ittifak meydana getirdi. Ellerinden geldiğince iyi hazırlanıp Osman Bey’e harp ilân ettiler.</p>
				<p class="normalnesil">İki ordu Dimboz mevkiinde karşılaştı. Kanlı bir boğuşma cereyan etti. Osman Bey’in müthiş harp dehası sayesinde harp zaferle bitti. Ketsel ve Madenos Tekfurları savaşta maktul düştü. Kete Tekfuru ise esir alındı. Kalelerine girildi. En büyük kiliseler camiye çevrilip şükür namazı kılındı, dualar edildi (1306).</p>
				<p class="normalnesil">Osman Bey, “Bu zafer, şimdiye kadar kazandığımız zaferlerin en büyüğüdür.” diye konuştu. Çünkü fetih yollarını açmıştır. O yollardan şanla şerefle, imanla yürüyüp Bursa’ya, İznik’e, İzmit’e gidecek ve nihayet hasreti soluğumuzu kesen Kostantiniye’yi kucaklayıp Peygamber Efendimizin müjdesine nail olacağız!”</p>
				<p class="normalnesil">Gazilerin sevinç yüklü tekbirleri, kiliseden henüz çevrilmiş camilerin kubbelerinde uğulduyordu.</p>
				<p class="normalnesil">“Kimsenin malına canına kastolunmayacak. Maksadımız gelip geçmek değil, kök salıp yurt tutmak ve buraları atlama taşı olarak kullanmaktır. Kale muhafızı olarak kalacak kardeşlerime söylüyorum: Bulunduğunuz beldeleri imar ediniz, ahalinin ihtiyaçlarını gideriniz, hilm ile muamele ediniz, adalet üzere olunuz ki, sizi sevsinler. Sizi sevince dininizi de severler; çünkü iyi hasletlerimizin tamamı yüce dinimizin ebedî hükümlerinden gelmektedir. Asıl maksadın ila-yı kelimetullah olduğunu unutup vasıtaları maksat ittihaz etmeyiniz...”</p>
				<p class="normalnesil">Yollar açılmıştı. Fatih ordu, açılan yollardan hızla geçip maksada yaklaşıyordu. Harmankaya hâkimi Köse Mihal, kendi arzusuyla resmen Müslüman olmuş (1313), varıyla yoğuyla Osman Bey’in maiyetine girmişti.</p>
				<p class="normalnesil">Bizans kaleleri arka arkaya düşüyordu...</p>
				<p class="normalnesil">Akhisar, Geyve, Lüblece, Lefke, Hisarcık, Tekfur-Pınarı, Yenikale, Karagöz ve Yanıkçahisar fethedilmişti. Dünün Kayı Han aşireti, sivrilmiş bir kılıç gibi Bizans’ın böğrüne uzanmıştı. Artık büyük hedeflere teveccüh zamanıydı. Osman Bey işaretini vermişti bile:</p>
				<p class="normalnesil">“Bursa’ya!”</p>
				<p class="normalnesil">Bursa ancak uzun bir muhasarayla fethedilebilirdi. Devrin savaş aletleri kale düşürmeye elverişli değildi. Bunu çok iyi bilen Osman Bey, biri Uludağ taraflarında, diğeri Kaplıcalar mevkiinde olmak üzere iki kale inşa ettirdi. Kaplıca tarafındaki kalenin kumandanlığına yeğeni Aktimur’u, Uludağ tarafındaki kalenin kumandanlığına ise Balaban Bey’i tayin etti. Vazifeleri, Bursa’ya dışardan gelecek her türlü yardıma mâni olmak ve sık sık Bursa’ya akınlar düzenleyerek, şehri taciz edip teslime zorlamaktı. Bunu başarıyla yapacaklarından emindi.</p>
				<p class="normalnesil">Öte yandan oğlu Orhan Gazi ile silah arkadaşlarından Konur Alp’i Karacabey, Karatekin, Ebesuyu, Tuzpazarı, Kapucuk ve Keresteci kalelerinin fethine gönderdi. Bir yandan bu kaleler düşerken, öte yandan Akça Koca şimdi kendi adıyla anılan Kocaeli’yi fethetti (1317).</p>
				<p class="ortayazi">* * *</p>
				</body>
</html>