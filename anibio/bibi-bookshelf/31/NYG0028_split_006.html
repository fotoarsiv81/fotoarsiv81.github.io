<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>NYG0028.html</title>

<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_7">Selçuklu’nun Uç Beyi</h1>
				<p class="normalnesililk">Kayı Han aşireti artık “Osmanoğulları” yahut “Osmanlılar” adıyla anılıyordu. Osman Bey’in dehası, cesareti, şecaati ve adaleti bu Türkmen boyuna kendi damgasını vurmuş, adını vermişti. Biraz daha büyüyüp yeni iltihaklarla kuvvetlenen Osmanoğulları, Söğüt’le Domaniç arasına sığmayacak kadar cevval, daha geniş ufuklar arayacak kadar azim sahibiydiler. Bu sırada yerinde saymanın yok olmak demek olduğunu, Osman Bey ve silah arkadaşları çok iyi biliyorlardı. Gazi dervişlerin, Horasan erenlerinin irşatlarıyla İslam dininin bilhassa “cihat” emrini çok iyi kavramış, varacakları nihaî hedefi “Bizans” olarak tespit etmişlerdi. Hiçbir fetih tesadüfün kollarında gitmiyor, her adım İstanbul’a doğru atılıyordu. Ve her hareket Osmanoğullarını nihaî hedeflerine biraz daha yaklaştırıyordu.</p>
				<p class="normalnesil">Sıra, büyük azmin yolu üstüne dikilen Melanciya [Karaca-Hisar] Hisarı’na gelmişti.</p>
				<p class="normalnesil">Bazı kaynaklara “Kara-Şehir” olarak da geçen bu hisar, Eskişehir civarında Porsuk çayı üzerindeydi. Kayı Han Aşireti’nin Anadolu’ya ilk geldikleri sıralar Ertuğrul Gazi’nin himmetiyle bu hisar bir kere fethedilmiş ve kumandası Selçuklulara bırakılmıştı. Fakat sonradan tekrar Bizans’ın eline geçmişti. Daha fazla bu hisar Bizans’ta kalamazdı. Fetih yalnızca bir kalenin fethi olmayacaktı; Karaca-Hisar’ı asker kalabalığı, savunma tertibatı ve surlarının sağlamlığı yüzünden alınamaz zanneden Bizans valilerine [tekfur] büyük bir darbe de indirilecekti. Bu moral yıkıntısının altından herhâlde kolayca kalkamazlardı...</p>
				<p class="normalnesil">Silah arkadaşlarından bazıları, Karaca-Hisar’ın yalnız kendi kuvvetleriyle fethinin mümkün olamayacağını, Selçuklu Sultanı Gıyâsüddin’den yardım istenmesi gerektiğini savununca, Osman Bey:</p>
				<p class="normalnesil">“Kendi kendimize yetmeyi bilmeliyiz. Kaleler ne kadar sağlam olursa olsun, içinde onu koruyacak yürekli yiğitler olmadıktan sonra yıkılır gider. Azmin önünde hiçbir şey duramaz.” diyerek reddetti.</p>
				<p class="normalnesil">Nihayet uzun bir muhasara sonunda kaleyi ele geçirmeye muvaffak oldu (1288). Cuma günü şehre girdi. Yağma ve tahribe izin vermedi.</p>
				<p class="normalnesil">“Biz dönmeye değil, kalmaya geldik. Kaleye de, kalenin içindekilere de ihtiyacımız var. Kimsenin malına canına dokunulmasın. Sadece Karaca-Hisar’ın en büyük kilisesi camiye tahvil edilsin, heykel ve tasvirlerden temizlensin. Bu cumayı kiliseden tahvil edilecek camide kılmayı murat ettik. Geceler boyu duamız bu cihette idi. Rabbim kabul buyurdu. Şükürler olsun!”</p>
				<p class="normalnesil">Karaca-Hisar’ın bütün burçlarından ezan okunuyor, sala veriliyordu. Dalga dalga dağılan tekbir ve ilahiler gazileri şevklendirmiş, yeni bir güçle doldurmuştu. Şimdiye kadar kazanılan zaferler Karaca-Hisar’ın fethi yanında sönük kalırdı. Düşmanı kalbinden vurmuşlar, küffara büyük bir korku vermişlerdi. Karaca-Hisar Tekfuru’nu da esir etmişlerdi. Osman Bey, yeğeni Aktimur’un başkanlığında bir heyet teşkil etti. Ganimetten bir miktar ayırıp katırlara yükletti. Bunları fetihnameyle birlikte Selçuklu Sultanı’na gönderdi. Sonra silah arkadaşlarını ve dervişleri istişareye çağırdı:</p>
				<p class="normalnesil">“Allah’ın izni ve yardımı ile Karaca-Hisar’ı fetheyledik. Bu, hedefe doğru atılmış en büyük adımdır. Devlete giden yolun ışığı önümüzde parlamaktadır. Hamd olsun ki Söğüt’e geldiğimiz gibi değiliz. Artık kaleleri töreyle idare edemeyiz. Bu yüzden şeriatın hükümlerini tatbik edecek bir kadı ve Karaca-Hisar’ın inzibatını temin için bir muhafızla bir miktar da asker bırakmak istiyoruz. Dursun Fakıh kardaşımıza Karaca-Hisar hatipliği ve kadılığını münasip gördük. (Hacı Kalfa, Cihannüma, s. 677; Neşrî, yaprak 37.) Biraz sonra cuma namazını birlikte eda edeceğiz. Hutbede Selçuk Sultanı’nın adından sonra adımızı zikretmek münasip midir?”</p>
				<p class="normalnesil">Turgut Alp, heyecanla fırlayıp herkesten önce bağırdı:</p>
				<p class="normalnesil">“Zamanı bile geçmiştir! Hatta yalnızca sizin isminiz okunmalıdır. Osman Beyim. Selçuklu Sultanı’ndan asker istediğimiz hâlde göndermediğini unutmayalım...”</p>
				<p class="normalnesil">Ahî ulemasından Şeyh Edebâli’nin talebesi, Karamanlı Dursun Fakıh aynı görüşte değildi:</p>
				<p class="normalnesil">“Sultan bize karşı vazifelerinde ihmalkar davransa bile, biz vazifemizi yapmakla mükellefiz. Aramızda ihtilafa medar olacak hareketlerden kaçınmamız iktiza eder. Etrafımız Katalonlarla, Turkopollarla, Mongollarla ve Bizanslılarla çevriliyken, aramızda fitne körüklemenin âlemi yoktur. Osman Beyimizin adı hutbede Selçuk Sultanı’ndan sonra okunursa, herhâlde kıyamet kopmaz. Herkes bilir ki, biz şan peşinde değil, ila-yı kelimetullah davasında ve devlet peşindeyiz.”</p>
				<p class="normalnesil">Böylece karar verilip kiliseden tahvil edilen camiye gidildi. İçi dışı mahşer kalabalığındaydı. Tekbirler kubbelerde çınlıyor, pencerelerden taşıp bütün şehri kuşatıyordu. Bugün Karaca-Hisar’ın alnına İslam’ın tevhit mührü çakılmıştı. Bugün Kostantiniye’nin fethine doğru büyük bir adım daha atılmıştı. Bugün şanla şerefle dolu bir gündü. Aşiretten devlete geçişin birinci günüydü. Çünkü o zamana kadar kurulan Türk devletlerinden hiçbirinde kadılık müessesesi yoktu. Her türlü ihtilafa beyler bakıyor, sadece ulemayla istişare ediyorlardı. İslam öncesinden kalma bazı alışkanlıklar ise yer yer sürüyordu. İlk defa bir kadı tayiniyle hukuk işleri de İslam’a göre tanzim edilmiş ve İslam şeriatı devlet idaresine hâkim hâle getirilmişti. Osmanlı Devleti yıkılana kadar bu böyle sürüp gidecekti...</p>
				<p class="normalnesil">Bu muvaffakiyet Osman Bey’i “büyük uç beyi” yaptı. Selçuk Sultanı İkinci Gıyâsüddin Mes’ûd, Osman Bey’e o yıl büyük uç beyi tayin edildiğini, bütün vergilerden muaf tutulduğunu bildirir bir fermanla, talbhane [mehter takımı], tuğ, alem, murassa, kılıç, gümüş koşumlu at, silah, 100 bin dirhem para ve çeşitli hediyeler gönderdi.</p>
				<p class="ortayazi">* * *</p>
				<p class="indentmetin">“Ve şayet ihtiyaç çekile diye zat-ı şütüde sıfatına mahsus gönderilen iki bohça cübbe ve diba-yı Rumî ve alaca-i Mısrî ve çatma kadife-i pelengî ve bir kabza altunlu kılıç ve bir bedevî sümend-i dil-pesend i cündiyâne simî ve çomağiyle, 100 bin dirhem nakdiyeden gayri bin neferlik cebe ve cevşen ve hud ve bergeste van ve iki bin kabza keman 50’şer okule memlüv cebeleri birle ve bin 500 kubbe siper ve üç bin kabza kılıç ve hançer ve iki katar deve yükü sinan-i hasm-stanla merbut gönder irsal olunup ümdet-ül-ayan Karaca Balaban çavuş zide kadrühû bermoceb i defter ahz edüp lazım oldukta guzat-i nusrat-ayat dan diriğ etmeyüb sebili cihâdı meftuh kılasun.”</p>
				<p class="sagnormal">Mecmua-i Münşeât-i Feridun Bey</p>
				<p class="ortayazi">* * *</p>
				<p class="normalnesil">Selçuk Sultanı’nın armağanlarını getiren heyetin içinde Osman Bey’in bir müddet önce Konya Sarayı’na elçi gönderdiği, kardeşinin oğlu Aktimur da bulunuyordu. Heyet geldiğinde ikindi vaktiydi. Mehter vurduğunda Osman Bey ayağa kalktı ve sonuna kadar ayakta dinledi. O günden sonra, her ikindi vakti mehter padişah huzurunda nevbet vurdu ve padişahlar cenk havalarını daima ayakta dinlediler. Ancak Fatih tarafından kaldırıldı...</p>
				<p class="h1baslik">Düğün</p>
				<p class="normalnesililk">Turgut Alp, gözcülüğe oturduğu yerden toz bulutunu fark edince:</p>
				<p class="normalnesil">“Hele hayrolsun!” diye söylendi, “Gelenler var, hem de aceleyle... Hayrolsun bakalım...”</p>
				<p class="normalnesil">Yanındaki altı yiğitle beraber tepeciği dolanıp düze indi, yol kavşağını tuttu, beklemeye koyuldu.</p>
				<p class="normalnesil">Etraf düşman doluydu. Osman Bey’in üst üste kazandığı zaferler hasımlarının başlarını döndürmüştü. Olmadık işlere kalkışabilirlerdi. Her ihtimali göze alıp hazırlıklı bulunmalıydılar. Bitinya’yı göze göz, dişe diş korumalıydılar. Vatanlarını kaptırmanın acısını yıllarca yaşamışlardı. Bir daha o acıyı yaşamak istemiyorlardı.</p>
				<p class="normalnesil">Atlılar yolu dolanıp altı Osmanoğlu ile burun buruna gelince en öndeki:</p>
				<p class="normalnesil">“Hayt bre!” çekti.</p>
				<p class="normalnesil">Sonra dizginlere asılmasıyla hayretlenmesi bir oldu:</p>
				<p class="normalnesil">“Vay ki Turgut Alp Gazi ile yiğitleri imiş. Hay koca yiğit!”</p>
				<p class="normalnesil">Turgut Alp de karşısındakini görür görmez tanımıştı:</p>
				<p class="normalnesil">“Köse Mihal Bey, bu geliş nasıl geliştir böyle!”</p>
				<p class="normalnesil">“Hayret ve dehşet gelişidir, kardaşlık. Osman Bey’e haberimiz var.”</p>
				<p class="normalnesil">“Hayrolsun, bize demek yok mu?”</p>
				<p class="normalnesil">Harmankaya hâkimi Köse Mihal’in arkasında 10 muhafız vardı. Onları göz ucuyla işaretleyip gülümsedi:</p>
				<p class="normalnesil">“Sizinkilere güvenim var da Turgut Alp Gazi, benimkilere pek güvenmeye gelmez. Neden dersen, Osmanoğulları bir maksada hizmet ederler. Altın şangırtısı duymaz, yüzünü görmek istemezler. Lakin benim adamlarım başkadır; kim fazla verirse ona koşarlar! Bu yüzden mazur gör. Osman Bey’le birlikte sen de öğrenirsin.”</p>
				<p class="normalnesil">“Bari hayır mıdır, şer midir, o kadarını öğrensek...”</p>
				<p class="normalnesil">“Pek hayır tarafı yoktur iki gözüm!”</p>
				<p class="normalnesil">“Yeni bir tuzak mı ha!”</p>
				<p class="normalnesil">“Eh!...”</p>
				<p class="normalnesil">Omuzlarını silkince Turgut Alp sustu. Bir zaman yan yana at sürdüler. Neden sonra Turgut Alp:</p>
				<p class="normalnesil">“Şu senin Müslüman olma işin...” diye söze başlayınca Köse Mihal Bey ters ters baktı:</p>
				<p class="normalnesil">“Siz beni bir türlü Müslüman kabul etmezsiniz ya, tekfurlar da kendilerinden saymaz pek. Kızımın düğün günü benim hisarda toplanıp fiskoslaştılar. Osman Bey’in fazlaca ululaştığından, topraklarını filan genişlettiğinden yakındılar. Yakında Harmankaya’ya da taarruz edip hisarımı elimden alacakmış.”</p>
				<p class="normalnesil">“Lafı yine dolambaç yollara sürdün ya, neyse; ne cevap verdiğini söyle bari.”</p>
				<p class="normalnesil">Güldü:</p>
				<p class="normalnesil">“Osman Bey kadim dostum olur.” dedi, “Aklımız olsa ona karşı çıkacağımıza kuvvetine kuvvet katardık. Bunu söylememle ithamlar başladı. Müslüman olduğumu iddia ettiler. Gizli Müslüman’mışım. Değilse imişim, kendileriyle anlaşmalıymışım...”</p>
				<p class="normalnesil">“Ne anlaşmasıdır bu?”</p>
				<p class="normalnesil">“Şimdilik bu kadar yiğidim. Merakını heybene koy da sabrı ele al. Osman Bey’i bulana kadar bekle. Zaten Söğüt’e varmaya pek bir şey kalmadı. Sahi, Osman Bey’in gönderdiği hediyeler de adamları fena çarptı! Kızımın düğününe, bütün tekfurların getirdiği hediyenin toplamından fazlası Osman Bey’den geldi... Bunu da az daha iddialarına mesnet yapıyorlardı. Zor savuşturup maksatlarının aslını faslını öğrendim. Niyetleri iyi değil! Dediğin gibi, tuzak kuruldu bile...”</p>
				<p class="normalnesil">Turgut Alp atına bir tepik vurup azıcık hızlanırken:</p>
				<p class="normalnesil">“Nasılsa anlatmayacaksın, ne diye durmadan merakımı mıncıklamaktasın, bre Mihal Bey? Geldik de kurtulduk, hamd olsun!”</p>
				<p class="normalnesil">Meydanda at tımar eden genç karavaşa [köle] seslendi:</p>
				<p class="normalnesil">“Var beyimize haber et, Mihal Bey geldiler.”</p>
				<p class="normalnesil">Osman Bey, kapının önündeydi. Harmankaya Tekfuru Köse Mihal’i samimî bir sevgiyle kucakladı. Ayakta dikilirken dizlerini döven uzun kolları, Mihal Bey’i iki kat sarmış gibiydi. Hâl hatırdan sonra içeri girdiler. Sunulan şerbetleri karşılıklı içtiler.</p>
				<p class="normalnesil">“Habere geldim, Osman Beyim.” diye söze başladı Köse Mihal, “Haberin de zorlusuna geldim! Tekfur milleti yekvücut olup kuyunu eşmekte, bilesin...”</p>
				<p class="normalnesil">Osman Bey hayretlenir gibi:</p>
				<p class="normalnesil">“Kimin tavuğuna kışt demişiz?”</p>
				<p class="normalnesil">“Orasını bilen yok, lakin hepsi korku tutuğu. Karaca-Hisar’ı fethetmen gözlerini fena yıldırdı. Endişeye gömüldüler. Bir gün sıra bize de gelir, diyerek tedbire oturdular.”</p>
				<p class="normalnesil">“Tedbir buldular mı bari?”</p>
				<p class="normalnesil">“Hem de yamanını akılları sıra, en yamanını ve kalleşcesini! Bunları söylemekle dindaşlarıma ve soydaşlarıma ihanet ettiğimi düşünebilirsin. Fakat Osman Beyim, hepsinden bıkkınım! Yiğitlenirler, ama yiğitçe bir iş tuttuklarını bir kere olsun gören yok. Hep desise, hep hile, hep yalan dolan! Tiksindim! Kendi adamlarına dahi köle muamelesi ederler. Sana can borcumuz var. Dahası Kayı Hanlıya kanımız kaynamıştır bir kere. Her şeyiniz dininiz gibi doğru. Yalanınız yok, riyanız yok, hileniz yok; dostluk gösterene dostsunuz, yeri geldikte can düşmanınızı dahi affedebilecek kadar âlicenapsınız. Bilirim, bu hasletler sonradan bulma değil, dininizin yüceliğinden gelme. Adalet anlayışınıza hiç diyecek yok. Karaca-Hisar pazarındaki hadise var ya, bizim canipte dile destan söylenir. Hani şu ihtilaf: Germiyanoğullarından bir Müslüman’la Hristiyan bir tüccar arasında çıkan ihtilafı, Hristiyan’ın lehine neticelendirmişsin. Germiyanlı’dan alıp bizimkine vermişsin...”</p>
				<p class="normalnesil">“Adam Hristiyan’dı, ama haklıydı. Dinimiz, hak sahibinin dinini, inancını sormaz; hakkını teslim eder kim olursa olsun.”</p>
				<p class="normalnesil">“İşte o, dile destan söylenir. Bu yüzden de Karaca-Hisar pazarı Bizanslılarla dolup taşar. Bizimkileri gocunduran hadiselerin içinde bu da var. Pazarı kaptırmanın acısıyla yanıyorlar!”</p>
				<p class="normalnesil">“Şu işe bak Mihal kardaş! O hadise bize hem Germiyan Beyi’ni düşman etti, hem tekfurları... Öğrenmek istediğim şu: Acaba kumpasın içinde dostumuz Belecoma [Bilecik] Tekfuru da var mı?”</p>
				<p class="normalnesil">Köse Mihal acı acı gülümsedi:</p>
				<p class="normalnesil">“Yalnızca içinde olsa neyse, Belecoma Tekfuru oyunun başında bulunuyor! Yakında Yarhisar Tekfuru’nun minicik kızı Holofira (yahut Nilüfer) ile evlenecek. Düğün Belacoma’da olacak. Bir zaman seni kandırıp kendilerine teslim etmem için yalvardılar. Böyle bir şeyin olmayacağına akılları kesince de bana anlatıp anlatacaklarına pişman oldular. Endişelerini izale için onlara uymuş göründüm. Seni düğüne davet edecekler Osman Bey kardaşım. Davet edecekler ve ilk müsait fırsatta üstüne çullanıp, Allah göstermesin, hançerleyecekler! Böylece başsız kalan Osmanoğulları dağılacak...”</p>
				<p class="normalnesil">Osman Bey sükûnetle dinliyor, itidalini muhafazaya çalışıyordu; ama kuyu ayranıyla dolu tası tutan elinin titremesinden belliydi ki sinirlenmişti.</p>
				<p class="normalnesil">“Diğerlerini anlarız,” diye söze başladı, “lakin Belecoma Tekfuru’nun bu hareketi bizi sinirlendirir. Hep iyilik etmişiz. Babamıza dostluk göstermiş, dostluk görmüş. Domaniç yaylağına çıkışta ağırlıklarımızı Belecoma Hisarı’nda bırakır, dönüşte Belecoma Tekfuru’na tulum tulum peynir, yağ, süzme armağan eyleriz. Anlaşılan yine de yaranamayız!”</p>
				<p class="normalnesil">Ellerini iki yana açtı, kararlı bir sesle:</p>
				<p class="normalnesil">“Sağol Mihal Bey!” dedi, “Tuzağa nasıl düşülür, onlara göstereceğiz! Etrafımız düşmanla çevrili olarak yaşamaktan gına geldi. Biz Bizans’ın böğrüne hançer gibi girelim, diyen gazilerimizi zor zapt ederdik. Gayrı yol görünmüşe benzer. Bozgunculuk onlardan geldiğine göre, eh, kim olduğumuzu göstermenin sırasıdır. Basarken nasıl basınılır, öğrensinler!”</p>
				<p class="normalnesil">Gözleri çakırlaşıp bir noktaya dikildi:</p>
				<p class="normalnesil">“Selçuklu can çekişir Mihal Bey! İlhanlılar desen kalıcı değil, gidici. Yakında buralar kaynamaya başlayacak. O vakit geldikte dim dik olmak isteriz. Biz vaktiyle erenlerden fetih müjdesi almışız. Dinimiz hak, maksadımız hak, vasıtamız hak oldukta, dünyadan perva edici değiliz. Var ol, haberinle bizi ihya ettin. Bütün bütün seni içimizde görürsek daha büyük bir sevinç duyacağız.”</p>
				<p class="normalnesil">Veda için kucaklaştıklarında Köse Mihal:</p>
				<p class="normalnesil">“Yakında,” diye fısıldadı, “çok yakında bütün bütün aranıza katılacağım. Şimdilik tekfurların itimadını sarsmayalım...”</p>
				<p class="normalnesil">Köse Mihal çıkar çıkmaz, Osman Bey meşveret heyetini topladı. Meseleyi bütün teferruâtıyla anlatıp tedbir sordu:</p>
				<p class="normalnesil">“Ne buyrulur?”</p>
				<p class="normalnesil">Herkes düşündüğünü açıkladıktan sonra sözü kendisi aldı.</p>
				<p class="normalnesil">“Davete icabet edeceğiz. Belecoma Tekfuru’nun düğününe katılacağız.”</p>
				<p class="normalnesil">Biraz durdu. Yumruklarını sıkıp boşluğa salladı:</p>
				<p class="normalnesil">“Ama kendi usulümüzle katılacağız. Öyle bir katılacağız ki, akılları başlarından uçacak ve bir daha Türkmen’i tuzağa düşürmeye tövbe edecekler! En seçme kuzulardan 50 tane hazırlansın, 10 da toklu ayrılsın. Gelin için esvaplıkla Taraklı’da yapılmış namlı kaşık ve taraklar, Mudurnu’nun meşhur iğleriyle denklensin. Tamamı katırlara yüklenip Belecoma Tekfuru’na düğün hediyesi gönderilsin. Abdurrahman Gazi, hediyelerimizi yanına alacağın birkaç kişiyle sen götüreceksin. Ve Belecoma Beyi’ne diyeceksin ki: ‘Osman Bey düğün davetine iştirakten şeref duyacak. Yalnız mevsim Domaniç yaylağına çıkmak mevsimi olduğundan her zamanki gibi ağırlıklarımızı hisarında bırakmak isteriz. Yola dayanamayacak kadar yaşlı kadınlarımızın bir kısmını da hisarında misafir ederse sevincimiz sonsuza çıkar. Yaşlı kadınlarımızın sayısı 40 civarındadır. Bir ricamız daha var: Belecoma Beyi lütfedip düğünü hisar dışındaki Çakır-Pınar’da yaptırsın. Biz göçerevlü olduğumuzdan hisar içinde pek rahat edemeyiz. Mazeret sorarsa bunu ileri sür. Bir de Osman Beyimin düşmanları çokçadır. Vakıa sizin dostluğunuza sonsuz güveni vardır, ama ne olur ne olmaz diyerek bir miktar muhafızla gelecektir de, hoş karşılasın.”</p>
				<p class="normalnesil">Gazi Abdurrahman hemen kalktı. Dizini yere koyup elini göğsüne çaktı:</p>
				<p class="normalnesil">“Hemen hazırlanayım Osman Beyim, destur ver.”</p>
				<p class="normalnesil">“Destur senin. Göreyim, isteklerimizi Belecoma Tekfuru’na kabul ettirmeye bak.”</p>
				<p class="normalnesil">Sonra planını açıklamaya koyuldu:</p>
				<p class="normalnesil">“İhtiyar kadınlardır diyerek kadın kıyafetine sokacağımız 40 kadar yiğidi Belecoma’ya sokacağız! Onlar vakti geldikte kaleyi içten fethedecekler...”</p>
				<p class="normalnesil">“Ya Belecoma Tekfuru’nun askerleri ne olacak?”</p>
				<p class="normalnesil">“Kumandanlar Çakır-Pınar’daki düğünde sefada bulunacaklar, yahut bizi katletme peşinde. Askerlerin çoğu da düğün şerefine içip sarhoşluğa yatacaklar. Allah’ın yardımıyla fetih kolay olacak. Biz de Çakır-Pınar’da bulunacağız. Bir miktar yiğitle sofraya oturacağız. Yiğitlerimizin bir kısmı da yol boyunca pusuya yatacaklar. İşaret verdikte, harekete geçip ortalığı bir birine katacağız! Peşimize düşecekler, peşimize düşmeleriyle yoldaki tuzağa tutulacaklar...”</p>
				<p class="normalnesil">Turgut Alp keyifle söylendi:</p>
				<p class="normalnesil">“Kazdıklar kuyuya yallah!”</p>
				<p class="normalnesil">Osman Bey, Turgut Alp’e gülümsedi:</p>
				<p class="normalnesil">“Evet Turgut, yallah! Sormak istediğiniz bir şey var mı?”</p>
				<p class="normalnesil">Yoktu. Herkes meseleyi anlamıştı. Sıra harekete geçmeye gelmişti.</p>
				<p class="normalnesil">Hazırlıklar hemen başladı.</p>
				<p class="normalnesil">Ve plan tıkır tıkır işledi. Belecoma kadın kılığına sokulmuş 40 yiğit tarafından gece yarısı baskınıyla fethedilirken, Çakır-Pınar’da kargaşa çıktı. Osman Bey, arkasına geçen eli hançerli katilin gölgesini fark eder etmez ayağa fırlayıp bir tekmede sofrayı devirmesiyle atına atlaması ve “Hayda!” çekmesi bir oldu. Kargaşada Yarhisar Tekfuru’nun kızı, Belecoma Tekfuru’nun nişanlısı Holofira [Nilüfer] Gelin de esir alınarak kaçırıldı (1298). Söğüt’e getirilip Osman Bey’in oğlu Orhan Bey’e nikahı kıyıldı. Şehzade Süleyman Paşa ile Sultan Murad Hüdavendigar’ın anası bu hatundur. Bursa Ovası’ndaki Odryses Çayı üzerine bir köprü yaptırdığı için, çay o günden bugüne “Nilüfer Çayı” olarak anılır. (1333’te İznik’e de uğrayan meşhur seyyah İbn-i Batuta, İznik’te Nilüfer Hatun’la görüşmüştür.)</p>
				<p class="normalnesil">Bilecik ve Yarhisar Kaleleri düşmüş, yol İnegöl fethine doğru açılıp uzamıştı. Düşmanlar şoku atlatamadan yeni bir şok yemeliydiler. Osman Bey sıcağı sıcağına bu işi de halletmeyi düşünüyordu. Turgut Alp’e bir miktar asker verip İnegöl üstüne gönderdi. Kendisi de işleri yoluna koyar koymaz hareket etti. İnegöl önlerinde Turgut Alp’le birleşen Osman Bey, şiddetle kaleye hücum edip kaleye girdi. Kalenin idaresini Turgut Alp’e bıraktı. Fethedilen yeni kalenin adı bu yüzden “Turgut-ili” olarak değişti. Daha sonra da “Turgutlu” oldu...</p>
				<p class="ortayazi">* * *</p>
				</body>
</html>