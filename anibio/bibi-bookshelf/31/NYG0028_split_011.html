<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>NYG0028.html</title>

<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_12">Osmanlı’nın Şeceresi Kayı Han Aşireti ve Osmanlı Hanedanı</h1>
				<p class="normalnesililk">Belki farkında olmadan koca bir imparatorluğun hamurunu ideal teknesinde imanıyla yoğuran Kayı Han Aşireti, Sultan Alpaslan’ın şanlı Malazgirt Zaferi’yle fethe açılan Anadolu’ya (o zamanki ismiyle Diyar-ı Rum) fevç fevç akıp gelen bir Türkmen boyudur. Oğuzların sağ kolu olan Günhan koluna mensuptur. Kayı’nın manası, Yazıcızade’nin <span class="ideitalik">Selçukname</span>’sinde öğrendiğimize göre, “kuvvet ve kudret sahibi” demektir. Ongunu [işaret] şahin kuşu, damgası IYI şeklindeki ok ile bir yaylı oktur. Bunlar şekillerini az çok değiştirerek Osmanlı sikkelerinde de yer almışlardır.</p>
				<p class="normalnesil">Bazı tarihçiler, bu arada İbn-i Kemal, Kayı Han Aşireti’nin menşeini, Hz. Nuh’un (a.s.m.) oğlu Yafes’e dayandırırlar. İbn-i Kemal’in Karamanî Mehmed Paşa’dan naklen <span class="ideitalik">Tevarih-i Âli Osman</span>’ında çıkardığı şecere şöyledir:</p>
				<p class="normalnesil">Yafes bin Nuh</p>
				<p class="normalnesil">Oğuz Han (21. ata)</p>
				<p class="normalnesil">Kayık Alp (yahut Kayı Alp)</p>
				<p class="normalnesil">Sarkuk Alp</p>
				<p class="normalnesil">Gündüz Alp</p>
				<p class="normalnesil">Ertuğrul...</p>
				<p class="normalnesil">Kayı Han Aşireti hakkında elde pek fazla vesika ve bilgi yoktur. Bu münasebetle şunu da kaydedelim ki, 1402’ye kadar toplanan Osmanlı Devleti arşivi, Bursa’nın Timur tarafından işgalinde şehrin tamamıyla birlikte yakılıp mahvedilmiştir. Mevcut vesikalar ise hâlâ izbe bodrumlarda kağıt kurtlarının insafına terk edilmiş bulunmaktadır...</p>
				<p class="normalnesil">Yalnız İstanbul arşivlerinde bulunan, tahminen 150 milyon civarındaki vesikanın ise, çok acıdır, ama ancak yüzde biri kadarı tasnif edilebilip gözden geçirilebilmiştir. Ayrıca 1931 yılında değeri parayla ölçülemeyecek kıymette vesikalar vagonlarla Bulgaristan’a nakledilip hurda kağıt fiyatına satılmıştır. Bütün bunlar, Osmanlı Devleti’nin bilhassa kuruluş safahatını alaca bir karanlığa, bulanıklığa itmektedir. Tabiatıyla, vesikadan çok tahminler konuşmaktadır ve rivayetler birbirini tutmamaktadır.</p>
				<p class="normalnesil">En kuvvetli rivayetlere göre, Oğuzların sağ kolu Günhan koluna mensup olan Kayı Han Aşireti, Anadolu’nun fethiyle birlikte Ceyhun’u geçip İran’da Merv ve Mahan’a (Horasan civarında) yerleştiler.</p>
				<p class="normalnesil">Bir Moğol kervanının Otrar Valisi İnalcık Hayr Han taraftarlarınca basılıp kervancıların öldürülerek mallarının yağmalanması hadisesini bahane eden Moğol Hakanı Cengiz Han, önce Otrar üzerine yürüyüp, zamanla bütün Harzem’i (yahut Harizm) yakıp yıkmaya başlayınca, Kayılar, Harzem askerleriyle birlikte Moğollarla savaştılar. Harzem Şahı Alâüddin Muhammed (?-1220) bir türlü Cengiz Han’a karşı çıkmayı göze alamadı. Sonunda kaça kaça o zamanki adı Abiskün Denizi olan Hazar Denizi’ndeki ıssız bir adaya saklandı ve orada öldü. Yerine geçen oğlu Celâlüddin Harzem Şah, bir enkazdan ibaret ordusunu derleyip toparladı. Kayı Han ve diğer Türkmen boylarının da yardımları sayesinde Moğollara yer yer kan kusturdu. Birçok savaşı kazandı. Sonunda, bir bahaneyle kendisine ihanet eden Kıpçak hanlarının, askerlerini alıp çekilmesiyle güçsüz düştü. Yeni bir ordu toplamak için Hindistan’a geçmek zorunda kaldı.</p>
				<p class="normalnesil">Bir müddet sonra topladığı orduyla birlikte geri döndü. Tekrar Moğollarla amansızcasına savaşmaya başladı. Bütün Müslümanlardan, tabiî bu arada Selçuklu Sultanı Alâüddin Keykûbâd’dan yardım istedi. Lakin kader, aynı dinden, aynı soydan gelme iki büyük İslam devleti yekvücut hâlde Moğol putperestlerine karşı çıkacakları yerde, küçük anlaşmazlıkları devleştirip birbiriyle savaşa tutuldular. Moğollara karşı zaferler kazanmış büyük askerî deha Celâlüddin Mengübirti, Selçuk Sultanı Alâüddin Keykûbâd’a yenildi. Bunda kendi dininden ve soyundan olanlara karşı kılıç çekmenin gönülsüzlüğü vardı belki. Belki de yıllar süren savaşlardan bîzardı. Yassıçemen mevkiinde cereyan eden kanlı savaş neticesinde Harzem ordusu yenik düştü. Celâlüddin Harzem Şah canını zor kurtarabildi. Bir avuç fedaîsinin de yardımıyla savaş sahasını terk edip dağlara çekildi. Yine kader, Celâlüddin Harzem Şah, hayatını kurtarmak için çekildiği o dağlarda hayatından oldu. Kalleşçe arkadan hançerlenerek (yahut oklanarak) şehit edildi (1231).</p>
				<p class="normalnesil">Artık Kayı Han için yapacak bir şey kalmamıştı. Kahraman başbuğlarını kaybetmişlerdi. Geriye dönmek demek, Moğol hâkimiyetini kabul ile köleleşmek demekti. Buna razı olmadılar. Doğu Anadolu’da Van Gölü kıyısındaki Ahlat’a yerleştiler.</p>
				<p class="normalnesil">Celâlüddin Harzem Şah’la beraberlikleri sırasında Kayı yiğitleri çok şey öğrenmiş, savaş tecrübelerini artırmışlardı. Artık derme çatma bir göçer aşiret değil, belki küçük, ama son derece disiplinli, son derece akıcı ve yerine göre de yakıcı bir kuvvet idiler. Ahlat’a bu hâlleriyle yerleştiler ve Ahlat’ı kendilerine muvakkat yurt yaptılar.</p>
				<p class="normalnesil">Meşhur Süleyman Şah vak’asına gelelim:</p>
				<p class="normalnesil">Bazı tarihçiler, Ertuğrul Gazi’nin babası olarak Süleyman Şah’ı kaydetmektedirler (An başta Âşık Paşazade, Neşrî, Oruc Bey, Konyalı Mehmed bin Hacı Halil, İdris Bitlisî, Bayatî, Lütfi Paşa, Muhyiddin Cemalî, İbn-i Kemal, Cenabî, Hoca Sadettin ve Geisi). Ve Süleyman Şah’ın göç sırasında Caber mevkiinde Fırat’ı geçerken boğulduğunu anlatmaktadırlar. Delil olarak da Caber mevkiinde hâlâ “Türk Mezarı” olarak anılan ve bayrağımız dalgalanan meşhur türbeyi göstermektedirler. Buna mukabil Tevkiî Mehmet Paşa, Enverî, Ruhî, Yazıcızade Âli, Bizanslı müverrih Halkondil ve daha başkaları, Ertuğrul Gazi’nin babasının Gündüz Alp olduğunu belirtirler. Son vesikalar da bu cihette olup, “Türk Mezarı” adıyla maruf menzilde, Ertuğrul Gazi’nin babası Süleyman Şah’ın değil, Anadolu fatihi Kutalmış Oğlu Süleyman Şah’ın yattığı (büyük ihtimalle) anlaşılmıştır. Gündüz Alp, Kızılcasaray mevkiinde medfundur.</p>
				<p class="normalnesil">Gündüz Alp’in vefatından sonra Kayı Han Aşireti belki de tarihinin en büyük ihtilafına düştü. Gündüz Alp’in büyük oğulları Sungur Tekin ile Gündoğdu, geriye atalarının topraklarına dönmeye karar verdiler. Ertuğrul ile Dündar ise Batı Anadolu’ya doğru yola devam kararı aldılar. Horasan’dan gelen din uluları, gazi dervişler, alp erenler, Ahiler de Anadolu içlerine yürünmesinden taraftılar. Ertuğrul’u tutuyorlardı. Büyük bir meşveret kuruldu. Meşverette iki fikir çarpıştı. Eski topraklara dönmek isteyenlerle, Batı Anadolu’ya yürüyüp yıkılan bir İslam devleti (Harzem) yerine yeni bir İslam devletinin (Osmanlı) çekirdeğini atmak isteyenler, yahut en azından Selçuklu Devleti’nin hudutlarını korumakta vazife almak isteyenler kıyasıya dilleşti. Sonunda ittifak olmadı. Aşiret en büyük darbeyi yedi ve birkaç parçaya bölündü. Ertuğrul’un yanında kala kala 400 çadır halkı kaldı.</p>
				<p class="normalnesil">Anadolu topraklarında ilerleyen Kayılar, Selçuklu Sultanı Alâüddin Keykûbâd’dan yerleşmek için bir miktar toprak talep ettiler. Selçukluların o zamanki en isabetli siyaseti, Müslüman Oğuzları Anadolu’da iskan edip, Anadolu’yu tamamıyla Müslümanlaştırmak şeklindeydi. Kayıtlara göre Selçuk Sultanı Alâüddin Keykûbâd’a (1220-1237) Ertuğrul’un büyük oğlu Sarı Yatı Savcı Bey gönderildi. Kayı Aşireti’nin namını duymuş bulunması gereken Keykûbâd, Ankara civarında bulunan Karacadağ’ı Kayı Hanlılara yurt verdi.</p>
				<p class="normalnesil">Kayı Han Aşireti’nin Anadolu’nun doğusunda kalmayıp hususen batısına gitmeleri herhâlde bir tesadüfe bağlanamaz. Kayı Hanlı ta o günden başlayıp İstanbul’un fethine kadar bir fetih rüyasının peşinde koşuyordu. Ahî dervişleri, alp erenler, Hazret-i Peygamber’in “İstanbul bir gün elbet fetholunacaktır.” mealindeki hadisini Kayı Boyu’na ulaştırmışlar, sağlam imanlı Kayı beyleri bunu idrak ettikleri günden beri bu müjdeye yürümüşlerdir. Başlangıçta organize bir devlet kurmaktan ziyade, ne pahasına olursa olsun bu fethi gerçekleştirip Peygamber (a.s.m.) methine mazhar olmak ideali vardı. Bunun ancak ve ancak organize bir kuvvet, yani devlet çapında bir teşkilat ve ordu sayesinde gerçekleşebileceğini anladıktan sonra, aynı ideali hakikate tahvil etmenin yüzü suyu hürmetine göçerlikten cayıp yerleşmişler ve devlet olmaya çalışmışlardır. Batı Anadolu’ya yürümelerinden itibaren her adımlarında İstanbul’a biraz daha yaklaşmak isteğini başka türlü izaha imkan yoktur...</p>
				<p class="normalnesil">Göç sırasında Kayı Han Aşireti’ne devlet kapısını açan ilgi çekici bir hadise cereyan etmiştir: Bir ovada çarpışan iki orduya rastladılar. (Sivas dolaylarındaki Hafik Kalesi yakınlarında) Taraflardan biri Selçuklu, diğeri Moğol’dur. Moğollar galip gelmek üzeredirler.</p>
				<p class="normalnesil">Söğüt’e açılan yolda bu tevafukun bir talih olduğunu, Allah’ın bir ihsanı nazarıyla bakılması icap ettiğini söyleyelim. Zira Kayı Aşireti’nin müdahalesiyle Selçuklular yenilmekten kurtulmuş, Ertuğrul Gazi, büyük Alâüddin Keykûbâd’la görüşme imkanını elde etmişti. Kendisine Söğüt ve Domaniç verilmiş, böylece Osmanlı Devleti’nin çekirdeği atılmıştır.</p>
				<p class="normalnesil">İşte Osman Bey’in mensubu bulunduğu aşiret böyle bir aşirettir. Dört yüz kişi oluşuna bakmadan “Ya devlet başa, ya kuzgun leşe!” diyebilmiş, yol yorgunluğuna aldırmadan, Neşrî’nin de söylediği üzere “şahin kargaya girer gibi” Moğol içine girmiş ve savaşın akıbetine tesir etmiştir.</p>
				<p class="normalnesil">Öte yandan bu aşiret, savaşlar ve çeşitli entrikalar yüzünden bölüne parçalana, Horasan’dan Ahlat’a, oradan Söğüt’e gelmiştir. Her bölünme belki onda bir ıstırap kaynağı olmuştur. Ama bölünmeden, yıpranmadan çelikleşmenin de imkansız olduğu hatırlanırsa, Söğüt’e gelişin, Bizans’ın içine çifte su verilmiş Türkmen kılıcı gibi bir girişten farksızlığı ortaya çıkar. Yalnızca Aral Havzası’ndan Söğüt’e gelene kadar yedi bin kilometre yol yürüyen bir ecdadın torunları için bir gün Viyana kapılarına dayanmak, türlü güçlüklere sıkıntılara göğüs germek fazla göz yıldırmayacaktır. Aşiret bölünme acılından bölünmenin çarelerini çıkarmış, göç sırasında çektiği sıkıntılarla bilenmiş, devletini kaybetmiş olmanın acısı devlet kurma aşkına inkılap etmiştir. Osman Bey’in devlet ninnileriyle büyütüldüğüne şüphe yoktur. Gerçi Osman Bey 1258’de Söğüt’te dünyaya gelmiştir, ama göç derdini çekmişlerin elinde büyümüş, devletsizliğin derdine yananların sohbetlerinde bulunmuş, Horasan’dan Söğüt’e, ardında mezar taşlarından bir iz bırakarak yürüyen aşiretin ancak bir devlet olması hâlinde rahat yüzü göreceğine inandırılmıştı. Ve hiç şüphe yok ki, aklı ermeye başladığı günden beri “Kostantiniye bir gün mutlaka fetholunacaktır.” hadis-i şerifi mukaddes bir muska gibi beynine ve kalbine takılmıştır. Ve müjdenin tahakkuku için kendine düşeni yapmaya canla başla çalışmıştır.</p>
				<p class="ortayazi">* * *</p>
				</body>
</html>