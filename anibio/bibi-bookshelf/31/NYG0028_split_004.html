<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>NYG0028.html</title>

<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_5">Osman Gazi-Şeyh Edebâli Beraberliği</h1>
				<p class="normalnesililk">1258 yılının 9 Mayıs’ı...Gecenin alacalı hüznü çekilip günün ilk ışıkları pembe pembe Söğüt’e gülümserken, Söğüt’ün daracık sokaklarını sevinç çığlıkları doldurdu:</p>
				<p class="normalnesil">“Müjdeler olsun! Müjdeler olsun!”</p>
				<p class="normalnesil">Kayı Han Aşireti’nin beyi Ertuğrul Gazi’nin Sarıyatı Savcı ve Gündoğdu’dan başka bir oğlu daha olmuştu. Bu güzel haberi herkes bekliyordu. İmam sabah namazının duasını daha da uzattı. Bereketli topraklarda, neslin de bereketine dua edildi. Sonra topluca bey evinin avlusuna gidip kümelendiler. Dünyaya henüz gözlerini açan bey oğlunu selamladılar.</p>
				<p class="normalnesil">Daha sonra çocuğu kundaklayıp, aşirette bulunan Âhi şeyhlerinden birinin kucağına verdiler. Adının Osman olması kararlaştırılmıştı. Unvanı ise “Fahreddin” olacaktı. Şeyh efendi, bebeğin sağ kulağına ezan, sol kulağına kamet okudu. Asının Osman olduğunu fısıldadı. Bir hayli de dua etti.</p>
				<p class="normalnesil">Sıra yeni dünyaya gelen bey oğlunun şerefine toy kurulup şenlik düzmeye gelmişti. Herkes bunu bekliyordu.</p>
				<p class="normalnesil">Bey evi arı kovanından farksızdı. Aşiretin kadınları hem bebeği görmeye hem de yemek yapmaya geliyorlardı. Gözlemeler açılmış, semiz toklular kesilmiş, yahniler ocağa vurulmuştu. Bir yandan da çorbalar pişiyor, helvalar kaynıyordu.</p>
				<p class="normalnesil">Araya yıllar girdi. Osmancık büyüdü, gelişti, serpildi. Kayı aşireti yazları Domaniç yaylağına çıkıyor, kışlarını Söğüt’te geçiriyordu. Civara kendilerini kabul ettirmişlerdi. Dostluk gösterenin hatırını hoş tutuyorlar, düşmanlıkla üzerlerine geleni yıldırıp kaçırtıyorlardı. Ertuğrul Bey, Selçuk Sultanı’ndan ne zaman bir davet alsa yiğitlerini peşine takıp koşuyor, ne vazife verilse sual sormadan yapıyordu. Kayılar gün geçtikçe güçleniyorlar, Moğol zulmünden yılan Türkmen obalarına barınak oluyorlar, bu katılmalarla büyüyorlardı.</p>
				<p class="normalnesil">Osmancık da büyüyordu. Düzenli bir eğitim görememiş, diz çöküp ders talim edememişti ya, büyüklerin sohbetini de kaçırdığı görülmemişti. Kendi yaşıtlarıyla oynamaktan ziyade, şeyhlerin, dervişlerin sohbetini dinlerdi. Hele hele Eskişehir yakınlarındaki İtburnu mevkiinde dergahı bulunan Âhi şeyhlerinden Edebâli’ye çok sık giderdi. Feyzinden feyiz alır, ilminden faydalanırdı.</p>
				<p class="normalnesil">Babasının silah arkadaşlarından kılıç kullanmayı, kargı savurmayı, ata binmeyi eksiksiz öğrenmişti. Zekiydi, öğretileni unutmamakla kalmaz, yeni şeyler ekleyip daha da mükemmelleştirirdi.</p>
				<p class="normalnesil">Evlilik çağına geldiğinde babasının arzusuyla, Kayı Han ileri gelenlerinden Ömer Bey’in kızı Mal Hatun’u aldı. Bu izdivaçtan Orhan Gazi dünyaya geldi (1285-1286).</p>
				<p class="h1baslik">Bâlâ Hatun</p>
				<p class="normalnesililk">Devrin en kuvvetli dinî, içtimaî ve hatta askerî müessesesi Âhiliğin şeyhlerinden Edebâli Hazretleri, Karaman’ın (o zamanki adı) Adana şehrinde dünyaya gelmiş, Suriye’de fıkıh tahsil ettikten sonra Sultanönü Sancağı’nın merkezi olan Eskişehir’e yakın İtburnu Köyüne gelip orada bir dergah kurmuştu. Dervişleri ve ölesiye sevdiği kızı Bâlâ (yahut Malhun) Hatun’la birlikte yaşayıp gidiyordu.</p>
				<p class="normalnesil">Osman Bey dergaha geldiği günlerden birinde şeyhin kızını görüp pek beğendi. Kızın gönlü de Osman Bey’e akmıştı. Osman Bey araya mutavassıtlar koyup Âhi şeyhi Edebalî’den kızını istedi. Fakat Edebâli’den beklenmedik bir cevap geldi:</p>
				<p class="normalnesil">“Ben kızımı beylere layık bulmam, kendim gibi bir dervişe münasip bulurum!”</p>
				<p class="normalnesil">Bu, ret cevabıydı. Osman Bey kalbinden vurulmuştu. Güçlüydü. İstese, bir gece birkaç silah arkadaşıyla dergahı basar, zaten kendisinde gönlü olan Bâlâ Hatun’u atının terkisine attığı gibi Söğüt’e getirirdi. Bunu yakın arkadaşlarından Turgut Alp söylediği zaman:</p>
				<p class="normalnesil">“Hayır,” dedi, “bize bir gönlü şenlendirmek için gönüller kırmak yaraşmaz. Biz dua peşindeyiz, bedduaya el tutmayız. Derdimizi içimize gömüp yine Şeyh Efendi’nin elini öpmeye, ondan feyiz almaya gideriz.”</p>
				<p class="normalnesil">Tam üç sene aşkını kalbinde sakladı. Nihayet çocukluk arkadaşı Eskişehir Beyi Alişir’i ziyaret ettiği bir gece dayanamayıp ona açtı. Şeyh Edebâli’nin dergahı, Alişir Bey’in hüküm sürdüğü toprakların içindeydi. Belki Kayı Han Beyi’nin oğlu Osman’ın hatırını kıran Edebâli, Eskişehir Beyi Alişir’in hatırını kırmazdı...</p>
				<p class="normalnesil">“N’olur Şeyh Hazretleri’ne vaziyeti anlat; ola ki rıza gösterir. Bunu benim için yapabilsen ömrümce minnettar kalırım!”</p>
				<p class="normalnesil">Alişar Bey öteden beri Osman Bey’in başarılarını kıskanır, yüksek ahlakını, seciyesini, askerlikteki ustalığını çekemez, fakat bunu hiç belli etmeyerek, Osman Bey’e zoraki bir dostluk gösterirdi.</p>
				<p class="normalnesil">Bu teklif canına minnetti. Bu yolla Osman Bey’e büyük bir darbe indirebilir, onu can evinden vurabilirdi...</p>
				<p class="normalnesil">“Hay hay,” dedi, “Şeyh Efendi hele bir razı olmasın!”</p>
				<p class="normalnesil">“Sakın zor kullanayım deme. Maksadımız Şeyh Efendi’nin hatırını kırmak değil, rızasını almaktır.”</p>
				<p class="normalnesil">“Hiç merak etme. Yarından tezi yok, İtburnu’na gidiyorum.”</p>
				<p class="normalnesil">Ve gitti. Şerbet sunarken Bâlâ Hatun’u gördü. Şeyhin hatırı sayılır miktarda serveti olduğunu zannediyordu. Herhâlde servetinin bir kısmını kızına cihaz olarak verirdi. Oysa Edebâli Hazretleri’nin dünyada tek dikili ağacı mevcut değildi. Servet gibi görünen, onun sayılan şeylerin tamamı dergaha aitti. Sürülerin sütünü dervişler sağıyor, bir kısmı fakirlere dağıtılıp kalanı dergahta kullanılıyordu. Topraktan ve sürülerden ne çıkarsa bütünü hizmet yoluna sarf olunuyordu. Servet bahsinde Şeyh Edebâli’nin de herhangi bir dervişten farkı yoktu. Kendisine sadece yiyebileceği kadarını, giyebileceği kadarını ayırıyordu.</p>
				<p class="normalnesil">Fakat maddeperest Alişar Bey’in böyle ulvî hisleri anlayabilecek hâli yoktu. Hem Osman Bey’den intikam almak hem de tamamını Edebâli’nin sandığı servetin bir kısmına konmak maksadıyla, kızı kendisi için istedi. Çok şaşıran Edebâli ret cevabı verince, bir gece adamlarıyla dergahı basıp Bâlâ Hatun’u kaçırmaya kalktı. Fakat başaramadı...</p>
				<p class="normalnesil">Şimdi içini büyük bir korku sarmıştı. Herhâlde Osman Bey haberi duyacak, gözünü budaktan sakınmaz arkadaşlarını yanına aldığı gibi konağını basacak, yahut bir tenha yerde kıstırıp yaptıklarının hesabını soracaktı. İyisi mi, Osman bastırmadan Osman’ı bastırmalıydı! Ancak o zaman rahat uyuyabilir, dilediği şekilde avlanabilirdi. Fakat bu planını nasıl gerçekleştirecekti? Müsait bir fırsat kollamaya karar verdi.</p>
				<p class="normalnesil">Eskişehir Beyi Alişir müsait fırsat beklerken, Şeyh Edebâli Eskişehir Beyi’nin toprakları içinde canını ve namusunu emniyette görmediğinden Ertuğrul Bey’in arazisine göçtü. Bu göçüşün sebebini Osman Bey de duydu. Fakat bir türlü inanamıyor, çocukluk arkadaşı Alişir Bey’in böyle bir kahpelik yapmasını mert yaradılışına sığdıramıyordu.</p>
				<p class="h1baslik">Baskın</p>
				<p class="normalnesililk">İnönü Tekfuru bu sırada Osman Bey’i hisarına davet etti. Şerefine bir ziyafet veriyordu. İnönü tekfuruyla Osman Bey iyi dosttular. Yanına ağabeyi Gündüz Alp’le birkaç can dostunu alıp İnönü Hisarı’na gitti. Bundan anında haberdar olan Alişir, Keşişdağı [Uludağ] eteğinde bulunan Harmankaya (eski adı Prminios olan Harmankaya, bugün Bilecik vilayetinin Söğüt kazasına bağlı bir köydür ve Mihal Gazi adıyla anılmaktadır) Hisarı hâkimi Köse Mihal’den (Mihail Kosses) yardım talep etti. Köse Mihal yardım etmeye râzı oldu. Bir miktar adamıyla Alişir Bey’e katıldı. Hep birlikte İnönü Hisarı’nın önüne geldiler. Adam gönderip İnönü Tekfuru’ndan Osman’ı teslim etmesini istediler. Fakat umduklarını bulamadılar. İnönü Tekfuru şu cevabı verdi:</p>
				<p class="normalnesil">“Bizim aramızda misafir teslim etmek yazmaz. Aranızda bir mesele varsa Osman Bey buradan rahatça çıkıp gittikten sonra görürsünüz. Ben misafirimi kimseye vermem!”</p>
				<p class="normalnesil">Misafirler yemekteydi. Fısıldaşmalardan şüphelenen Osman Bey, dostu İnönü Tekfuru’na neler olduğunu sordu.</p>
				<p class="normalnesil">“Osman Bey, Alişir ile Harmankaya Tekfuru Köse Mihal birleşip geldiler. Seni vermezsem hisarımı yıkacaklarını söylüyorlar! Bir cenge hazırlıklı değilim, adamlarımın çoğu hisar dışında; ama seni kimseye vermeyeceğimi söyledim. Cesedimi çiğnemeden kılına dokunamazlar. Telaşa hacet yok.”</p>
				<p class="normalnesil">Oysa telaşlanan, kendisiydi. Osman Bey ve arkadaşları çok sakindiler. Sükûnetle yemeklerini yiyorlardı. Hiç konuşmamışlar, sadece bakışıp gözleriyle anlaşmışlardı. Ölüm mukadderse ölecekler, ama asla teslim zilletine katlanmayacaklardı.</p>
				<p class="normalnesil">Yemek bitince ayağa kalktılar.</p>
				<p class="normalnesil">Ve hisar kapılarının açılmasını istediler.</p>
				<p class="normalnesil">Hep hep iki elin parmakları kadardılar. Düşman ise kat kat kalabalıktı. Üstelik de hazırlıklıydı. Atlarını bile zırhla kaplamışlardı. Osman Bey ve arkadaşlarının yalın kılıçtan başka silahları yoktu.</p>
				<p class="normalnesil">Göz kırpmadan ölüme yürüdüler.</p>
				<p class="normalnesil">Osman Bey şimşek gibi çaktı:</p>
				<p class="normalnesil">“Bismillâh! Kayı yiğitleri, baskıncıyı basıp şaşırtmaktan gayrı yol yok, Hak aşkına ileri!”</p>
				<p class="normalnesil">Bütün yerli ve yabancı müverrihler, bu şahlanışı anlata anlata bitiremezler.</p>
				<p class="normalnesil">Gerçekten de manzara, kalemin tasvirden âciz kaldığı bir manzaradır. Zamanın en güçlü iki beyi birleşip atları pusatlarıyla gelmişler, fakat Osman Bey’le birkaç arkadaşının hurucu karşısında şaşırıp kalmışlardı.</p>
				<p class="normalnesil">O şaşkınlık deminde devran ters döndü. Osman Bey’in cenk dehası rakiplerini bastırdı. Cesareti, şecaati, ustalığı dosta da düşmana da parmak ısırttı. Harmankaya Tekfuru Köse Mihal esir olmaktan kurtulamadı. Eskişehir hâkimi Alişir Bey ise canını zor kurtarabildi.</p>
				<p class="normalnesil">Bu savaşta Osman Bey’in en büyük kazancı, Köse Mihal oldu. Osman Bey’i yakından tanıyınca hayran kalan Köse Mihal, ona hep dost kalacak, düşman tekfurların planlarını daima Osman Bey’e bildirecek, Osman Bey’den “Kardeşim!” hitabını görecek ve nihayet Müslüman olup, nesli “Mihaloğlu” adı altında birkaç yüzyıl Osmanlı Devleti’ne şanla şerefle hizmet edecek, tarihimizde “Mihaloğulları” saygıyla anılacaktı.</p>
				<p class="normalnesil">Bu hadiseyi Şeyh Edebâli de duymuştu. Fakat hâlâ içinde tereddütler kımıldıyordu. Osman Bey’i beğenmediğinden değil, fakat kızını gerçekten de kendisi gibi bir din adamına vermek arzusunda olduğundan, bir zaman daha susacaktı.</p>
				<p class="normalnesil">Nihayet bir gece...</p>
				<p class="normalnesil">Osman Bey o geceyi yine Şeyh Edebâli ile sohbet ederek yarılamış, canlara karışıp “hû” çekmişti. Gece yarısı odasına ayrılıp uyudu. Bir rüya gördü. Rüyasında Şeyh Edebâli’nin yanında yatıyordu. Edebâli’nin göğsünden bir hilâl çıktı. Gittikçe büyüyerek dolunay hâlini aldıktan sonra kendi göğsüne girdi. Göğsünde bir ağaç bitti. Büyüdükçe büyüdü. Dallarının gölgesi, bütün karaları ve denizleri kuşattı. Kafkas, Atlas, Toros ve Hemos Dağları, göz alabildiğine yükseliyordu. Kökünden gemilerle dolu olan Dicle, Fırat, Nil ve Tuna kaynıyordu. Sahralar yemyeşil ekinlerle doluydu. Uzaktan kubbeler, ehramlar, dikili taşlar, sütunlar, lâtif kulelerle süslü koca şehirler görünüyordu. Büyük binaların hepsinin tepesinde birer hilal parladığı gibi, minarelerden ezan sesleri yükseliyordu. O sırada kuvvetli bir rüzgar çıkıp ağacın dallarındaki yaprakları dünyanın şehirleri üzerine, bilhassa iki deniz ile iki karanın birleştiği yerde, iki yakut ve iki zümrüt arasına yerleştirilmiş bir cevhere benzeyen ve bütün dünyayı kuşatan bir halkanın en kıymetli taşı yerinde olan Kostantiniye’ye (İstanbul) doğru dağıttı. Osman, halkayı parmağına geçirmek üzere iken uyandı. (Belli başlı bütün müverrihlerle birlikte Hammer de rüyayı tafsilatlı bir şekilde anlatır.)</p>
				<p class="normalnesil">Rüya Şeyh Edebâli’ye anlatılınca,</p>
				<p class="normalnesil">“Devlet müjdesidir.” dedi, “Osmancık’ın kuracağı devlet kısa zamanda cihanın yarısına hâkim olacak. Kostantiniye’yi feth ile Peygamber Efendimiz Muhammed Mustafa’nın (a.s.m.) müjdesini tahakkuk ettirecek. Bu şereften kızımı ve soyumu mahrum edemem...”</p>
				<p class="normalnesil">Düğün toplantısı, sultanların düğünlerindeki şatafatla değil, Peygamber kanununa ve gösterdiği örneğe göre yapıldı (Hammer, c. 1, s. 65). Nikâhı, Edebâli Hazretleri’nin dervişlerinden Turud kıydı. Bu birleşmeden ileride Alâüddin Bey dünyaya gelecek, ayrıca Osman Bey’i bir Ahî şeyhine damat yapıp, Ahî teşkilatını Osmanlı Devleti’nin temel taşı hâline getirecektir.</p>
				<p class="ortayazi">* * *</p>
				</body>
</html>