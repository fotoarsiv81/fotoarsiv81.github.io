<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>NYG0028.html</title>

<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_11">Osmanlı Hâlâ Arşivlerde</h1>
				<p class="normalnesililk">Osman Bey’i anlayabilmek, onu hazırlayan şartları biraz olsun bilmeye bağlıdır. Bu ise sinesinden bir cihan imparatorluğu çıkaran 400 çadırlık Kayı Han Aşireti’ni, üstünkörü de olsa bir tahlilden geçirmeyi icap ettirir.</p>
				<p class="normalnesil">Gerçi Osmanlıların menşeinin Kayı Han Aşireti olup olmadığı bir hayli tartışılmış, Osmanlı padişahlarının -ilk birkaçı müstesna- Anadolu’nun hemen her tarafına yayılmış olan Kayı Han Aşireti mensuplarına sahip çıkmamaları bu tartışmalara zemin teşkil etmiştir; ancak son tarihî belgeler, tereddüde yer bırakmayacak şekilde, Osmanlıların menşeinin Kayı Han Aşireti olduğunu ortaya koymuş bulunmaktadır.</p>
				<p class="normalnesil">Hakikaten de Osmanlı padişahları, Kayı Han Aşireti mensuplarına saltanatları müddetince sahip çıkmamışlardır. Avrupa krallarının, imparatorlarının, hanedana uzaktan yakından mensup olanlara tanıdıkları imtiyazlara benzer hiçbir imtiyaz tanımamışlardır; ancak bu, Osmanoğullarının Kayı Han Aşireti’nden gelmediklerini göstermez. Çünkü Osmanlı Devleti’nin içtimaî bünyesi Avrupa devletlerinden çok farklı unsurlar arz etmektedir. Şayet Osmanlı padişahları Avrupa’daki krallar, imparatorlar gibi bir hanedan politikası takip etselerdi, tıpkı Avrupa’daki gibi Osmanlı Devleti içinde de bir imtiyazlı zümre doğardı. Ahali bu imtiyazlı zümrenin yarı kölesi olurdu. Bu vaziyet Avrupa’nın tarihî şartlarına uysa bile -ki, “Hayat cidaldir.” felsefesinden hareket ederek güçlünün zayıfı sömürmesi esasına dayanır- Osmanlı Devleti’nin tarihî şartlarına uymaz. Zira İslam tefekkürünün temeli, hayatı kavgadan dövüşten ibaret sayan Avrupa felsefesinin aksine, hayatı muavenet sayan bir anlayışa sahiptir. Böyle bir sistemde elbette sömüren ve sömürülen sınıflar, zümreler olmayacak, herkese başarılı, hizmetleri nispetinde değer ve yer verilecektir. İslam inancı da esasen bunu icap ettirmektedir. Osmanlı padişahlarının bu takdire şayan tavrı olmasaydı, Osmanlı Devleti’ndeki göz kamaştırıcı muvazene kurulamayacaktı. Batı’da gördüğümüz kontlar, dükler, kontesler, lordların benzerleri Osmanlı Devleti’nde de meydana çıkacak, o takdirde Osmanoğullarının dile destan adaleti imtiyazlı zümre lehine bozulup, İslam şeriatının imtiyazsızlık kaidesi zedelenecekti. Belki de zaman zaman bunlar Osmanlı tahtında hak iddia etme noktasına bile gelip, devletin başına büyük gaileler açabileceklerdi. Devletin bütünlüğü uğruna en sevdiklerini kurban etmekten çekinmeyen Osmanlı padişahları, elbette bu riski göze alamazlardı. Kaldı ki, Müslüman olmayan unsurları, hukuk önünde Müslümanlardan ayırt etmeyen hassas bir adalet anlayışından bir zümreye imtiyaz tanıması beklenmemelidir. Nitekim bu ölçü titizlikle tatbik edilmişti. Saltanat dışındaki bütün makamlar ancak layık olduğunu ispat edenlere verilmiş, devşirmeler, hatta hizmetkar olarak saraya alınanlar bile kendilerini ispat şartıyla Osmanlı Devleti’nin en yüksek makamlarına kadar çıkabilmişti. Aşiretten “devlet-i ebet müddet”e geçişte bu ve benzeri hassasiyetin rolü büyük olmuştur.</p>
				<p class="normalnesil">Batı’nın en büyük tarihçilerinden Lorga diyor ki: “Osmanlı Devleti, her ferdin sadarete [başbakanlık] kadar yükselmesine imkan veren geniş bir demokrasi içinde, eski görüş yerine yeni bir görüşle kurulmakta idi.” (<span class="ideitalik">Hist. des Etats Balcaniques, </span>s. 1. )</p>
				<p class="normalnesil">Demek oluyor ki, Osmanlı padişahlarının, kendi aşiretlerine imtiyaz tanımayıp sadece dine, devlete ve millete hizmet edenlerin önlerine bütün imkan kapılarını ardına kadar açmaları, rastgele bir hadise değil, devletin ve saltanatın temel prensibidir. Bu prensibe sadık kalındığı müddetçe devlet büyüyüp kemale erecek, sonra prensipten taviz verilmeye başlandığında adım adım zevale gidilecektir.</p>
				<p class="normalnesil">Herhâlde tarih sosyolojisi cihetinden konunun daha teferruatlı incelenmesi icap eder. Cevdet Paşa’dan bu yana, yeni belgelerin ışığında bir tarih sosyolojisinin yazılamamış, yapılamamış olması, geçmişimiz açısından talihsizliktir.</p>
				<p class="normalnesil">Bir başka talihsizliğimiz de, tarihimizi, hâlâ Hammer gibi -ki müsteşriklerin en namuslularından sayılabilir- yabancılardan öğrenmek mecburiyetinde bulunuşumuzdur. Hâle bakın ki, biz ecdadımızın lisanından, alfabesinden fellik fellik kaçar, kütüphanelere, arşivlere mezarlık muamelesi yaparken, Avrupalı, ecdadımızın alfabesini, lisanını öğrenip kütüphane ve arşivlerimizi taramaya yıllarını vermekte, ama Avrupa’nın peşin görüşü çerçevesinden sıyrılamadığından hükümde çok kere yanılmaktadır. Biz de kendi temel kaynaklarımıza eğilmediğimizden o hükümleri tercümeye “ilim” adını vermekteyiz! Tabiatıyla ortaya yanlış değerler üstüne bina edilmiş yanlış bir tarih çıkmaktadır. Ve çocuklarımız o yanlışların ortasında yetişmektedir. Tabiî, tarihimiz de bir gün, yanlışlıkları ayıklayıp doğruları gün ışığına çıkaracak hakikî ilim adamlarını bekleyip durmaktadır.</p>
				<p class="normalnesil">Bir Alman tarihçinin şu hükmü ne kadar manidardır:</p>
				<p class="normalnesil">“Türk arşivlerinin tasnifi, tetkiki ve neşri neticesinde, bir gün gelecektir ki, bütün dünya, Türk milletinin hayatındaki vukuatın hakiki çehresini görecektir.” ( H. H. Scheel, 11. Türk Tarihi Kongresi Zabıtları, s. 673.)</p>
				<p class="normalnesil">Bir gün bu tetkikat yapılır da yurt içi ve yurt dışı arşivler taranıp ilim dünyasına armağan edilirse, belki o zaman Namık Kemal’in:</p>
				<p class="normalnesil">“Biz ol nesl-i kerîm-i Osmaniyanız kim,</p>
				<p class="normalnesil">“Muhammerdir serapa mayemiz huni şehadetten;</p>
				<p class="normalnesil">“Biz ol âli-himem erbab-ı ciddu içtihadız kim,</p>
				<p class="normalnesil">“Cihangirane bir devlet çıkardık bir aşiretten.”</p>
				<p class="normalnesil">şiirinin kuru bir övünme olmadığı önce bizim tarafımızdan, sonra da bütün dünya tarafından idrak edilecektir.</p>
				<p class="ortayazi">* * *</p>
				</body>
</html>