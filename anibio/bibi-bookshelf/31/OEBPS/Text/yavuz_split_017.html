<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>yavuz</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="normal">Moğollar'ı, yâni Cengizoğulları'nı Çin'den Moğolistan'a kovan Ming hânedânı, Çin'i yeni bir yükseliş devresine sokmuştu. Mançurya, Kore, Birmanya, Siyam, Annam, Kamboç krallıkları, bir dereceye kadar Tibet, Çin'in nüfuzunda idi.</p>

    <p class="normal">Türkistan'da Cengizoğulları'nın Cuci Ulusu'ndan Şeybânîler, Semerkand'da saltanat sürüyorlardı. En büyük düşmanları Safevîler'di. Safevîler, Türkiye, Türkistan (Doğu Türk Hâkanlığı), Hindistan Sünnî imparatorlukları arasında Şîî mezhebini kudretle muhafazada devâm ediyordu. Türkistan'ın hemen tamamına hâkim olan Şeybânîler henüz yükselme devresinde bulunmamakla berâber, bir kara imparatorluğu olmanın bütün zorluklarına mâruz bulunuyorlardı. Timuroğulları'nı Türkistan'dan kovan Şeybânîler, Timurlular'ın yüksek medenî seviyesine erişmekten uzak kalmışlardı. İmparatorluklarına göçebe an'aneler hâkimdi.</p>

    <p class="normal">Türkistan'dan, Semerkand'da 3 kere oturduğu Doğu Türk Hâkanlığı tahtından kovulan Timur'un "tek meşrû vârisi" Bâbur Şâh, artık atalarının ülkelerinden, kuzeyden tamamen ümidini kesmişti. Kuzey Hindistan'ı, Pencâb'ı fethetmiş, asıl Hindistan'ı fethe hazırlanıyordu. Başkenti Kâbil idi. Safevîler'le dostça geçiniyordu. Henüz büyük devlet seviyesinde olmıyan Afganistan-Pencâb Timurlu krallığı, Şeybânîler'e karşı Safevîler'i tutuyordu. Hattâ bir ara Bâbur, Şâh İsmâîl'e tâbi olmuştu. Yavuz ve Şâh İsmâîl seviyesinde bir siyâsî dehâya mâlik bulunan Bâbur, 1520'de olgunluk devresine erişmişti, 37 yaşındaydı. Önünde 10 yıl vardı. Ve bu müddet içinde pek büyük işler görmeye hazırdı.</p>

    <p class="normal">Asıl Hindistan'a, yâni Ganj vâdisine Afgan'laşmış bir Türk hânedânı olan Lûdîler hâkimdi. Bunlar, "Hindistan padişahı" olarak Delhi'de saltanat sürüyorlardı. Güneyde Dekken'deki Behmenî imparatorluğu gibi Lûdîler de güclerinden kaybetmişler, Bâbur'a tâviz üzerine tâviz vermişler, Pencâb'ı kaybetmişler, kuzeyle alâkalarını kesmişlerdi. Güneyde Behmenîler'in 5 umumî valisi, âdetâ müstakil hükümdarlar olup, Güney Hindistan'ın şiddetli Fars kültürü altında bulunan Türk imparatorluğunu parçalamaya hazırlanıyorlardı. Bunlar Âdil-Şâhlar, Kutb-Şâhlar, İmâd-Şâhlar, Nizâm-Şâhlar ve Berîd-Şâhlar idi. Daha güneyde Hindû mahraca ve racalıkları bulunuyordu. Behmenî imparatorluğu nasıl parçalanmak üzere ise, kuzeyde Lûdîler de ismî tâbiiyet bağları ile kendilerine bağlı görünen birtakım Türk krallıkları ile karşı karşıya idiler. Bunlar Handeş Fârûkıy Hanlığı ile Malva Gurî devleti idi. Hanpur Şarkıy Sultanlığı, 1499'da ortadan kalkmıştı. Bengal, ayrı bir Müslüman krallığı idi. Kişmir de öyleydi ve bu ülkede de Bengal'deki gibi bir Türk hânedânı, Şâhîler hüküm sürüyordu. Sind'de saltanat süren Türkleşmiş Moğol Argunlar, Bâbur'a tâbî idiler.</p>

    <p class="normal">Moğolistan, Çungarya, Doğu ve Orta Sibirya gibi uçsuz bucaksız, fakat nüfustan yoksun ülkeler, Kubilayoğulları'nın elindeydi. Bunlar Cengizoğulları'nın Türkleşmeyen tek dalını teşkil ediyorlardı. Moğolluklarını muhafaza ediyor, gittikçe Buda dinini kabulle Şaman'lığı bütün bütün terkediyorlardı. Bu hal, onları Müslüman dünyasından ayırıyor, Çin'in nüfuzuna düşürüyordu. Cengiz'in başkenti Karakurum'da oturan hanı kağan tanıyan Kubilayoğulları, birçok hanlığa ayrılmışlardı. Cengizliler'den olmayan başka bir Moğol devleti, Kalmuklar, Volga ile Mançurya arasındaki sahada, Kuzey Asya'da, Cengizoğulları'nı tehdid ediyorlardı. Bunlar da Budist olmakla berâber, bir dalları Müslümanlaşmıştı. Doğu Türkistan'da Cengiz'in Çağatay Ulusu'ndan olan torunları, Bâbur'un ana tarafından kuzenleri hâkimdiler. Bunlar bazan Bâbur'a, bazan Şeybânîler'e, bazan Kalmuklar'a tâbî oluyor, bazan müstakil bulunuyorlardı. Kazakıstan'daki Cuci Ulusu'ndan Kazak hanları, Şeybânîler'in nüfuzu altında idiler. Batı Sibirya'da gene Cuci Ulusu'ndan Sibir Hanlıkları, tamamen Türkleşmiş ve Müslüman olmuşlardı. Bunlar, göçebe an'aneyi muhafaza eden devletlerdi. Halbuki göçebelik devri artık tarihe karışmıştı. İstikbal, büyük merkezî imparatorluklarda idi.</p>

    <p class="normal">Avrupa ile mukayese kabûl etmiyecek derecede zengin ve ileri medeniyete sâhip olan Asya'da istikbal, Osmanoğulları'nda, Timuroğulları'nda yâni Bâbur hânedânında, Safevîler'de ve Mingler'de idi. Şeybânîler'e ve diğer hânedânlara parlak istikbâl görünmüyordu.</p>

    <p class="normal">1520'ye doğru bütün dünyada 490.000.000 kadar nüfus yaşıyordu. Bunun takriben 325 milyonu Asya'da, 100 milyonu Avrupa'da, 40 milyonu Afrika'da, 25 milyonu Amerika'da, 1 milyonu Okyanusya'da idi.</p>

    <p class="solbaslik">3. AFRİKA</p>

    <p class="normal">Afrika'da 1517'de Memlûk imparatorluğunun yıkılmasından sonra tek büyük devlet olarak Fas imparatorluğu kalmıştı. Bu devletin başında Arablaşmış Berberî Merînîler bulunuyordu. Fakat 1511'den beri Arab Sâdî Şerifleri (Şurefây Sâ'diyye), tahtı Merînîler'le çekişiyordu (1550'de tek başlarına Fas'a hâkim olacaklardır).</p>

    <p class="normal">Türkiye imparatorluğu kıt'ada Mısır'dan başka, Nubya'yı, Bingazi'yi ve Cezâyir sahillerini elinde tutuyordu. Cezâyir sahillerinde Oruç Reîs kudretli bir Türk denizci devleti kurmuş ve yerine geçen kardeşi Barbaros Hayreddin, Yavuz'un metbûluğunu kabûl etmişti. Bu genç devlet, İspanyollar'ın, Araplar'ın ve Berberîler'in zararına mütemadiyen genişliyordu. İspanyollar'ın, Kuzey Afrika sahillerinde birkaç mühim üsleri vardı. Türkler'in tarihte ilk defa olarak 1520'ye takaddüm eden senelerde Oruç Reîs'in teşebbüsü ile Kuzeybatı Afrika'ya, Mağrib'e ayak basmaları, mühim bir hâdiseydi ve İspanya'yı son derece tehdîd eder mahiyette idi.</p>

    <p class="normal">Tunus'ta 1228'den beri Arablaşmış Berberî Hafsî hânedânı (Benî-Hafs) devâm ediyordu. Tlemsen'deki Arab'laşmış Berberî Abdülvâdîler (Benî-Abdu'l-Vâ'd, Benî-Zeyyân), 1517'de Oruç Reîs'in metbûluğunu kabûl etmişti. Bu sûretle Cezâyir'deki Türk devleti, doğrudn doğruya kudretli Fas imparatorluğu ile sınırdaş oluyor ve Osmanoğulları'nın kudret ve nüfuzu Fas'a kadar uzanmış bulunuyordu. Merînîler dağılmak üzere idiler. 1470'den beri tahtta Merînîler'in bir dalı olan Vattâsîler (Benî-Vattâs) vardı. Başkentleri Fas şehri idi.</p>

    <p class="normal">Trablusgarb İspanyol işgalindeydi. Libya'nın doğu parçası, yâni Bingazi, Türkiye'nin bir sancağı idi.</p>

    <p class="normal">Orta Afrika'da, Gine Körfezi ile Büyük Sahrâ arasında birçok Müslüman Zenci devletcikleri vardı. Bunların en ehemmiyetlileri, 1464'te kurulan ve Mali ve Nijer'i içine alan Gao krallığı ile beş asırdan beri devâm eden ve Çad ile Nijerya'yı içine alan Bornu krallığı idi. Doğuda Habeşistan krallığı, Yâkubî Ortodoks Hıristiyan idi. Daha güneyde Putperest Zenciler yaşıyordu ve buraları dış dünyaya kapalı idi. Yalnız Doğu Afrika kıyıları, Mozambik, Tanganika, Kenya, Somali sahilleri ve Zengibar, Arab Kilve krallığına aitti. Bu krallık, Yavuz'la alâka kurmuş ve Osmanoğullarının nüfuzu Ekvator'un güneyine atlamıştı. Bu sahiller, yâni Afrika'nın Hind Okyanusu'na bakan cephesi, Portekiz tarafından tehdîde başlanmıştı.</p>
  </div>
</body>
</html>
