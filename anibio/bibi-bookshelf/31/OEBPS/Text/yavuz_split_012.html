<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>yavuz</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_5">Dördüncü Bölüm<br class="chapter" />
  BARBAROS KARDEŞLER'İN CEZÂYİR'DE BİR<br class="chapter" />
  TÜRK DEVLETİ KURMALARI (1513 - 1534)</h1>

  <p class="solbaslik">Barbaros Kardeşler'in Menşei</p>

  <p class="normal">Barbaros Kardeşler'in babası, Ebû-Yûsuf Nûrullah Yâkub, kısaca Yâkub Ağa adında bir tımarlı sipahi, yâni süvari subayıdır. Onun babası Abdullah Ağa da süvari subayı idi. Aile, Anadolu'dan Rumeli'ne yerleşmiş, Çanakkale Boğazı üzerinde, Gelibolu yarımadasındaki Eceâbâd (Maydos) liman kasabasında (Çanakkale şehrinin tam karşısındadır) yurt tutmuş olmalıdır. Bazı kaynaklar, Karası yâni Balıkesir çevresinden yetiştiğini yazmaktadırlar. Belki Karası'dan Gelibolu'ya göçmüşlerdir. Yâkub Ağa, sonradan Vardar Yeniceli olarak tanınmıştır. Her hâlde bu kasaba çevresinde bir tımar almış olacaktır. Bu Yenice, Batı Trakya'da, Ege Denizi'ne bir kaç km. mesâfede Mesta suyunun az doğusundadır. Yâkub Ağa, Fâtih Sultân Mehmed'in Midilli adasını fethine katılmıştır. 1462'de adanın fethi üzerine, kendisine Midilli'nin Bonava köyü tımar olarak verilmiştir. İşte Yâkub Ağa'nın tarihte "Barbaros Kardeşler" diye anılan meşhur oğulları, burada dünyaya gelmişlerdir. Yâkub Ağa, çok yiğit bir subay olarak meşhurdu ki, bu vasfı, aynen oğullarına da geçmiştir. Yâkub Ağa, rivâyete göre, Midilli'de yerleştikten sonra yerli bir Rum kızı ile evlenmiş ve Barbaros Kardeşler, bu izdivaçtan doğmuştur.</p>

  <p class="normal">Barbaros Kardeşler, sırasıyla İshak, Oruç, Hızır ve İlyas adlarında 4 kardeştir. Her birinin arasında bir-iki yaş fark vardır. Fakat anlaşıldığına göre ya İshak'ın adı "Yusuf İshak"tır, veya Yâkub Ağa'nın "Yusuf" adında ayrıca bir en büyük oğlu vardır (Midilli adasından çıkmadığı için diğer kardeşleri gibi tarihe geçmemiş olabilir). Bu husus, Barbaros Hayreddin Paşa'nın, Cezâyir'deki câmi kitâbesinde geçen Arapça "Ebû-Yûsuf Yâkubi't-Türkî" ibâresinden istidlâl edilmektedir. Barbaros Kardeşler'in kesin doğum tarihleri belli değildir. Ancak Oruç ile Hızır arasındaki yaş farkının, 2 yıldan ibâret olduğu sanılıyor. Barbaros Kardeşler, Türkçe'den başka Arapça, Yunanca, İtalyanca, İspanyolca, Fransızca, Latince öğrenerek yetişmişlerdir.</p>

  <p class="normal">"Barbaros" adı ya "Baba Oruç"dan bozmadır, yahut Barbaros Kardeşler'in kızıl sakallı olmalarından dolayı kendilerine bu ad verilmiştir. Ölünceye kadar 4 kardeşin lideri ve başı olan Oruç Reîs veya Oruç Bey, leventleri tarafından daima "Baba Oruç" diye anılmıştır (son zamanlara kadar Türk bahriyesinde tayfalar, subaylarına "beybaba" derlerdi).</p>

  <p class="solbaslik">XVI. Asrın Başlarında Kuzey Afrika'da Durum</p>

  <p class="normal">Barbaros Kardeşler'in Kuzey Afrika'ya müdahaleleri sırasında bu ülkelerdeki umumî vaziyet gözden geçirilmeden, Türkler'in Cezâyir'e yerleşmelerini te'mîn eden şartları anlamaya imkân yoktur. 1515'e doğru, yâni Yavuz, Çaldıran zaferini kazandıktan sonra, Mısır seferine hazırlanırken, Kuzey Afrika'da, yâni Fas, Cezâyir ve Tunus'ta durum şöyle idi:</p>

  <p class="normal">Bu çevrede Fas imparatorluğu, büyük devlet vasfını hâizdi. Fakat iktidarda bulunan hânedan, diğer Kuzey Afrika hânedânları gibi Arap'laşmış Berberî olan Merînîler'in Vattâsî kolu, 1511'den beri, imparatorluğu Arap aslından Sâdî Şerifleri (Şurefây Sâ'dîye) ile çekişiyorlardı. İmparatorluğun başkenti Fas şehri idi. Fas dışında güneye doğru geniş ölçüde Afrika'ya taşıyordu. Tunus'ta 1227'den beri Hafsîler saltanat sürüyorlardı. Batı Cezâyir'de, taht şehirleri Tlemsen olmak üzere, Abdulvâdîler (Zeyyânîler) bulunuyordu. Asıl Cezâyir, yâni Doğu Cezâyir, kâh Tunus'a, kah Tlemsen'e bağlı idi. Berberî'ler, Arap'laşmış da olsalar, merkezî bir otorite kuramamışlardı. Mahallîlik cereyânı çok kuvvetli idi. Kuzey Afrika Arap âlemi (Mağrib), âdetâ yüzlerce siteden meydana gelen bir konfederasyondu. Hükümdarların nüfuzları satıhta kalıyordu. Halkın mezhebi Sünnî/Mâlikî idi. Daha Türkler gelmediği için, kendi mezhepleri olan Sünnî/Hanefî'liği buraya getirmemişlerdi.</p>

  <p class="normal">Kastilya ve Aragon krallıklarının birleşmesi, üstelik İberya'daki son Arap devletini, Endülüs (Gırnâta) Nasrîler'ini (Ben-i-Ahmer) ortadan kaldırmaları, Batı Afrika'da siyâsî muvazeneyi altüst etmişti. Kuzey Afrika'da, Murâbıtlar ve Muvahhidler, hattâ Merînîler zamanında olduğu gibi İspanya Müslümanlar'ı'na yardım edecek güc yoktu. İspanya Müslümanlar'ı ise, İspanyollar'ın pek korkunç baskısı altında idiler. Üstelik 1499'dan beri Portekiz de büyük devletler arasına girmiş, büyük bir donanmaya sâhip olmuş ve açık denizlerde mâcerâ arıyordu. Mağrib Müslüman âlemindeki devletlerin, ciddî donanmaları yoktu. Ancak korsan filoları şeklinde deniz gücüne mâlik bulunuyorlardı. Bu filoların, pek kudretli İspanya ve Portekiz donanmaları ile verimli mücadelede bulunamıyacakları âşikâr bir keyfiyetti. Nitekim öyle oldu. İberyalılar, Kuzey Afrika kıyılarına el atmakta gecikmediler.</p>

  <p class="normal">Portekiz, 1506'da Fas'ın Atlantik kıyısında Mazagan üssünü kurdu (Safî ile Dâru'l-Beydâ = Kazablanka arasında). Güneydeki Safî limanını da yüksek hâkimiyetine aldı. İspanyollar, daha çok Cezâyir kıyılarına göz dikmişlerdi. Çünki buraları, büyük bir yerli devletin otoritesinden tamamen uzaktı. 16 Mayıs 1509'da Kardinal Ximenès, 24.000 asker taşıyan 33 harb ve 51 nakliye gemisi ile, İspanya'nın güneyindeki Cartagena limanından ayrıldı, 19 Mayıs'ta Batı Cezâyir'in Vahrân (Oran) limanını işgal etti. 4.000 Müslüman'ı kılıçtan geçirip 8.000'ini esîr ederek İspanya'ya götürdü (G. Marçais, <span class="ideitalik">Oran, İA,</span> 391b). Burası, İspanyollar'ın Kuzey Afrika'daki en mühim üssü oldu. Halbuki Müslümanlar'ın İspanya kıyılarında hiç bir üsleri yoktu. Portekizliler de Penon de Velez'e yerleşmişlerdi. Fakat 1508'de orasını İspanya'ya bırakmaya mecbur oldular. Vahrân (Oran) başarısından sonra İspanya, Don Pedro Navarro'yu 15 harb gemisi ve 14.000 askerle Becâye'ye gönderdi. Bu liman da İspanyollar'ın eline geçti. Don Pedro, Becâye'den İspanya'ya dönmedi. Yüzlerce kilometre doğuya gitti. Trablusgarb limanını da işgal etti. Bu sûretle Tunus Sultanlığı, hem batıdan, hem doğudan İspanyol üsleri ile sarılmıştı ve İspanya'nın nüfûzuna düşmesi, gün meselesi hâline geldi.</p>

  <p class="normal">Cezâyir, Tenes, Mostaganem, Şerşel, Dellis gibi Cezâyir kıyılarındaki şehirlerin çoğu, İspanya'nın yüksek hâkimiyetini kabûlde gecikmediler. Don Pedro, Cezâyir limanının 300 metre açığındaki kayalıkları işgal etti. Bu kayalıklarda Penon d'Argel kalesini inşa ettirdi ve fevkalâde tahkim etti. Bu kaleden istendiği zaman Cezâyir şehrini ve limanındaki gemileri topla dövmek mümkindi. Don Pedro, İspanya'nın Kuzey Afrika'daki üslerinin başkumandanlığına getirildi. Merkezi, Batı Cezayir''e Vahrân (Oran) limanı idi. Araplar, Cezayir limanlarına İspanya düşmanı devletlere ait hiç bir harb ve ticâret gemisini kabûl etmiyeceklerine dair söz verdiler. Aksi takdirde İspanyol donanması bu kıyı şehirlerinin altını üstüne getirmeye muktedirdi. Don Pedro, bu gerçekten büyük başarıları üzerine, İspanya Kralı'ndan "Gomares Markisi" sanını aldı. Portekiz, Batı Akdeniz'i İspanya'ya bırakmıştı. Atlas Okyanusu'nun Afrika kıyılarında ve bu kıyılara karşı olan Brezilya sahillerinde dolaşıyordu. Fas'ın Atlantik üzerindeki limanlarından Âzemmûr da, Portekiz'in hükmü altına düştü.</p>

  <p class="solbaslik">Barbaros Kardeşler'in Armatörlük Yılları</p>

  <p class="normal">Barbaros Kardeşler, bilhassa en meşhurları olan Hızır Hayreddin'in doğum tarihleri, çeşitli mehazlarda başka başka verilmektedir. Fakat Oruç'un 1470'e, Hızır'ın ise 1472'ye doğru doğmuş olacaklarını tahmin edebiliriz. Daha da yaşlı olmaları muhtemeldir. Ancak daha genç olmaları, pek muhtemel görünmüyor.</p>

  <p class="normal">Yâkub Ağa'nın ne zaman öldüğünü de bilmiyoruz. Fakat oğullarının, daha o hayatta iken denizciliğe başladıkları muhakkaktır. Önce mütevazı şekilde gemiciliği öğrenmişler, sonra tekne sâhibi olmuş, deniz ticâretine başlamış ve namlı armatörler arasına girmişlerdir. Bilhassa 2. kardeş olan Oruç ile 3. kardeş olan Hızır, bu işte ileri gitmişlerdir. Büyük bir iktidar, cesâret, teşebbüs ve zekâ sâhibi idiler. İshak, Midilli'ye civar adalara, Hızır, Yunanistan'a seferler yapıyor, mal getirip götürüyordu. Buraları, Türk toprakları idi. Oruç ise, yanında en küçük kardeşleri İlyas olduğu halde, Türkiye suları dışında seferler yapıyor, bilhassa Memlûk imparatorluğu ile ticâret münâsebetleri kurmaya çalışıyordu. Suriye ve Mısır'a gidiyor, İskenderiye ve Trablusşam'a mal taşıyor, oralardan aldıklarını Türkiye'ye naklediyordu. Şöhreti, Memlûk Sultânı'na kadar ulaşmıştı. Dürüstlüğü ve zekâsı ile meşhur olmuştu. Antalya'da sancakbeyi bulunan Şehzâde Korkut'un, Barbaros Kardeşler'i ne zamandan başlıyarak himâye ettiğini bilmiyoruz. Fakat bu yıllarda himâyeye girişmiş olması muhtemeldir. Şehzâde Korkut, Türkiye'nin Akdeniz ve Ege sâhillerinde büyük nüfuz sâhibi idi. Şahsen denizciliğe meraklı olup, Türkiye'nin istikbalinin denizlerde olduğunu kavramıştı.</p>

  <p class="solbaslik">İlyâs Reîs'in Şehâdeti ve Oruç Reîs'in Rodos'taki Esirlik Yılları</p>

  <p class="normal">Oruç ve İlyas Reisler, bir seferlerinde Midilli'den Trablusşam'a giderlerken, Rodos'un Saint-Jean Şövalyeleri'nin büyük harb gemileri tarafından yolları kesildi. Türkler, kendilerini şiddetle savundular. İlyas Reîs şehîd oldu (ki 30 yaşlarına yakın olması îcâb eder). Oruç Reîs esir düştü, gemisi zabtedildi.</p>

  <p class="normal">Barbaros Kardeşler, armatörlükte büyük servet yapmışlar ve bütün Doğu Akdeniz'de meşhur olmuşlardı. İsimleri Türkiye'de olduğu kadar,Mısır'da ve Rodos'ta da biliniyordu. Hızır, ağabeyinin esir düştüğünü ve kardeşinin şehîd olduğunu öğrenince, Midilli'den Bodrum'a geldi. Bodrum, Rodos Şövalyeleri'ne aitti. Hızır, Bodrum'da, kendisi ile ticâret yaptığı bir Rum tâcirini buldu. Ona 18.000 akça vererek, Rodos'a yolladı ve ağabeyini kurtarmak çârelerini aramasını söyledi. Oruç da boş durmuyordu. Rodos'ta, Santurluoğlu adında vaktiyle çok büyük iyilik yapmış olduğu bir Hıristiyan'a tesâdüf etmişti. Onun vâsıtasıyle kurtuluş yollarını araştırıyordu. Sonunda Santurluoğlu, Şövalyeler'i kandırdı ve Oruç'u 800 duka altını vererek onlardan satın aldı. Bu parayı Oruç, Midilli'ye dönünce, Santuroğlu'na ödiyecekti. Fakat Santurluoğlu, esirini daha adadan çıkartmaya muvaffak olamadan, Rodos Şövalyeleri vaziyeti anladılar. Şövalyelerin amirali, Oruç'un pek namlı bir armatör olduğunu, rahatça 10.000 duka altını fidye ödiyebileceğini ileri sürdü ve 800 dukaya satılmasını kabûl etmedi. Şövalyeler, Oruç'u geri alıp Santurluoğlu'na 800 dukasını iade ettiler. Bundan böyle de daha dikkatli davrandılar ve Oruç'un ayaklarına zincir vurdular. Oruç, yattığı zindanın kumandanı ile konuşarak onu elde etmek istedi. Fakat kumandan, işin bir kere bütün Rodos'ta duyulduğunu, hiç bir menfaat karşılığında kendisini kurtarmaya cesâret edemiyeceğini söyledi.</p>

  <p class="normal">Diğer taraftan Hızır'ın Bodrum'da para verdiği Rum tâcir, Hızır'ı dolandırmış, üstelik vaziyeti Şövalyeler'e anlatarak, dikkatli davranmalarını, kardeşinin Oruç'u kurtarmak için her şeyi göze alacak derecede cür'etkâr olduğunu ihtar eylemiş, açıkçası ihânet etmişti. Oruç, gündüz taş kırmaya yollanıyor, gece zindana atılıyordu. Ayaklarındaki zencir hiç bir zaman çözülmüyor, geceleri elleri de zencîre vuruluyordu.</p>

  <p class="normal">Ancak Oruç, zindan kumandanını kandıramayınca, daha yüksek rütbeli Şövalyeler'e baş vurdu. Taş kırmak istemediğini, gemide ve denizde çalışmak istediğini bildirdi. Kendisinin ve kardeşinin Türkiye ve Mısır imparatorluklarında çok nüfuzlu dostları olduğunu, bu devletlerin elinde pek çok Şövalye'nin esir bulunduğunu, kendisine kötü muamele edilmekte devâm olunursa, onların da aynı muameleye mâruz kalacaklarını, kendisine has konuşma ve ikna kuvveti ile ileri sürdü. Rodoslu kaptanlar, aralarında bu işi müzakere ettiler ve Barbaros Kardeşler'in kinini daha fazla tahrikten kaçınmanın münâsip olduğuna karar verdiler. Oruç'u zindandan çıkardılar, taş kırma işinden afvettiler. Bir gemiye aldılar. Zencirlerini çözmemekle berâber, daha iyi muâmelede bulundular. Hızır, ağabeyine iyi bakmaları için Şövalyeler'e para ve rüşvet gönderiyordu. Oruç, denize kavuşunca çok sevindi. Deniz, onun en büyük dostu idi. Bu dost kucağında kurtuluş çâreleri daha iyi araştırılabilirdi.</p>

  <p class="normal">Bu hâdiseler, XVI. asrın ilk yıllarında geçiyordu. II. Bâyezîd tahtta ve Şehzâde Korkut, Antalya'da idi. Sultân Korkut, Hızır'ın müracaatları üzerine Oruç Reîs'i kurtarmaya karar vermişti. Ancak Şövalyeler'in işin imparatorluk prensine kadar aksetmesi karşısında taleplerini arttırmalarından, paradan başka birçok şeyler istemelerinden çekiniyordu. Şehzâde Korkut, her sene 100 Türk ve Müslüman esirini Rodos Şövalyeleri'nden kurtarırdı. Bu hususta Şövalyeler'le anlaşılmıştı. Bâzan para öder, bâzan esir Hıristiyanlar'la değiştirirdi.</p>

  <p class="normal">Oruç'un Rodos'ta ne kadar kaldığını bilmiyoruz. Kâtib Çelebî : "esîr olup nece zemân Cezîre'de kaldı" demektedir. Kronoloji tâyini de zor olmaktadır. Fakat bu esâret yıllarını 1503-1506 arasında tahmin etmek kabildir.</p>

  <p class="normal">Bu sıralarda Hızır, Girit ve Kıbrıs gibi Venedik toprakları, Yunanistan, İzmir gibi Türkiye kıyılarında gemi dolaştırıyor ve ağabeyini kurtarmaktan asla ümîd kesmiyordu. 1506'ya doğru Oruç'un 36, Hızır'ın 34 yaşlarında veya biraz daha yaşlı olmaları îcâb etmektedir. Büyük kardeşleri İshak Reîs, ekseri Midilli'de baba ocağında oturuyor ve Barbaroslar'ın buradaki ticârethânelerinin başında bulunuyordu. Midilli limanı, bilindiği üzere, Anadolu kıyısında Ayvalık ile karşı karşıyadır.</p>

  <p class="normal">Oruç ise, Şövalyeler'le dostluğu ilerletmişti. Şövalyeler onu o kadar sevmişler ve takdîr etmişlerdi ki : "Ey Türk, dediler; sen bir güzel sözlü kişisin; bâ-husûs bizim lisânımızı â'lâ bilirsin. Müslümanlık'dan ne buldun? Gel, bizim dînimize gir. İçimizde sen de adı-sanı belli bir adam olursun". Oruç, bu teklifi şiddetle reddetmekle berâber, kaçma imkânlarını elde edebilmek için, Şövalyeler'le iyi geçinmekte devâm eyledi. Tahminen 1506 yılında, Sultân Korkut'a 100 Müslüman esirinin gönderileceği zaman geldi. Yapılan anlaşma mûcibince Şövalyeler, bu esirleri Türkiye sâhiline kadar götürmekle mükelleftiler. Nasıl bir tesâdüfle, hayrete şâyandır, bu esirleri Türkiye'ye götürmek üzere, Oruç Reîs'in zencîre vurulmuş olduğu gemi vazifelendirildi. Oruç, bunu öğrenir öğrenmez, kesin teşebbüs saatinin çaldığını anlamakta gecikmedi. Daha gemisi Rodos limanından ayrılmadan evvel, zencirlerinin halkalarını gevşetmeye muvaffak olmuş, fakat Şövalyeler, bir şey sezememişlerdi. Nihâyet 100 Müslüman esiri taşıyan ve anlaşma mûcibince bunları Antalya yakınlarında ıssız bir yere çıkarıp Türk topraklarına bırakacak olan gemi, Rodos'tan demir aldı. Şehzâde Korkut'un yâveri olan bir Türk subayı da, gemide idi ve esirleri tesellümle mükellefti. Türk subayı, esirlerin fidyelerini Şövalyeler'e vermişti. Fakat Şövalyeler, Oruç çapında, başlarına belâ olmakta gecikmiyecek bir adamı bu esirlerin arasında teslimi, akıllarından geçirmemişlerdi.</p>

  <p class="normal">Şövalyeler, gemide kürek çeken Oruç'la arada gelip sohbet etmek itiyadında idiler. Onun Hıristiyan olup esirlikten kurtulma teklifini kabûl etmemesine de kızmışlardı. Yanına yaklaşıp : "Hele şimdiki halde küreğini çekedur, diyorlardı; bu havâ ile gönlünü eğlendir, kasâvet çekmeyip hoş-hâl ol! Bakalım ne zaman peygamberin gelip seni kurtarır?". Doğu Akdeniz'in sert bir havası idi. Gemi, Türkiye sâhillerine yanaşmıştı, Antalya Körfezi'ndeydi. Zorlukla kıyıya yaklaşan gemide Türk esirler, Şehzâde Korkut'un yâverine teslim edildi. Esirler gittikten sonra Şövalyeler, geminin sandalına bindiler. Balık avlamak üzere gemiyi terkettiler. Gemide az Rodoslu kalmıştı. Oruç'un zencirleri ise, bir zorlayışta koparılacak derecede gevşetilmişti. Gece fırtına çıktı. Fırtına ile uğraşmaktan yorulan Rodoslular, bitkin bir hâlde uyuyorlardı. Oruç, zencirlerinden boşandı. Forsa kasarasının dar penceresinden kendisini azgın dalgalara attı. Saatlerce yüzdükten sonra sâhile erişti. Toprağa kapanıp secde etti. Kurtulmuştu. Dinlendi. Sonra en yakın köye can attı. İhtiyar bir Türk köylü kadın, onu evinin yakınlarında yorgunluk ve açlıktan toprağa uzanmış buldu. Evine aldı. İlk tedâvisini yaptı. Vak'ayı köye haber verdi. Köyün ileri gelenleri eve geldiler. Oruç, kim olduğunu ve nasıl kurtulduğunu anlattı. Köylüler çok sevindiler. Kendisine yiyecek ve giyecek verdiler. Bu Türk köyü, Şövalyeler'den kurtulan Türk esirlerinin uğrak yeri idi. Onun için Oruç'u görünce şaşırmamışlardı. Köyün bu durumunu Rodoslular da biliyorlardı. Oruç'un kaçtığını sabahın ilk saatlerinde anlar anlamaz, buraya geldiler. Ancak bir kaç Şövalye, Türk toprağında, Oruç'u almak için güc kullanmaya cesâret edemediler. Oruç, silâhlı idi ve ölmeden silâhını bırakmasına imkân yoktu. Köylüler de öyle idiler. Rodoslular bu vaziyette kibarlık göstermekten başka yol olmadığını anladılar. Bu başarısından dolayı Oruç Reîs'i tebrîk ettiler. Nasıl kaçabildiğini sordular. Oruç, bunun Hazret-i Peygamber'in mûcizesi olduğunu söyleyip, sâbık efendilerine takıldı. Rodoslular, keder içinde gemilerine dönüp gittiler. Küylülerden para alan Oruç, Antalya yolunu tuttu.</p>

  <p class="normal">Bu sıralarda Hızır, gene Bodrum'a gelmişti. Ağabeyini kurtarmanın yollarını arıyordu. Oruç kurtulduktan bir kaç gün sonra, vak'ayı haber aldı. Önce inanmadı. Fakat sonra iyice tahkıyk etti. İnandı. Gönül rahatlığı ile, ağabeyinden tâlîmat beklemek üzere, gemisine bindi. Midilli'ye gitti.</p>

  <p class="normal">Oruç, Antalya'ya geldi. Barbaroslar'ı tanıyan meşhur kaptanlardan Ali Reîs, Antalya'da idi. Büyük bir gemisi vardı. Oruç'a derhal ikinci kaptanlık teklîf etti. Oruç kabûl etti. Türk gemisi, Antalya'dan İskenderiye'ye gidiyordu.</p>

  <p class="solbaslik">Oruç Reîs'in Doğu Akdeniz'de Türkiye ve Memlûk İmparatorlukları'nda Faâliyet Yılları (1506-1513)</p>

  <p class="normal">Oruç, İskenderiye'ye geldi (rivâyetlerde <span class="ideitalik">Gazavât-ı Hayreddîn Paşa</span>'yı esas tutuyorum, çünki bizzat Barbaros Hayreddin Paşa, yâni Hızır Reîs tarafından dikte ettirilmek sûretiyle kaleme alınmış esas kaynağımızdır; fakat diğer Türk ve Batı mehazlarını da gözden kaçırmıyorum). Bu arada Ali Reîs'e vedâ ve teşekkür ederek ondan ayrıldı. Zira Sultân Kansu, Oruç'a Mısır devleti hizmetine girmesini teklif etti. Oruç'a ince donanma amiralliğini verdi. Bu sûretle Oruç Reîs, Memlûk imparatorluğunun Osmanlı amirallerinden biri oldu. 1509 haziranında Sultân Kansu'ya misâfir olarak Mısır'a gelen Şehzâde Korkut'la görüştü. Hattâ Şehzâde'yi İskenderiye'den Antalya'ya götüren Memlûk filosuna kumanda etti. Korkut, Oruç'un değerini iyice kavradı. Diğer taraftan Oruç Reîs, Midilli'deki İshak ve Hızır Reisler'le dâimî haberleşme hâlindeydi ve temâsı kesmiyordu.</p>

  <p class="normal">Sultân Kansu, Hind Okyanusu'nda Portekizliler ile mücâdele edebilmek üzere, Oruç'u, 40 parçalık bir donanmanın inşasına memur etti. Mısır'da kereste olmadığı için, Oruç Bey, İskenderun Körfezi'nde Payas limanına geldi (Memlûkler'e aittir). Rodoslular, Oruç'un hareketlerini gözlüyorlardı. Onun büyük bir donanmanın başında neler yapabileceğini kestirdikleri için, kudretli bir Rodos Donanması, Doğu Akdeniz'de Oruç Bey'i arıyordu. Nihâyet Payas'ta (şimdi Hatay vilâyetinin Dörtyol kazasının nâhiye merkezidir), Oruç'u yakaladılar. Oruç, gemilerini karaya çekmişti. Bütün tayfalar, içerilere dağılmışlar, kereste kesiyorlardı. Bunlar Mısır'a götürülüp donanma inşa edilecekti. Rodoslular, Oruç'un 16 parçalık ince harb filosunu tahrîb ettiler. Fakat onu ele geçiremediler. Oruç Bey, Sultân Kansu'dan özür diledi. Mısır hizmetinden çıktı. Esâsen Hind Okyanusu'na gitmek istemiyordu. Gözleri Akdeniz'de idi. Antalya'ya geldi. Sultân Korkut'u evvelce şahsen tanıdığı için, huzuruna çıktı, yardım istedi.</p>

  <p class="normal">Sultân Korkut, Oruç Bey'e 18 oturak büyük bir harb gemisi verdi. Altında böyle bir tekne olan Oruç, ilk iş olarak Rodos'tan intikam almıya girişti. Bunu, kutsal bir vazife addediyordu. Bir yıl boyunca, Oruç, Rodos'a göz açtırmadı. Hemen bütün kıyı köylerini yaktı. Büyük ganimet ve birçok esir ele geçirdi. Rodoslular, bu ele avuca sığmaz korsanı yakalıyamadılar. Fakat sonunda bir kıyıda demir atmışken, ansızın kuvvetli bir Rodos filosu ile karşılaştı. Şövalyeler, Oruç'un 18 oturak gemisini ele geçirdiler. Oruç, levendleri ile berâber canını kurtardı. Bu hâdisenin 1511 baharına doğru olduğu anlaşılmaktadır.</p>

  <p class="normal">Gene gemisiz kalan Oruç Bey, tekrar Sultân Korkut'a müracaat etti. Şehzâde, Antalya'dan Manisa'ya gelmişti. Oruç, oraya gitti. Bu kere de Sultân Korkut, lûtfunu esirgemedi. Eskisinden daha büyük olmak üzere, 24 oturak bir harb gemisini, Oruç Bey'e verdi. Oruç, İzmir'e gitti. Burada gemisini aldı ve donattı. Foça'ya geldi. Foça'dan teşekkür etmek üzere Manisa'ya döndü. Şehzâde, bu kere Oruç Bey'i dîvan günü resmen ve merâsimle kabûl etti. Kendisine hil'at giydirdi. Oruç'a bir gemi daha verdi. İstikbâlin Doğu Akdeniz'de değil, Batı Akdeniz'de olduğunu, Kemal Reîs'in izinden gidip o suları dolaşmasını tavsiye etti. Bu tavsiye, Yavuz'un ağabeyinin ne kadar ileri görüşlü olduğunu göstermeye kâfidir.</p>

  <p class="normal">Oruç, Foça'ya döndü. Artık biri 24, diğeri 22 oturak 2 harb gemisi vardı. Sultân Korkut'un emri ve lûtfu ile bu gemiler, fevkalâde şekilde donatılmıştı.</p>

  <p class="normal">Sultân Korkut'un elini öpüp duâsını alan Oruç (her ikisi de aynı yaşlardadır), Şehzâde'nin tavsiyesi üzerine Yunan Denizi'ne çıktı. İtalya'nın topuğunu teşkil eden ve Fâtih devrinde uç kısmı Türk hâkimiyetine giren Pulya eyâleti kıyılarına geldi. Kıyıları bastığı gibi, 2 büyük Venedik tüccar gemisini de ele geçirdi. Bu gemilerdeki 24.000 duka tutarındaki altın para ile pek değerli ticârî mala sâhip oldu. Pulya seferinden zengin olarak Ege Denizi'ne döndü. Ağrıboz açıklarında 3 Venedik gemisine daha tesâdüf etti. 285 esir ve Pulya'dakini gölgede bırakan ganimet aldı. Buradan doğduğu Midilli'ye geldi. 10 yıldır, Rodoslular'a esir düştüğünden beri görmediği ağabeyi İshak ve kardeşi Hızır Reîsler'i gördü. Kardeşlerine ve akrabasına ganimet eşyasını dağıttı. Adadaki bütün fakir, muhtaç ve yetimleri boğazlarına kadar ihsana boğdu. Türk akıncıları gibi Türk korsanlarının da para ve mala ehemmiyet vermiyerek yaşadıkları, hayatlarının incelenmesinden anlaşılmaktadır. Zâten inanılmaz başarılarını, bu psikolojilerine borçludurlar. Mal endişesi, hattâ can endişesi olsa, bu başarıları kazanamazlardı.</p>

  <p class="normal">Oruç Bey, Midilli'den ayrıldı. İzmir Körfezi'ne geldi. Sultân Korkut'u görmek, minnetlerini ifâde etmek, elini öpmek, hediye takdîm etmek istiyordu. Fakat Yavuz'un tahta geçtiğini ve Sultân Korkut'un tehlikede bulunduğunu öğrendi. Manisa'ya gitmekten vazgeçti. Hattâ İzmir limanına demirlemeyi tehlikeli buldu. Sultân Korkut'un ileri gelen adamlarından biri olarak tanındığı için Yavuz'un adamları tarafından tevkif edilebilirdi. Ancak mutlaka Sultân Korkut'u görmek istiyordu. Antalya'ya gitmeye karar verdi. Ancak Şehzâde'nin Yavuz'un adamları tarafından tevkif ve idam edildiğini öğrendi. Hayal sukutuna uğradı. Türkiye sularında bulunması bile tehlikeli idi. Yavuz, ağabeylerinin taraftarlarını imha ediyordu. Tekrar Mısır'a gidip Sultân Kansu'nun hizmetine girmeyi düşündü. Yolda bir kaç Venedik ve Rodos gemisini daha ele geçirdi. Bunlara koyacak mürettebatı olmadığı için, tekneleri boşaltıp yaktı. 4 parça gemisi ile İskenderiye limanına gitti. Bu hâdise, 1513 yılında geçmiştir.</p>

  <p class="normal">Oruç Reîs, maiyetinden Yahyâ Reîs'i, 4 seçkin köle, 4 güzel câriye ve ağır hediyelerle Kahire'ye gönderdi. Sultân Kansu memnun oldu. Oruç Bey'in evvelce hizmetinde iken kendisini terkettiği için Yahyâ Reîs'e sitem etti. Fakat muktedir denizcilere çok ihtiyacı olan Sultân II. Kansu, Oruç Bey'in Mısır'da Memlûk sultanlığı teb'ası gibi istediği şekilde hareket edebilmesine, istediğini satın almaya gücü yetmediği nesnelerin kendisine devletçe verilmesine müsaade etti.</p>

  <p class="normal">1513 başlarını Oruç Bey, İskenderiye'de geçirdi. 1513 yazına doğru denize açıldı. Bu sıralarda Yavuz Sultân Selîm, İran Sefer-i Hümâyûnu'na çıkmaya hazırlanıyordu. Oruç Reîs, Kıbrıs sularına geldi. 5 Venedik gemisini zabtetti. 1513 yazında Cerbe Adası'na geldi. Bu geliş, Barbaros Kardeşler'in istikbâlini tâyin etmiştir.</p>

  <p class="solbaslik">Oruç Reîs'in Kuzey Afrika'ya Ayak Basması (1513 Yazı)</p>

  <p class="normal">Bundan böyle Türk denizcilik tarihinde adı yüzlerce defa geçecek olan Cerbe Adası, Gabes Körfezi üzerinde 540 km2 büyüklüğünde bir adadır. Rodos veya Midilli'nin takriben üçte biri büyüklüğündedir. Tunus kıyılarına 2 km. kadar yaklaştığı yerler vardır. Bu civarda su çok sığ olmakla berâber, gene de o zamanın en büyük gemilerinin yanaşmasına müsâitti. Adada Berberîler oturur. Bunların çoğu dil bakımından Arap'laşmıştır. Bütün Kuzey Afrika gibi Sünnî/Mâlikî mezhebindendirler. Fakat Hâricî/İbâdîler de mühim bir azınlık teşkil ederler (İslâm dininin Sünnîlik ve Şîîlik dışında kalan 3. mezhebi). Cerbe, takriben 33o arzındadır (aşağı yukarı Fas ve Beyrut şehirleri ile aynı arz üzerindedir). İklim sıcak, yağışlar azdır. Cerbe, Tunus-Trablusgarb deniz yolu üzerinde ve bu yolun takriben ortasındadır. Bu sıralarda Trablusgarb, İspanyollar'ın eline geçmiştir. Tunus'ta ise Hafsîler saltanat sürmektedir. Cerbe'deki Berberî şeyhleri, Tunus Hafsî Sultanları'nı metbû tanımaktadırlar (Araplar'da şeyh, Türkler'de ve İranlılar'da olduğu gibi tekke sâhibi tarîkat mensupları mânâsına değil, kabîle ve cemâat reisi mânâsına kullanılır).</p>

  <p class="normal">Cerbe'ye gelen ilk Türk denizcisi Oruç değildi. XVI. asrın büyük Türk denizcilik ekolünün gerçek kurucusu olan Kemal Reîs, 1511 başlarında ölmüştü. Yâni Oruç'un Cerbe'ye gelişinden 2,5 yıl önce. Kemal Reîs, birçok kereler Cerbe'ye gelmişti. Türk denizcileri, bütün Akdeniz gibi bu adayı da iyi tanıyorlardı. Kemal Reîs'in Oruç'la akran olan yeğeni Pîrî Reîs de, gerek tek başına, gerek amcası ile berâber, birçok kereler Cerbe'de üslenmişti. Ancak Oruç'un gelişi, bunlardan farklıdır. O, Kuzey Afrika'da kökleşmek üzere geliyordu. Halbuki bu 1513 yılına kadar bütün târih boyunca Türkler'in ayak basıp hâkimiyet kurmadıkları nâdir ülkelerden biri Kuzey Afrika, Araplar'ın "Mağrib = Batı" dedikleri Fas, Cezâyir ve Tunus idi.</p>

  <p class="normal">Oruç'un Mısır'a ve oradan Kuzey Afrika'ya çekilmesinin sebebi, Yavuz'un tazyikı oldu. Bu tazyik olmasaydı, Oruç'un Doğu Akdeniz'de meslek hayâtını bitirmesi muhtemeldi. Yavuz'un kapdân-ı deryâsı İskender Paşa, Şehzâde Korkut'un Antalya'dan İskenderiye'ye kaçmaması için o kadar sert tedbirler almıştı ki, Oruç Mısır'a can atmaya mecbur oldu. İskender Paşa, Antalya Körfezi'ndeki bâzı gemileri yaktırmış, bâzılarını boşaltıp tayfalarını hapsetmek derecesinde şiddet ve zulüm göstermişti. Az sonra vezir (mareşal) olan İskender Paşa, Yavuz tarafından idam ettirilmiştir. Bu, Türk denizcilerinin âhının yerini bulması şeklinde tefsîr edilmiştir. Oruç, Mısır'da da kalmadı. Bir Akdenizli idi. Sultân Kansu'nun onu ilk fırsatta Hind Okyanusu'na göndereceğini biliyordu. Bu korku, onu, nihâî olarak Batı Akdeniz'de mâcerâ aramaya sevketti. Böylece, tarihteki Türk münferit şahsî teşebbüsünün hârikalı hâdiselerinden biri meydana geldi.</p>

  <p class="normal">Oruç, Cerbe'de kesin şekilde üslendi. Cerbe'nin bir tarafında bir depo kurdu. Ganimetlerini buraya yerleştirdi. Bir kısım levendlerini ayırdı, buraya muhafız koydu. Kendisi gemileriyle Akdeniz'e açıldı ve avlanmaya başladı.</p>

  <p class="normal">Midilli'deki İshak ve Hızır Reisler de korku içerisindeydiler. Onların da Sultân Korkut'un adamları damgasıyla tevkifleri veya fena muâmeleye mâruz kalmaları ihtimal dâhilindeydi. Yavuz'un sertliği ve kararlarını tâkipteki azim ve şiddeti mâlûmdu. Bunun üzerine Hızır Reîs de donattığı ticâret gemileri ile Kuzey Afrika'ya geldi. Başta buğday olmak üzere malını Kuzey Afrika'da sattı. Buradan 90 siyah köle ve câriye satın aldı. Yunan Denizi'ndeki Preveze limanına geldi. Burada kölelerini ve ikisi hâriç diğer gemilerini sattı. Gemilerinden birine kereste, kürek ve diğer gemicilik malzemesi yükledi. Ağzına kadar dolu olan bu gemiyi Cerbe'ye ağabeyi Oruç Reîs'e gönderdi. Kendisi iyice silâhlı bir tek gemi ile Preveze'nin güneyinde Türkiye'ye âit Aya Mavri (Leukas) adasına geldi. Buradan Akdeniz'e açıldı. Bir kaç Venedik gemisini ele geçirip mallarını aldı. Yunan Denizi'nin en güneyinde, ağabeyi Oruç Reîs'in filotillasına rastladı. İki kardeş hasretle kucaklaştılar. Bundan böyle daha sıkı işbirliği yapmayı ve berâberce hareket etmeyi kararlaştırdılar. Bahsimizin başında anlattığımız siyâsî kargaşa ve dağınıklık dolayısiyle Oruç Reîs, Kuzey Afrika'da, Türkler için büyük istikbal görüyordu. İşleri ilerletmek için, bizzat Tunus Hafsî Sultânı ile temas etmek kararını verdiler. Tunus tahtında bu sıralarda Ebû-Abdullah V. Muhammed (1494-1528) bulunuyordu. Bu zat, II. Bâyezîd zamânında Türkiye ile Memlûkler arasında arabuluculuk eden III. Yahyâ'nın (1488-1494) halefi ve yeğeni idi.</p>

  <p class="normal">Oruç Reîs, büyük adamlara has bir görüşle, Memlûkler'le alâkayı kesmemek siyâsetini gösteriyordu. Aldığı ganimetlerden Sultân Kansu'ya hediyeler göndermeyi ihmal etmiyordu. Sultân Kansu, bu nezâketten o kadar memnun olmuştu ki, bir keresinde: "Dünyâda nî'met hakkın gözetir ve iyilik bilir adam var ise, demişti; oğlum Oruç Kapdan'dır". Yeryüzünün 3 numaralı hükümdarının Oruç'a "oğlum" demesi, o zamanın muaşeretine göre pek büyük iltifattı. Çünki imparatorlar, kendilerine tâbi hükümdarlara ancak "oğlum" derlerdi.</p>

  <p class="normal">Bu sıralarda Oruç Reîs, birçok Hıristiyan gemisi zabtetmiş ve şöhreti, Doğu Akdeniz'den sonra Batı Akdeniz'e de yayılmış bulunuyordu. İspanya Kralı da bu mâruf Türk korsanının adını işitmişti ve bir şeyler yapacağını sezerek, iş büyümeden Oruç'u imhaya niyetleniyordu.</p>

  <p class="normal">Barbaros Kardeşler, adamları Yahyâ Reîs'i de yanlarına alıp ve her biri bir gemiye kumanda edip, 3 parça gemi ile, 1514 sonunda Tunus'a geldiler. Sultân Muhammed'in huzûruna çıktılar ve kendisine ağır hediyeler takdim ettiler. Sultân Muhammed, Türk denizcisinin büyük şöhretini biliyordu ve bu şöhretten ne şekilde istifâde edebileceğini düşünüyordu. Sultân, Barbaros Kardeşler'e Halku'l-Vâd kalesini vermeyi kabûl etti. Bunun karşılığında, ele geçirdikleri ganimetin beşte birini sultana vereceklerdi. Oruç, müstahkem bir kaleye şiddetle muhtaçtı. Çünki Hıristiyan devletlerin, bilhassa Güney İtalya'ya da hâkim olan İspanyollar'ın, eninde sonunda kendisini Cerbe'de basacaklarını biliyordu. Cerbe'de Oruç'un antrepoları ve levendleri vardı. Fakat kale yoktu. Ganîmetleri saklamak için Oruç, kudretli bir kale istiyordu. Kuzey Afrika'da tutunabilmek için de, böyle bir müstahkem mevkıe muhtaçtı. Kuzey Afrika'da anarşi vardı. Türkler ise, asırlardan beri, anarşi içindeki ülkelere nizam getirmeye alışmışlardı.</p>

  <p class="normal">Oruç'un 12 harb gemisi, 1.000 kadar Anadolulu Türk levendi, bir kaç muktedir kapdanı vardı. Büyük yardımcıları, kardeşleri İshak ve Hızır Reisler idi. Hizmetine Berberî ve Araplar'ı da aldıysa da, bunları geri hizmetlerde kullanıyordu. Bunlar denizcilikten anlamadıkları gibi, Türkler'in disiplin ve cesâret vasıflarından da haberleri yoktu. Zamanla 1.000 levend ihtiyaca kifâyet etmez oldu. Çünki Oruç, ciddî fetihlere girişti ve işini büyüttü. Üstelik levendlerinden bâzıları şehîd oldular. İşte bunun üzerine tekrar Anadolu'dan levnd getirtmek ihtiyâcı baş gösterdi. Gerçi Anadolu'dan her zaman gözü pek mâcerâperestler gelip Oruç'un hizmetine giriyorlardı. Fakat bunlar, mahdut sayıda idiler. Oruç, Anadolu'da mühim miktarda levend toplamaya mecburdu. Aksi takdirde Kuzey Afrika'daki Türk teşebbüsü mahvolurdu. İşte bu sebepledir ki, tekrar Türkiye'ye başvurmak lüzumu hâsıl oldu. Aşağıda görüleceği üzere bu müracaat, Türkiye tarihi bakımından pek verimli olmuştur.</p>

  <p class="normal">Fransızlar'ın "Goulette" dedikleri Halku'l-Vâd'de büyük bir Türk teşebbüsü başlıyordu.</p>

  <p class="solbaslik">Oruç Reîs'in Papa'nın 2 Baştardasını Zaptetmesi ve Şöhretinin Bütün Dünyaya Yayılması</p>

  <p class="normal">Oruç, kışı Halku'l-Vâd'de geçirdi. Baharda kardeşi Hızır ve Yahyâ Reisler ile denize açıldı. Tunus'un kuzeyindeki Sardunya adası açıklarına geldi. Bu sıralarda Yavuz, Çaldıran'da Şâh İsmâîl'i ezmiş ve İran seferinden dönmüş bulunuyordu.</p>

  <p class="normal">Oruç, 5 gemi ile sefere çıkmıştı. Bir Ceneviz gemisini zabtetti ve mürettabatı olan 150 kişiyi esîr aldı. Bu gemiye levendlerinden bir kısmını koyarak, Türk usûlünce donattı. Kumaş yüklü büyük bir Ceneviz gemisini daha zabtetti. Tunus'a döndü. Sultân'a beşte bir hissesini verdi. Biraz sonra, 4 gemi ile sefere çıktı. Gemilere Oruç, Hızır, Yahyâ ve Deli Mehmed Reîsler kumanda ediyorlardı. İspanya sularına gitti. Büyük bir İspanyol harb gemisi zaptedildi. Bu vuruşmada Oruç Reîs, hafifçe yaralandı. Dönüşte Oruç'un 4 gemisi, Becâye açıklarında, yâni Cezâyir sahillerinde 10 Ceneviz harb gemisi ile karşılaştı. Vuruşma şiddetli oldu. Galebe Türkler'de kaldı. Oruç, düşmanın 4 gemisini elde etti. Diğer 6'sı, yaralı hâlde kaçtı.</p>

  <p class="normal">Fakat Oruç'un adını "Barbaros" şeklinde Avrupa'da imparatordan en ücrâ köyün sâkinlerine kadar yayan, ona efsânevî bir şöhret kazandıran hâdise, Papa'ya ait 2 dev baştarda (galerruvayyal)'nın zabtıdır. Bunlar, devrin en dev harb gemileri, bugünki anlayışımıza göre dretnot idiler. Bu yüzer kaleler yanında Oruç Reîs'in ince tekneleri, bir sandal gibi kalıyordu. Fakat fevkalâde yürük ve manevra kaabiliyetini hâiz idiler. Türk deniz topları da hedefini şaşmaz üstün silâhlardı. Papa'nın gemileri, Genova'dan Roma'nın limanı olan Civitavecchia'ya gidiyordu. Korsika ile İtalya arasındaki Elba adası açıklarında Oruç Reîs tarafından karşılandılar.</p>

  <p class="normal">Maiyyetindeki subaylar, Oruç'un bu baştardalara taarruzunu delice bir hareket buldular ve itiraz ettiler. Bu itiraz karşısında Oruç, gemisindeki küreklerin bir kısmını denize attırdı. Artık muhârebe kabûl edilmediği takdirde, eksik küreklerle düşmandan kaçılamazdı. Şu veya bu tarzda düşmana yem olunacaktı. Reîslerinin bu azmi, Türk levendlerini elektrikledi. Papa'nın gemileri, çok aralıklı olarak seyrediyorlardı. Oruç da bundan faydalandı. Gemisini karşılıklı top bombardımanı sırasında baştardalardan birine yanaştırdı. Oruç başta olmak üzere Türk korsanları, düşman gemisine atladılar. Türk levendlerinin akıl almaz cesâretleri karşısında az zamanda düşman gemisi zabtedildi. Bu, denizcilik târihinde bir inkılâptı. O tarihe kadar bir çekdirinin bir baştardayı mağlûb ettiği görülmemişti.</p>

  <p class="normal">Arkadan ikinci baştarda geliyordu. Oruç'un maiyeti, muazzam ganimet almış olduklarını, çekilip gitmelerini söylediler. Oruç, bunlara kulak asmadı. İkinci baştardayı da zabtedecekti. Emrini bildirdi. Bütün levendlere İtalyan elbiseleri giydirdi. Kendi de öyle giyindi. Bu kıyafetle baştardada dolaşmaya başladılar. Yaklaşan ikinci yüzer kale, hiç bir şeyin farkında olmadı. Baştardanın yanındaki Oruç'un küçük çekdirisini görünce, bunun kendileri tarafından zabtedilmiş bir korsan gemisi olduğunu sandı. Baştardalar, 50'şer çift, yâni 100 kürekle çekilen muhteşem gemilerdi. Bu 50 oturaklı gemilerin her küreğini bir düzineden fazla forsa yan yana çekerdi. Oruç'un ilk baştardayı zabtı, biraz da İtalyanlar'ın korkaklığı yüzünden olmuştu. Zira İtalyanlar, Türk korsan gemileri yaklaşırken, kasaraya dolmuşlardı. Güvertedeki arkadaşlarının Türkler'in işlerini bitirmelerini bekliyorlar, bu iş bitinceye kadar boşuna kırılmak istemiyorlardı. Fakat Oruç, güvertedekileri o kadar çabuk temizledi ki, anbardaki arkadaşları yetişemedi. Zira Oruç, derhal anbar kapılarını tuttu ve düşman askerinin çıkmasına mânî oldu. Ümitsiz kalan düşman, Oruç'a teslim oldu.</p>

  <p class="normal">İkinci baştarda iyice yaklaştıktan sonra Oruç, bombardımana başladı.Düşman, neye uğradığını şaşırdı. Az zamanda teslim oldu.</p>

  <p class="normal">Deniz tarihinde pek çok kahramanlıklar görülmüştü. Fakat bu hâdisenin bir başka benzeri yoktu. Oruç'tan fidyelerini ödiyerek kurtulan esirler, bu hâdiseyi, mübalâğa ile ülkelerinde anlattılar. Az zamanda Barbaros'un şöhreti, Avrupa'daki diğer bütün şöhretleri gölgede bıraktı. Oruç, bu iki gemiden mühim ganimet ele geçirmiş ve yüzlerce forsa ve esir elde etmişti.</p>

  <p class="solbaslik">Oruç Reîs Becâye Önlerinde Sol Kolunu Kaybediyor (1514 Sonları)</p>

  <p class="normal">Oruç Reîs, Kuzey Afrika'da bir devlet kurmaya kesin şekilde azmetmişti. Tunus'ta Halku'l-Vâd ve Cerbe'de üsleri vardı. Bunlara dayanarak önce Tunus'un fethini düşündü. Fakat bu ülkede, asırlardan beri Hafsî hânedânı hüküm sürüyordu. Böyle yerleşmiş bir hânedânı ortadan kaldırmak, Müslümanlığın aleyhinde olur ve Türkler'e karşı Kuzey Afrika halkının sevgisini yok edebilirdi. Gerçi Hafsîler'in eski iktidarı kalmamıştı, dejenere olmuşlardı. Fakat gene de bu hânedânı yok etmek doğru olmazdı. Fas'a gitmek, büsbütün münasip değildi. Çünkü Merînîler, eski güclerini çoktan yitirmiş de olsalar, büyük bir hânedândırlar ve Fas imparatorluğu, büyük devletlerden sayılıyordu. Libya'nın Bingazi kısmı Memlûkler'in, Trablusgarb kısmı ise İspanyollar'ın elindeydi. Fakat İspanyollar, kıyıdan içerilere nüfuz edememişlerdi ve edemezlerdi. İçeriler zâten çöl olup, çok seyrek nüfusla meskûndu. Buralarda Arap kabîleleri yaşıyordu. Önemi az olan Trablusgarb'i İspanyollar'dan fethetmenin de bir istikbâli yoktu.</p>

  <p class="normal">Bu vaziyette ortada bir Cezâyir kalıyordu. Cezâyir'de tam bir anarşi hüküm sürüyordu. Arap siteleri, Tunus'taki Hafsîler'i, Tlemsen'deki Abdulvâdîler'i veya İspanyollar'ı metbû tanıyorlardı. Yâni bir Cezâyir devleti yoktu. Cezâyir, Tunus ile Fas arasına yerleşmiş mühim bir ülkeydi. Batı Akdeniz'de durumu, tamamen merkezî idi. İspanya, Fransa ve İtalya kıyılarına yakın üsler, ancak burada sağlanabilirdi.</p>

  <p class="normal">Oruç Reîs, devletini Cezâyir'de kurmaya karar verdi. Korsanlıktan hükümdarlığa yükselmek hususundaki azmi, kesindi. İşe Fransızlar'ın "Bougie" dedikleri Becâye'den başlamak istedi. Becâye, Akdeniz üzerinde güzel bir kıyı şehri idi. Kalesi pek müstahkemdi. Cezâyir şehrinin takriben 200 km. batısında idi. Burayı fethettikten sonra, İspanyol nüfuzunda bulunan Cezâyir şehrine atlamak pek kolaylaşacaktı. Cezâyir şehrinde sıkıca tutunabilen kuvvet ise, az zamanda bütün Cezâyir ülkesini ele geçirebilirdi.</p>

  <p class="normal">Becâye, İspanyollar'ın elinde idi. İspanyollar'ın kovdukları eski Becâye emîri Abdurrahman da, Oruç Reîs'ten yardım istemişti. Abdurrahman'ın talebi, Oruç'un teşebbüsünü, hukukî bakımdan destekliyordu. Böyle olmasa da, yakında Hıristiyanların eline düşmüş bulunan bu şehri kurtarmak, bir Müslümanlık vazifesi idi. Umumî durum Oruç için müsaitti. Halk, Hıristiyanlardan, bilhassa İspanyollar'dan bezmişti. Bir kısım ileri gelenler de Türkler'i, yâni Oruç'u tutuyor ve istiyorlardı. Ancak ileride cereyan edecek hâdiseleri anlıyabilmek için, ülkedeki psikolojiyi daha yakından incelemek icab eder. Kuzey Afrika ahalisi, bilhassa ileri gelen ve "şeyh", "emîr", "kaaid" gibi adlarla anılan kimseler, büyük bir devletin veya otoriter bir hükûmetin hâkimiyetine girmekte pek az istek gösterirlerdi. Bunlar, feodal Ortaçağ yaşayışına alışmışlardı. İcabında dinlerine ihanet edecek derecede allâklık gösteriyor ve küçük menfaatlerini her türlü metodla savunmasını biliyorlardı.</p>

  <p class="normal">Oruç Reîs, 4 gemi ile Becâye'ye geldi. Abdurrahman, 3.000 Berberî ile onu şehrin açıklarında bekliyordu. Fakat bunlar, bir arada muhârebeden anlamaz, tek başlarına vuruşabilen kabîle adamları idi. Yâni muntazam İspanyol askeri ile yapılacak muharebede hiçbir rolleri olamazdı. Hızır Reîs, bu kadar az bir kuvvet ile İspanya gibi büyük bir devlete karşı teşebbüse geçmeyi şimdilik doğru bulmamış ve Becâye seferine muhalif kalmıştı. Fakat Oruç, kardeşini dinlemedi. Gemilerinden çıkardığı 200 levendin başına geçti. Becâye kalesine hücuma hazırlandı.</p>

  <p class="normal">Oruç, 4 harb gemisi ile Becâye'ye gelirken, 9 parçalık bir İspanyol filosu ile karşılaşmıştı. Türkler, gemilerden birini top ateşi ile batırdılar, ikisini zabtettiler. Diğer 6 İspanyol harb gemisi, Becâye limanına girdi ve kalenin eteklerine sığındı. Oruç, karaya toplar da çıkardı ve kaleyi dövmeye başladı. Fakat gerek kaleden, gerek İspanyol gemilerinden atılan gülleler, 200 Türk'e zayiat verdirdi. 8 günlük karşılıklı bombardımandan Türk levendleri yılmadı. 8. gün, kalede içeri girebilecek bir gedik açıldı. Oruç, levendlerini teşcî etmek üzere, onların başında gedikten içeri daldı. Fakat bir İspanyol top güllesi, Reîs'in sol kolunu pek ağır şekilde yaraladı. Türkler, muhâsarayı kaldırdılar. Gemilerine binip geri döndüler. Becâye, alınamamıştı.</p>

  <p class="normal">Bu sıralarda Hızır Reîs, gemileri ile Becâye'ye geldi ve yardım getirdi. Fakat artık muhasara kaldırılmış bulunuyordu. Oruç Reîs, kendinden geçercesine yatağa düştü. Hekimler, kolun kesilmesi lüzumunda birleştiler. Türk amiralinin sol kolu, dirseğinden kesildi. Barbaros Kardeşler, Halku'l-Vâd'e döndüler.</p>

  <p class="normal">Bu hâdise, 1514 sonunda geçmiştir. Oruç, Tunus'ta tedâvi edilirken, Hızır, sefere çıktı. Balear Adaları'nın en doğudaki parçası olan Minorka'yı bastı. Dönüşte Korsika umumî valisinin kumanda ettiği 8 parçalık bir düşman filosu tarafından yolu kesildi. Vuruşma şiddetli oldu. Sonunda düşman mağlûp oldu ve çekildi. Hızır, Tunus'a döndü. Fakat bir kaç hafta sonra, 1515 yılının ilk aylarında, şiddetli kışta, gene sefere çıktı. 20 gemi zaptedip 3.800 esîrle berâber Tunus'a döndü.</p>

  <p class="normal">1515 baharında Hızır, 7 parça gemi ile gene sefere çıktı. 1.800 esîr aldı. Bunları, 12.000 altın olarak, karşılığında serbest bıraktı. Barbaros Kardeşler'in diğer kaptanları da ayrı ayrı ava çıktılar ve ganimetle Tunus'a döndüler.Hızır, bu arada 8.000 top kumaş yüklü 4 gemi zaptetti. Kereste yüklü bir Fransız gemisi de ele geçirildi. Esâsen gemilerin çoğu, Barbaroslar'ın forsunu görünce, mukavemetsiz teslim oluyorlardı. Bir keresinde Barbaroslar'ın namlı kapdanlarından Sinan Reîs, bir düşman gemisi ile karşılaştı. Direğine derhal Barbaroslar'ın forsunu çekti. Bunu gören düşman, tek top atmadan teslim oldu.</p>

  <p class="solbaslik">Türk Denizcilerinin Barbaros Kardeşler'in Etrâfında Birleşmesi</p>

  <p class="normal">Bu muvaffakıyetler üzerine Türkiye'den birçok namlı kapdan gelip, Barbaroslar'ın hizmetine girdi. Bunların en mühimmi, Kemal Reîs'in yeğeni olup bu suları çok iyi tanıyan büyük coğrafya bilgini Muhyiddin Pîrî Reîs idi. Aydın Reîs, Kurtoğlu Muslihuddin Reîs, Sinan Reîs, Yahyâ Reîs, Deli Mehmed Reîs, müstakbel Cezâyir beylerbeyisi ve Fas fâtihi genç Sâlih Reîs, Hızır Barbaros'un oğlu çocuk yaştaki Hasan Reîs, gene Hızır'ın mânevî oğlu diğer Hasan Reîs (her ikisi de istikbalde Cezâyir beylerbeyisi olmuşlardır), Barbaroslar'ın en namlı kaptanları idiler. Barbaroslar, az zamanda Akdeniz'deki donanmaların en güclülerinden birine sâhib oldular. Armatörlükten korsanlığa geçen Barbaroslar'ın deniz kuvvetleri, yeryüzünde Türkiye, Venedik, Portekiz, İspanya, Fransa, Ceneviz donanmalarından sonra geliyordu. Bir kaç yıl sonra deniz gücleri, Ceneviz ve Fransa donanmalarını da geçti. Yâni dünyanın 5. deniz gücüne sâhip oldular. Kısa zamanda elde edilen bu netice, şaşılacak bir şeydi.</p>

  <p class="normal">1515 yazında Oruç Reîs iyileşti ve sefere çıkacak hâle geldi. Yanında Hızır Reîs olduğu hâlde Tunus'tan Akdeniz'e açıldı. 7 Holanda gemisi ile karşılaşıp birini zabtettiler. Sonra Minorka adasında demirlediler. Buradan Genova Körfezi'ne geldiler. Korsika ile İtalya arasındaki Ligurya Denizi'ne girmek, gerçek bir cür'etti. Burada İspanyol, Ceneviz, Fransız donanmaları kaynaşıyordu.</p>

  <p class="normal">Ligurya Denizi'nde de 4 gemi zapteden Barbaroslar, oradan İspanya sularına açıldılar. Endülüs Müslümanlar'ı'na yardım ettiler. Yüzlercesini Kuzey Afrika'ya taşıdılar. İslâm âleminin minnetini kazandılar. İspanya'dan Ege Denizi'ne gelip bütün Akdeniz'i baştanbaşa aştılar. Midilli'ye geldiler. Akraba ve yakınlarını ziyâret ettiler. Ganimetlerinden hediyeler ve sadakalar dağıttılar. Bir ara Oruç Reîs, Midilli'de kalıp evlenmek istedi. Fakat deniz aşkı galip geldi ve Kuzey Afrika'ya dönmeye karar verdi. Bu sefer tam 9 ay sürdü. 1516 başlarında Barbaroslar, İspanya'ya döndüler. Tunus Sultânı'na ganimet hissesini verdiler.</p>

  <p class="solbaslik">Pîrî Reîs'in İstanbul'da Yavuz'la Mülâkatı (Mayıs 1516)</p>

  <p class="normal">İşlerini çok genişletmiş olan Barbaroslar, artık kesin şekilde Türkiye'nin resmî veya gayrıresmî himâyesine ve yardımına muhtaçtılar. Artık Yavuz'dan korkmuyorlardı. Kemal Reîs'in yeğeni olan ve Türkiye'de çok iyi tanınan Pîrî Reîs'i, 6 parçalık bir filo ile Istanbul'a yolladılar. Barbaroslar, Yavuz'a çok ağır hediyeler göndermişlerdi. Yavuz, Pîrî Reîs'i bizzat kabûl etti. İki elmaslı kılıcı Pîrî'ye teslim ederken: "kılıçların birin Oruç lalam ve birin Hayreddin (Hızır) lalam kuşansınlar, gazâ eylesinler!" dedi. Pîrî Reîs'e de hediyeler verdi. Fakat bunlardan mühim olarak 2 harb gemisini, yardım olmak üzere, Barbaroslar'a götürmesi için, Pîrî Muhyiddin Reîs'e teslim etti. Bu hâdisenin en muhtemel tarihi, 1516 yılının mayıs ayıdır. Yavuz, akabinde Mısır sefer-i hümâyûnuna çıkmıştır.</p>

  <p class="normal">İlk adım atılmış, Türkiye ile resmî münasebetler yeniden kurulmuştu. Bundan böyle anavatanın her türlü yardımı beklenebilirdi.</p>

  <p class="normal">Pîrî Reîs, Istanbul'da iken, Barbaros Kardeşler, gene İspanya sularında idiler. 12 parçalık bir filo ile sefere çıkmışlardı. Birçok İspanyol gemisi ele geçirdiler. Bu gemilerin forsalarındaki Endülüslü Arablar'ı kurtarıp Kuzey Afrika'ya getirdiler. Yolda Cicelli kalesi önlerine geldiler. Cicelli, Cezâyir kıyısında İspanyollar'ın elinde bulunan limanlardan biri idi. Kaledeki 100 İspanyol muhafız, Türk filosuna karşı koyamayıp teslim oldu. Barbaroslar, kaleyi muhafazaya karar verdiler. 3 harb gemisi ile 50 muhafızı kalede bıraktılar. Böylece koca İspanya krallığından bir kaleyi, kesin ve daimî şekilde fethetmişlerdi. İspanya ile harb hâli resmen başlamıştı. Bundan sonrası artık korsanlık hareketine sığmıyordu. İki devletin savaşı gibiydi.</p>

  <p class="normal">Cicelli başarısı, Oruç Reîs'e Becâye'yi fetih teşebbüsünü tekrarlamak cesâretini verdi. Esasen Tunus'tan Cezâyir'e yerleşmek icab ediyordu. İstikbal Cezâyir'de idi. Tunus sultanı V. Muhammed de, Barbaroslar'ın cihanşümul şöhretlerinden ürkmeye başlamıştı. Verdikleri beşte bir ganimet hissesinden vazgeçip Türkler'i def etmeye çoktan râzı idi. Fakat korkusundan herhangi bir teşebbüse geçemiyordu.</p>

  <p class="solbaslik">Becâye'nin Fethi (4 Ağustos 1516) ve Kaybı</p>

  <p class="normal">Kuzey Afrika camilerinde Barbaros Kardeşler'e Cuma hutbelerinden sonra dua ediliyordu. Barbaroslar, Kuzey Afrika'yı Hıristiyanlar'a karşı savunmakla kalmıyor, Endülüs Müslümanlar'ı'nı İspanya'dan taşıyor, iskân ediyor, fakir halka yiyecek dağıtıyorlardı. Oruç, psikolojik vasatı yakalamıştı, elden kaçıramazdı. Cicelli'nin fethi, Cezâyir'de yerleşmek için bir adımsa, Becâye'nin fethi, bir Cezâyir Türk devletinin kurulmasını te'mîn edecekti.</p>

  <p class="normal">Oruç, bu kararı verdiği zaman, Charles-Quint "I. Carlos" adıyla İspanya kralı olmuştu. Avrupa'nın birinci devletinin başına geçmişti. Bu devlet, İspanya dışında Avrupa'nın birçok ülkesini ve geniş Amerika müstemlekelerini elinde tutuyordu. Barbaroslar, işte bu İspanya ile harbe girişmeyi göze alıyorlardı. İspanya'nın gücü, artık Venedik'in gücünü gölgede bırakmıştı. Gene bu sıralarda Türkiye'de Yavuz Sultân Selîm, Memlûk sınırlarını geçiyor ve Suriye'ye giriyordu.</p>

  <p class="normal">1516'da İshak Reîs de kesin sûretle Kuzey Afrika'ya gelmişti. Barbaroslar, Midilli ile alâkalarını bu sûretle tamamen kesmiş oluyordu. İshak Reîs, daha önce Kuzey Afrika'ya gelmiş, fakat Midilli'deki emlâkinin başına dönmüştü.</p>

  <p class="normal">Barbaroslar, 11 gemi ile geldiler. Becâye yakınlarına asker döktüler. Kaleyi muhasaraya başladılar. Oruç: "ben bu kal'a önünde, diyordu; bir kolumu bıraktım. Birin daha değil, kellemi dahi bıraksam n'ola?". Muhasara 4 gün sürdü. Türkler, 4 Ağustos 1516 günü Becâye'yi fethettiler. Ölenlerin dışında 500 İspanyol askeri, esir alındı. Ancak iç hisarda İspanyollar mukavemete devâm ediyorlardı. 20 gün şiddetli vuruşma oldu. 20.000 kadar Arab bedevîsi, yağmacılık hevesiyle Türkler'e yardıma gelmişlerdi. Fakat bunların yardımdan fazla, disiplinsizliklerinden dolayı zararları görünüyordu. İç hisar düşmedi. Oruç'un barutu tükendi. Tunus Sultânı, istenen barutu göndermemek suretiyle, alenen Türkler'e cephe aldı. Kuvvetli bir İspanyol filosu yaklaşıyordu. Üstelik suların çekilmesi dolayısıyla Oruç'un gemileri karaya oturmuştu. Bunların yüzdürülmesi uzun bir zamana mütevakkıftı. Oruç, düşman eline geçmemesi için gemileri boşalttıktan sonra yaktırdı. 29 Ağustos'ta Becâye önünden ayrıldı. Türkler, aldıkları esirlerle berâber 120 km. yürüyüp Cicelli (Cicel)'ye geldiler.</p>

  <p class="normal">Oruç Reîs, kardeşi seferde iken kesif bir diplomatik faaliyete geçmişti. Artık küçük bir hükümdardı. Fakat bütün Cezâyir'i alıp mülkünü büyütmeye kararlı bulunuyordu. Kurdoğlu Muslihuddin Reîs'i, levend toplamak ve stratejik malzeme satın almak üzere, Sinop'a gönderdi. Kendi de Cezâyir ileri gelenleri ile müzakerelere girişti. Bu sıralarda Cezâyir ülkesinde 4 hükümdarcık, diğer şeyhler arasında sivrilmiş bulunuyordu: bunlardan ancak Doğu Cezâyir'i elinde tutan Abdulvâdîler'den 23. Tlemsem kralı Ebû-Abdullah V. Muhammed (1505-1517) (halefi ve kardeşi III. Ebû-Hammû'dur: 1517-1528) gerçek bir hükümdardı. Diğer üçü, Cezâyir şeyhi Sâlimu't-Tûmî, Cezâyir şehri ile çevresine, Emîr Abdülaziz, Tlemsen'in kuzeydoğusundaki Sîdî-b'el-Abbâs ile çevresine, Kuka Ahmed İbni'l-Kaaazî ise, Kabîliye denen güneydeki dağlık araziye mâliktiler. Bunlar, hânedân sahibi olmıyan tesadüfî hükümdarcıklardı. Fas imparatorluk tahtında ise V. Muhammed (1500-1530) bulunuyordu ki, Merînîler'in Vattâsîler dalından ve hânedânının 31. sultanı idi. Bu sıralarda Fas, Tunus ve Tlemsen tahtlarında V. Muhammed adlı 3 ayrı hükümdarın bulunması tuhaf bir tesadüftür ve birbirleriyle karıştırmamak lâzımdır.</p>

  <p class="normal">Oruç'un şimdilik Fas ve Tlemsen ile alâkası yoktu. Fakat pek az zaman sonra olacaktı. Ancak Cezâyir (şehir), Kabîliye ve Sîdî-b'el-Abbâs emîrleri ile münasebetleri sıkı idi. Bunlardan son ikisi, birbirlerinin can düşmanı idiler. Bu vaziyette Oruç, Sîdî-b'el-Abbâs emîri Abdülaziz'e yardım etti. Bu yardım sâyesinde Emîr, rakıybi Kuko Ahmed'i altetti. Böylece Oruç, Cezâyir ülkesinde büyük nüfuz kazandı ("Cezâyir" kelimesinin hem ülke, hem de bu ülkenin başkenti ve en büyük şehri olan limanın adı olduğu unutulmamalıdır). Oruç'un bu başarısını gören Cezâyir şehri hâkimi Sâlimu't-Tûmî, İspanyollar'dan çok şikâyet eden şehir halkının baskısına dayanamadı, Türk amiralinden imdat istedi. Ancak Sâlim, gâyet de ahlâksız bir adamdı ve İspanyollar'ın adamıydı. Türkler gibi ahlâksızlığa karşı çok sert olan bir milletten çok ürküyordu. Hâdiselerin baskısıdır ki, onu Ouç'tan yardım istemeye mecbûr bırakmıştır.</p>

  <p class="solbaslik">Cezâyir'in Fethi ve Oruç Reîs'in "Sultân" sanını Takınarak Cezâyir'de Târih'te İlk Def'a Olmak Üzere Bir Türk Devleti Kurması (1517 Başları)</p>

  <p class="normal">İspanya, Cezâyir şehrinden yıllık vergi alıyordu. Cezâyir şehri halkı, başka baskı ve zulümlere de göğüs geriyordu. Bir kere İspanya'ya düşman olan devletlerin, bu arada Türkler'in gemilerinin, ülkenin bu en büyük limanına girmesi yasaktı. Sonra ikide bir limana gelen İspanyol gemileri türlü rezâletler ve soygunculuklar yapıyorlardı. Cezâyirliler, bu tasallutlara baş kaldırır kaldırmaz, limanın 300 metre açığındaki kayalar üzerinde kurdukları kaleden, şehri topa tutuyorlardı. Cezâyirliler'in değil ordu ve donanmaları, düzgün bir inzibat kuvvetleri bile yoktu.</p>

  <p class="normal">Oruç Reîs, büyük bir donanma ile Cezâyir'e yürüdü. Fakat kendisi denizden değil, karadan 800 levend ile yürüyerek Cezâyir'e geldi. Yolda 5.000 gönüllü Arap, gelip Türkler'e katıldılar. Oruç'un, deniz toplarından başka, kudretli bir de kara topçu taburu vardı. Hızır, 500 levend ile Cicelli'de kalmıştı.</p>

  <p class="normal">Oruç, Cezâyir'i işgal etti ve orada kuvvetli bir müfreze bıraktı. Şehirde fazla kalmadı. Şerşel kalesine gitti. Burasını İspanyollar'dan fethetti. Cezâyir'e döndü. Bu sûretle ülkenin Cezâyir, Cicelli ve Şerşel kıyı şehirleri, çevresi ile Oruç'a geçmiş oldu. Bütün Cezâyir'den gelen Arap kabîle şeyhleri ve şehir kaaidleri, Oruç'a biat ettiler. "Sultân" sanını takınan Oruç, kendini Cezâyir hükümdarı ilân dedi. Fakat ülkenin ancak bir kısım kıyı arazisine sâhipti.</p>

  <p class="normal">Bu sırada Kurtoğlu Muslihuddin Reîs de Sinop ve Istanbul'a uğradıktan sonra Kuzey Afrika'ya döndü. Yavuz'un emriyle Istanbul'da bulunan vezir Pîrî Mehmed Paşa, Muslihuddin Reîs'e, Oruç'a teslim edilmek üzere 2 kadırga, yâni büyük harb gemisi verdi. İstediği kadar gönüllü levend toplamasına ve stratejik malzeme satın almasına müsaade etti. Yavuz'un, Barbaros Kardeşler'i öğen ve teşvik eden mektubunu da Muslihuddin Reîs, Tunus'ta Hızır Hayreddin Reîs'e teslim etti. Hızır, Cicelli'de 300 levend bırakıp Tunus'a gelmişti. Artık Hafsîler'in başkenti olan Tunus şehri, Türkler'in elinde gibiydi. Ancak, Barbaroslar'ın lutuf ve müsaması sâyesinde V. Muhammed, Tunus şehrinde tahta oturmakta devâm ediyordu. Hızır, ağabeyi İshak Reîs'i, mühim insan ve malzeme yardımı ile berâber Cezâyir'e, Oruç Reîs'e gönderdi. Burada Oruç ve Hızır Hayreddin Reîsler için "sultan" tâbirini kullanmıyoruz. Çünki "sultan", Türkler tarafından imparatorlara verilen bir ünvandır ve küçük hükümdarlar için kullanılmaz. Osmanlı protokolüne göre Oruç ve Hızır, sancakbeyi (tümamiral) pâyesinde birer denizci idiler. Ancak Oruç'un ölümü üzerindedir ki Yavuz, Hızır'a "beylerbeyi" (oramiral) rütbesini vermiştir. Kuzey Afrika'da ise Oruç, "sultan" sayılıyordu. Avrupa'da da "Cezâyir Kralı" addediliyordu.</p>

  <p class="normal">Oruç, Cezâyir kalesini tâmir ettirdi ve toplar yerleştirildi. Araplar, bu kaleyi harâbe hâlinde bırakmışlardı. Türkler'in Cezâyir ülkesinin en büyük şehrine yerleşmeleri, İspanya'da telâşı mûcib oldu. Çünki İspanya, Endülüs gibi Cezâyir, Tunus, Trablusgarb, hattâ Fas'ı almak, müstemleke hâline getirmek azminde bulunuyordu. Bütün tarihçiler, Türkler, XVI. asrın başlarında bu uzak topraklara gelmeselerdi, İspanyollar'ın bu projelerinde muvaffakıyet kazanacaklarını söylemekte müttefiktirler. Bu sûretle Avrupalılar, XIX. asrın sonlarında değil, XVI. asrın başlarında Kuzey Afrika'ya hâkim olacaklar ve bu geniş ülkelerin ırkî coğrafyasını değiştireceklerdi. 1962'de Cezâyir istiklâline kavuşunca, Millî hareketin en büyük liderlerinden Albay Muhandü'l-Hacc'ın verdiği şu bayânat da bunu göstermektedir: "Herşeyi, hattâ bir millet oluşumuzu, Türkler'e borçluyuz. Osmanlılar geldiği zaman, bizler korsandık. Yüzlerce kabîleden müteşekkildik. Osmanlılar, başımıza bir paşa getirdiler. Dağınık aşîretleri bir araya topladılar. Onları bir kavim hâline koydular. Bu kavim, 300 yıl, merkezî Türk idaresi altında kaldı. Birliğin kudretini öğrendi. Türkler sâyesinde, millet hâline geldik" (<span class="ideitalik">Hürriyet</span> gazetesi, no. 5.121, 3.8.1962, s.5c).</p>

  <p class="normal">Oruç, bir kaç ay içinde başta Tunus olmak üzere birçok şehir ve kasabayı ele geçirdi. Şimdi elinde 10 şehir vardı. Bunlardan Tunus'a yakın olan doğudaki 5 şehirle çevresinin idaresini, kardeşi Hızır Hayreddin Reîs'e bıraktı.</p>

  <p class="normal">Oruç, artık kara askerine de ihtiyaç gösteriyordu. Topçu birliğinden sonra tüfekli piyâde birlikleri de kurdu. Her sûretle gerçek bir hükümdar gibi davranmaya başladı.</p>

  <p class="solbaslik">İspanya ile Oruç Barbaros Arasında Harbin Patlaması (1 Eylûl 1517)</p>

  <p class="normal">1517 eylûlünde İspanya, Türkler'in kesin şekilde Cezâyir'den kovmak ve ele geçirdikleri kaleleri geri almak maksadiyle, Oruç'un üzerine büyük kuvvetler gönderdi. Başkumandan, Don Diego de Vera idi. Emrinde 40 harb, 140 nakliye gemisi ile 15.000 kara askeri vardı. İspanyollar, Cezâyir şehri civarında karaya çıktılar. İspanyol topçusu, Oruç'un tâmir ve tahkim ettiği Cezâyir kalesini bombardımana başladı. İspanyollar'ın kesin zaferi ele geçirdiklerini sanan binlerce Arab da gelip, onlara katıldılar. Oruç, kalede açılan gedikleri derhal kapatmaya uğraşıyordu. Önce İspanyollar'a yardıma gelen Arablar'a saldırdı. Bunları tamamen perişan etti. Bu sûretle yerli halkın Türkler'le İspanyollar arasındaki harbe karışmasını önlemek istiyordu. 30 Eylûl'de İspanyollar, Cezâyir kalesinin burclarına çıkıp bayrak diktiler. Ancak Oruç, derhal o kesime yetişti. İspanyollar'a öyle sert mukabele etti ki, düşman, Cezâyir kalesi çevresinde tutunamadı. Don Diego de Vera, muhâsarayı kaldırmaya mecbur oldu. Düşman, gemilerine can atarken Oruç, 1.500 İspanyol askerini kılıçtan geçirdi ve pek çoğunu esir aldı. Cezâyir'de hamamlara varıncaya kadar her yer, İspanyol esirleri ile doldu. Mütevâzı bir Türk denizcisi, Avrupa'nın en büyük kara ve deniz devletini yenmişti. Fakat bu, birinci rövanştı. Arkası vardı. Mağrur İspanya'nın, bu büyük bozgunu Oruç Barbaros'un yanına bırakmayacağı âşikârdı.</p>

  <p class="normal">Zaferden sonra Hızır Hayreddin Reîs, ağbeyinin emriyle Cicelli civarında bulunan ve İspanyollar'la, Barbaroslar aleyhine muhârebe eden Arap kabîle şeyhini cezalandırdı. Cicelli'den Cezâyir'e geldi. Ağabeyi ile buluştu.</p>

  <p class="normal">İspanyollar, bu Cezâyir seferinde, bir başka Arap şeyhinin yardımı ile Barbaroslar'a ait Tenes'i zaptetmişlerdi. Hızır, Tenes'e geldi. İspanyolllar'dan kaleyi geri aldı. Arap şeyhini şiddetle cezalandırdı. Milyâne ve Medea şehirlerini de fethetti. Bu sûretle ülkenin mühim bir kısmı Oruç'un hükümdarlığı altında birleşmiş oldu. Esâsen İspanya'ya karşı kazanılan büyük zaferden sonra, Türkler'i bütün Cezâyir'i fethetmekten alıkoyabilecek kuvvet tasavvur edilemezdi.</p>

  <p class="normal">Oruç, nüfus ve mâliye sayımını yaptırdı. Devletinde ne kadar teb'ası olduğunu, ne kadar vergi toplıyabileceğini, ne kadar asker besleyebileceğini öğrendi.</p>

  <p class="solbaslik">Tlemsen Seferi (Ekim 1517)</p>

  <p class="normal">Orta ve Doğu Cezâyir, Türkler'de idi. Şimdi Batı Cezâyir'i, yâni ülkenin Fas imparatorluğu üzerindeki kesimlerini fethetmek kalıyordu. Burası, merkezi Tlemsen (Tilimsân) olmak üzere, Arap'laşmış Berberî Abdulvâdî krallığının elinde idi. Abdulvâdîler veya Zayyânîler, burada 1239 yılndan beri saltanat sürüyorlardı. Çok eski bir hânedan olmakla berâber, dejenere olmuşlar ve dehşetli İspanyol baskısı altında bunalıp tâvizler vererek, halkın teveccühünü kaybetmişlerdi. Oran (Vahrân)'da oturan İspanyollar'ın Kuzey Afrika'daki en büyük kumandan-vâlisi, büyük ve muhteşem Tlemsen şehrini daimî şekilde tehdit ediyordu. Abdulvâdîler'in Tlemsen krallığı, 1517 sonlarında Türkiye'ye tabî olacak ve bu tâbiiyet 1554'e kadar 37 yıl sürecektir. 1554'te Türkiye, 316 yıllık bu hânedâna son verecek ve ülkeyi doğrudan doğruya Cezâyir beylerbeyiliğine bir sancak olarak bağlayacaktır. Sâbık krallıklar, Osmanlı teşkilâtında bir sancak oluyorlardı. Türkler'in Tlemsen'e gelmesi, Fas imparatorluğunun da işine gelmezdi. İspanya ve Portekiz gibi iki müstevlî devletten sonra Türkiye'nin müdâhalesi, hânedan mücadeleleri ile iyice yıpranmış olan Fas'ın lehine bir şey değildi. Barbaroslar'ın Türkiye himâyesinde oldukları malûmdu. Türkiye imparatorluğunun Cezâyir'e resmen el atacağı günler de pek yaklaşmıştı. Barbaros Kardeşler, başka türlü büyük devletlerle tek başlarına mücâdele edip fütûhat yapamazlardı.</p>

  <p class="normal">Tlemsen melîki V. Muhammed'in İspanya ile Türkler aleyhine resmen muâhede yapması, Oruç'a aradığı fırsatı verdi. Bu muâhede, yerli halk tarafından bile çok fena karşılanmış ve ahalinin gücüne gitmişti. Oruç, nâip olarak Cezâyir'de kardeşi Hızır Hayreddin Reîs'i bıraktı. Ağabeyi İshak Reîs ile berâber, Tlemsen üzerine yürüdü. 1517'nin son ayları idi. Tlemsen, Kıbrıs ve Girit ile aynı arz derecesindedir. Hava mûtedildi. Cezâyir'den Tlemsen'e mesâfe kuşuçuşu 400 km'dir. Cezâyir'den doğuda Tunus'a kadar mesafe gene düz çizgi ile 580 km'dir. Barbaros Kardeşler'in bu 1.000 km'lik mesâfe arasında şahsî teşebbüsleri ile, kendilerinden önce hiç bir Türk'ün yaşamadığı ülkelerde devlet kurmaları hayrete değer. Bu mesafenin takriben Istanbul-Erzurum veya Istanbul-Budapeşte mesâfesine eşit olduğunu söylemek, Oruç'un teşebbüsünün azameti hakkında bir fikir edinmeye kâfidir.</p>

  <p class="normal">Tlemsen 125.000 nüfusu ile Afrika'nın en büyük şehirlerinden biri idi (bu târihte Londra'nın nüfusu 85.000 ve en büyük Hıristiyan şehri olan Paris'inki 380.000 idi). Şehrin kalesi 490x280=137.200 m2 idi. Şehir, kaleden çok dışarıya taşıyordu. Sûrlar, kalenin uzaklarından geçiyor ve bütün şehri çevreliyordu. V. Muhammed, Oran umumî valisi Marki de Gomares vasıtasiyle İspanya'ya her yıl 10.000 duka altını, 10.000 koyun,1.000 sığır, 10 ton buğday, 14 Arap atı, 14 siyahî köle ödüyordu. Yâni İspanya, Oran kalesinin masraflarını, Abdulvâdîler'den çıkarıyordu. Bu hal halka ve ileri gelenlere o kadar ağır gelmişti ki, Tlemsen şehri ulemâsı, sultânın katli vâcib olduğuna fetvâ vermişlerdi. Gene şehrin ileri gelenlerinden bir hey'et, Cezâyir'e gelmiş, kendilerini İspanyol zulmünden kurtarması için yalvarmışlardı. Bu hal, Oruç'un başarı sebeplerini açıklamak bakımından dikkate değer. Artık Kuzey Afrika'da tam bir anarşi hüküm sürdüğüne değildir.</p>

  <p class="normal">Oruç Reîs, Tlemsen'in 180 km kadar kuzeydoğusundaki Kal'atu'l-Kılâ veya Benî-Reşîd kalesini (şimdiki Oued- Fodda) fethetti. 814 metre yüksekliğindeki bu kale Mostaganem limanı ile Maskara şehri arasında idi ve bu iki mühim merkezin yolunu kesiyor, bunların Türkler'in eline düşmesini bir zaman meselesi hâline getiriyordu. Bu stratejik önemi kavrıyan Oruç, buraya bizzat ağabeyi İshak Reîs'i kumandan olarak bıraktı ve yanına 300 kişilik garnizon verdi. Tlemsen'e bir kaç kilometre kala, Sultân'an ordusu ile karşılaştı. Bunlar 6.000 atlı ve 3.000 yaya Arap idi. Oruç, düşmanı rahatça bozdu. Sûrlara yaklaşırken, ileri gelenler ve halkı kendisini karşıladılar. Türkler, şehre dostça girdiler. Bu sûretle Oruç'un eline Cezâyir'den sonra, nüfusu 100.000'i aşan ikinci bir büyük şehir geçmiş oldu. Oruç, V. Muhammed'i vatan hâinliği ile suçlıyarak, ulemâ'nın da fetvâsı ile idam ettirdi. Yerine kardeşi III.Ebû-Hammû'yu çıkardı. Fakat o da Türkler'in emri altında hareket etmek istemiyordu. Oruç'u ülkesinden atmak için entrikaya başladı. Halbuki Türkler çekilirse, İspanyollar gelecekti. Türkler'in ve İspanyollar'ın yerli halka yaptıkları muamele arasında ise, dağlar kadar fark vardı.</p>

  <p class="normal">Oruç Reîs, İspanyollar'ın elindeki Vahrân (Oran) dışında bütün Cezâyir'i hükmü altına aldı.</p>

  <p class="normal">Bu sûretle Cezâyir ülkesi, Türkler'in idaresinde hemen hemen birleşti. Oruç, bütün Cezâyir'e hâkimdi. Hattâ Fas'ın doğu topraklarında fütûhât yaptı. Buda Doğu Fas'ın en büyük şehri olan Vacda'yı aldı ki, Tlemsen'in 60 km. güneybatısındadır. Fas Sultânı ile müzâkerelere girişti. Türkler'in terakkilerinden fevkalâde ürken Sultân, Oruç ile zâhiren bir ittifak muâhedesi akdetti. Fakat gerçekte, Türkler'e yardım etmeye hiç niyeti yoktu. Zira Türkler, İspanyollar'ı Kuzey Afrika'dan bütün bütün uzaklaştırır uzaklaştırmaz, Fas'a döneceklerdi. Nitekim öyle olmuştur.</p>

  <p class="solbaslik">İshâk Reîs'in Şehit Düşmesi (31 Ocak 1518)</p>

  <p class="normal">Oruç Reîs, büyük sahaya yayılmıştı. Jeopolitik zarûretler bunu icab ettirmişti. Halbuki elindeki Türk leventlerin sayısı bir kaç binden ibaretti. Arap gönüllerinden esaslı bir şekilde faydalanmak imkânı yoktu. Bunlar yağma hevesiyle Türkler'le berâber harekâta girişiyor, sıkışınca, en nâzik anda muhârebe meydanında Türkler'i yalnız bırakıyorlardı. Asırlardan beri bu şekilde alışmışlardı. Cezâyir'deki Hızır Reîs'in elinde de fazla kuvvet yoktu. Bununla berâber 600 Türk levendi ile 2.000 Arab atlısını, Cezâyir'den büyük ağabeyi İshak Reîs'e yolladı. Bu sûretle Cezâyir ile Tlemsen arasında Kal'atu'l-Kılâ'da bulunan İshak Reîs'in emrinde 900 Türk levendi ile 2.000 Arap atlısı toplanmış oldu. İshak Reîs, icabında her iki tarafa da yardıma gelecek bir pozisyonda idi. Tek kurtuluş, Türkiye'den, Yavuz'dan acele yardım almaktı. Aksi takdirde bütün Cezâyir elden çıkabilirdi. Bu anlarda Yavuz, Rîdânîye zaferini kazanmış, Kahire'ye girmiş, Memlûk imparatorluğunu yıkmış, Mısır'da Sultân II. Tumanbay'ın son mukavemet hareketlerini kırmakla meşguldü.</p>

  <p class="normal">1518 ocağında Don Martin de Argote'nin İspanyol ordusu, Oran'dan İshak Reîs'in üzerine yürüdü. Abdülvâdîler'in binlerce Arap atlısı, İspanyollar ile bileşti. İspanyollar, önce arada bulunan İshak Reîs'i ortadan kaldırmak istiyorlardı. Esâsen Oruç (Tlemsen), Oran'a (Vahrân) 110, Hızır Hayreddîn (Cezâyir) 360 km mesâfe olduğu halde, İshak Reîs'in bulunduğu Mostaganem ile Maskara arasındaki Kal'atü'l-Kılâ (yâni "Kalelerin Kalesi"), ancak 80 km. idi. Türkler'in Mostaganem ile Maskara'yı işgalleri an meselesi idi. Bundan sonra da İspanyollar'ın Oran'da tutunmaları çok zorlaşırdı. Oran'ın kaybı, Kuzey Afrika'dan tamamen ayak kesmek demekti.</p>

  <p class="normal">Kal'atu'l-Kılâ'nın İspanyol-Arab müttefik ordusu tarafından muhasarası, son derece kanlı oldu. İshak Reîs, 900 Türk ve 2.000 Arab askeri ile akıl almaz bir şecaatle savundu. Her iki taraf, erircesine zayiat verdiler. Fakat düşman, sayı bakımından kıyas kâbul etmez üstünlükte idi. 900 Türk levendinin onda dokuzu şehîd oldu. İshak Reîs, doğudan Cezâyir'den kardeşi Hızır'dan yardım bekliyordu. Onun için son levend şehîd olmadan kalenin teslim edilmiyeceğini bildirdi. Fakat Hızır, yardım yetiştiremedi. İspanyollar, kaleyi çepeçevre sarmışlardı ve İshak Reîs'in bütün habercilerini tutukladılar. Hızır, hâdiseyi çok geç öğrenebildi. İş işten geçmişti.</p>

  <p class="normal">İspanya, Oran umumî valisi Gomares Markisi'ne yeniden 10.000 asker göndermişti. Kal'atu'l-Kıla'nın muhâsarasından az önce 900 İspanyol ile bir kaç bin Arab, kaleye hücum etmişlerdi. İshak Reîs, ânî bir gece baskını ile bunları perîşân etti. 900 İspanyol'un 700'ünü kılıçtan geçirdi, 100'ünü esir aldı. Geri kalan 100'ü Oran'a kaçtılar. Bunun üzerine büyük İspanyol-Arab ordusu, Kal'atu'l-Kılâ'nın muhâsarasına başladılar. Birinci teşebbüs, Türkler'i şu bakımdan şaşırttı ki, artık uzun zaman İspanyollar kaleye yaklaşmaz sandılar. Cezâyir'deki Hızır Reîs de bu kanaatte idi. Fakat 10.000 kişilik tâze takviye alan Gomares Markisi, teşebbüsü, bu kere çok büyük ölçüde olmak üzere tekrarlamaktan çekinmedi. Bu seferki muhâsara ordusu, 2.000 İspanyol ve 10.000 Arab'dan müteşekkildi. İshak Reîs'in 900 Türk ve 2.000 Arab'ına karşılık. İshak Reîs ve Hızır'ın evvelce ona yolladığı kuvvetlerin başında bulunan İskender Reîs, birçok hurûc hareketi yaptılar. Düşman ağır şekilde hırpalandı, çok zayiat verdi, fakat çözülmedi. Kalede muazzam gedikler açıldı. Türkler'in erkazı ve her türlü mühimmâtı bitti. Bir kaç gün aç aç döğüştüler. Sonunda Don Martin de Argote, kaleye girdi. İshak Reîs yaralı idi. Yanında bir kaç yaralı levendi kalmıştı. Fakat silâhlarını teslim etmediler. Hepsi şehîd oldu. İshak Reîs, 50 yaşında veya az daha yaşlı idi.</p>

  <p class="solbaslik">Oruç Reîs'in Şehâdeti (10 Ekim 1518)</p>

  <p class="normal">Asıl İspanyol ordusu, Tlemsen'de Oruç'un üzerine yürüyordu. Bu ordu, 11.500 İspanyol ve 35.000 Arab'dan müteşekkildi. İspanyol piyâdesi tüfekle mücehhezdi. Düşmanın topçu birlikleri de vardı. Bu miktarlar, artık Oruç'un çok büyük bir sahaya yayıldığını göstermektedir. Kal'atu'l-Kılâ, takriben 3 veya 4 hafta karşı koymuştu. Tlemsen'deki Oruç'un vaziyeti ne olacaktı?</p>

  <p class="normal">Oruç Reîs, Kal'atu'l-Kılâ'yı alan ve ağabeyini öldüren Don Martin'e karşı Tlemsen'i, 6 ay savundu. Sokaklarını teker teker müdafaa etti. Fakat şehri koruyamıyacağını anlayınca, kaleye çekildi. Oruç'un bütün Arab askeri grup grup kaçtılar. Türk levendleri, ağır zayiat verdi. Sonunda Oruç, 500 levendi ile yalnız kaldı. Oruç Reîs, bir taraftan Cezâyir'den kardeşinden, dîğer taraftan Fas Sultânı'ndan yardım bekliyordu. Fas Sultânı'nın yardıma niyeti olduğu bile şüpheliydi. Hızır da müşkil şartlar içerisindeydi ve ağabeyinin yardımına yetişemedi. İspanyol bombardımanından yılan ve millî his taşımayan Tlemsen'in ahalisi, Ramazan bayramı günü bayram namazından sonra, Oruç Reîs'in levendlerine taarruz ederek bir haylisini öldürdüler. Şaşıran ve böyle bir şey beklemiyen Türkler, zorlukla halkı bastırdılar. Fakat bu vaziyette her an içeriden ihânet ihtimali karşısında Oruç, kaleyi tutamıyacağını anladı. Muhâsarayı yarıp dışarıya çıkmaktan başka çâre kalmamıştı.</p>

  <p class="normal">İspanyollar, sürekli takviye alıyorlardı. Oran umumî valisi Gomares Markisi de bizzat Tlemsen'e gelmiş, savaşın idaresini eline almıştı. Oruç, bir kere huruc yapmış, bu hareket çok başarılı geçmiş, 700 düşman askeri öldürmüş, 100'ünü esir almıştı. Yiyecek ve cephane tükenmişti. Oruç'un ancak 40 levendi kalmıştı. Gerisi şehîd olmuşlardı. Bununla berâber bir gece sabaha karşı bu 40 kahraman, İspanyollar'ın ağır uykulu bir gaflet anlarında, muhâsara hatlarını yardılar. Bu, çok büyük bir başarı idi. İspanyollar, 2 saat gecikme ile Türkler'i tâkibe başladılar.</p>

  <p class="normal">Tâkib müfrezesinin başında Garcia de Tineo adlı İspanyol asilzâdesi bulunuyordu. Benî-Â'mir kabîlesine mensub Arablar da, Türk'ün üzerindekileri yağmalamak gayesiyle, İspanyollar'ın peşine takıldılar. Oruç, levendlerine, üzerlerinde silâhtan başka ne varsa çıkarıp atmalarını emretti. Öyle yapıldı. Bedevî Arablar, bunları yağma ve paylaşmak için epey vakit geçirdiler ve geride kaldılar. Fakat İspanyol kumandanı, buna aldanmadı. Gomares Markisi'nden, ne bahâsına olursa olsun Oruç'u ele geçirmek emrini almıştı. Çünki Oruç azminde bir adam, muhakkak mağlûbiyetini az zamanda telâfi ederdi. Bu işi kökünden halletmenin tek çâresi, Oruç Barbaros'u ortadan kaldırmaktı. Nihâyet Rio Salado ırmağına varıldı. Hepsi ağır yaralı, aç ve perişan denecek derecede yorgun olan levendlerin, takriben yarısı, yâni 20 kadarı, Oruç'la berâber ırmağı geçti. Bunlara kurtulmuş gözüyle bakılabilirdi. Fakat diğer yarısı, Alferez Garcia de Tineo'nun 45 atlısı tarafından yakalandı. Bunlar, Oruç'a: "Baba, bizi bırakma!" diye feryâda başladılar. Bu feryat, büyük denizcinin mahvına sebeb oldu. Kim olursa olsun, kaçar ve sonradan yoldaşlarının intikamını almak için hazırlıklı olarak düşmanın karşısına çıkardı. Fakat bir baba rûhu taşıyan Oruç Bey, ırmağı tekrar geçmek sûretiyle geri dönmek emrini verdi. Oruç, 20 levendi ile geri döndüğü zaman, zâten İspanyollar'ın yakaladığı 20 levendin çoğu şehîd olmuştu. Levendlerden çoğunun, kılıçlarını kaldıracak gücleri kalmamıştı. Müthiş kan kaybetmiş ve günlerdir bir şey yememişlerdi. Oruç, son levendinin de şehîd olduğunu yaşlı gözlerle seyretti. Fakat teslim olmadı. Bizzat Don Garcia, Oruç'a mızrak fırlatarak göğsünden ağır şekilde yaraladı. Oruç'un yaralandığını bile farketmediği zannolunur. Eskisi gibi tek kolu ile döğüşmeye devâm etti. Nihayet gene Don Garcia, büyük denizcinin kalbine kılıcını soktu. Muhteşem başı, göğsünden ayrıldı ve Oran'a gönderildi. Vücûdü, Cezâyir'in Fas'a çok yakın bir bölgesinde kızgın topraklar üzerinde kaldı. Fakat bu fedakârlık, Türkler'e bir kaç yüzyıl için Kuzey Afrika hâkimiyetinin yolunu açtı, hattâ temellerini attı.</p>

  <p class="normal">Kuzey Afrika'da İslâm dininin istikbalini kurtaran ve Mağrib'de Müslüman birliğini kuran Oruç'un şehîd olduğu yer, umumiyetle birleşildiği üzere, Rio Salado çayı ile Seydî-Mûsâ zâviyesi (tekkesi) arasıdır. Fakat bazı tarihçiler, bu mevkıin Benî-İznassen dağlarının yamaçları olduğunu ileri sürmektedirler.</p>

  <p class="normal">Oruç'un altın sırma ile işlenmiş kaftanı üzerinden çıkarılarak İspanya'ya gönderilmiş ve Cordova (Kurtûba)'da katedralin hazînesine konarak halka teşhîr edilmiştir. Bu şehirde mühim bir Müslüman azınlığı olduğu için, İspanyol hükûmeti, onların mânevî kuvvetlerini kırmak istiyordu.</p>

  <p class="normal">Oruç Reîs'in şehadetinde 48 yaşında veya az daha yaşlı olması icab etmektedir. Bâzı tarihçiler 44 yaşında olduğunu yazmaktalarsa da, bu, son derece zayıf bir ihtimaldir.</p>

  <p class="normal">Oruç Reîs evlenmemiş ve çocuğu olmamıştır. Evlenmeyi bir ara düşünmüş, fakat her günü mücâdele içinde geçen ömrü, buna fırsat vermemiştir. İshak Reîs'in Mustafa Bey adlı bir oğlu olduğunu biliyoruz. Fakat Barbaroslar, Hızır Hayreddin'den yürümüşlerdir.</p>

  <p class="normal">Oruç Reîs, uzuna yakın boylu, güneşten tamamen yanmış esmer benizli, kızıl sakallı, kızıla yakın kumral saçlı, ateşli nazarlar saçan elâ gözlü, çok geniş omuzlu, bünyece çok kuvvetli ve mukavimdi. Son derece cömert, âlîcenap ve merhametli idi. Fakat işlerinde çok ciddî ve sertti. Hatâ yapılmasından hoşlanmazdı. Bütün maiyeti kendisinden çekinirler, fakat son derece severler ve üstün insan olarak kabûl ederlerdi. Tamamen korkusuz, son derece cür'etkâr ve zekî, en müşkil şeylere çâre bulmakta eşsiz, büyük dehâ sahibi idi. Çok iyi muharipti.</p>

  <p class="normal">Kuzey Afrika'daki Türk müstemleke imparatorluğunun gerçek kurucusu olan Oruç'un şehâdetinden sonra, Cezâyir'deki bir avuç Türk, o sırada 46 yaşlarında bulunan Hızır Hayreddin Reîs'in etrafında toplanmışlardır. Hızır Reîs, "Sultân Hayreddin" sanını takınmıştır. Ağabeyleri Oruç ve İshak Reîsler ile berâber yüzlerce Türk levendi şehîd olduğu için Hızır, insanca ve harb malzemesi bakımından, Kuzey Afrika'da tutunabilmek için, pek acele yardıma muhtac kalmıştır. Evvelce kendilerine iki kere yardım eden Yavuz Sultân Selîm'e müracaattan başka çâre kalmıyordu. Aksi takdirde, bütün XVI. asrın en büyük Hıristiyan devleti olan İspanya ile savaşı devâm ettirmek imkânı yoktu. Tası tarağı toplayıp Midilli'ye dönmek icab ediyordu.</p>

  <p class="normal">Kuzey Afrika târihi mütehassısı Fransız Masqueray, Oruç'un büyük bir dâhî ve fâtih olduğunu, fetihlerinin ve bir tek Türk olmıyan Kuzey Afrika'ya yerleşmesinin ancak Cortez'in Amerika'yı fethiyle mukayese edilebileceğini, XIX. asırda Mareşal Bugeaud'nun, Oruç'un taktiğini taklid ederek Cezâyir'i fethettiğini, söylüyor ve inanılmaz başarısının sebeplerini tahlil etmeye çalışıyor (Lavisse-Rambaud, IV, 803, 5-6, 8).</p>

  <p class="normal">Oruç'un şehîd olduğu günlerde Yavuz, Mısır seferinden dönmüştü. Edirne'de idi. Oruç'un şehadeti haberi de 1519'un ilk günlerinde Istanbul'a erişti. Fakat daha Oruç, Tlemsen'de iken, çok uzak görüşlü olan Hızır Hayreddin Bey, Yavuz'a müracaat etmişti. Yavuz, o sırada daha Mısır'dan çıkmamıştı ve Kahire'de bulunuyordu.</p>

  <p class="normal">Oruç, Tlemsen'de iken, Hızır, müşkil şartlarla mücâdele ediyordu. Tenes ve Şerşel ile Kabîliye bölgesi tamamen ayaklanmıştı. Hızır, kuvvet sevkederek isyanları bastırdı.</p>

  <p class="solbaslik">Kuzey Afrika'da Durum</p>

  <p class="normal">Cezâyir'in Türkiye imparatorluğuna geçmesini incelemeden önce, Kuzey Afrika'daki son duruma çok yakından bir kere daha göz atmak faydalı olacaktır.</p>

  <p class="normal">Endülüs'ten mütemadiyen Kuzey Afrika'ya akan Müslüman ve hattâ Yahudiler, başta Cezâyir olmak üzere, Fas ve Tunus'ta nüfusun çok artmasına sebep oldular. Bu Müslüman ve Yahudiler'den Istanbul'a gidip yerleşenler bile binlerce kişi tutuyordu. Buna rağmen İspanya, bütün Kuzey Afrika sahilini, Atlantik'ten Bingazi'ye kadar elinde tutmak istiyordu. Ancak bu sûretle Batı Akdeniz'de kesin hâkimiyet tesis edilecekti. 1509'da Oran'ın (Arapça: Vehrân) Pedro Navarro ve Ximenes tarafından zabtı, ardından 1510'da Becâye'nin işgali, bir başlangıç oldu. Nihayet 31 Ocak 1510'da, Cezâyir şehri de İspanya'ya tâbî oldu. Şehrin belediye reisi veya prensi mahiyetinde olan Şeyh Sâlimu't-Tûmî, bizzat ağır hediyelerle İspanya'ya gitti ve Kral Ferdinand'ın huzuruna çıktı. Pedro Navaro, Cezâyir'i tamamen itaat hâlinde tutabilmek için, limanın 300 metre açıklarındaki gayri meskûn kayalıklarda kale inşa ettirdi ve buraya 200 asker ve toplar koydu. Buna "Penon Adası" dendi. İspanyollar, Cezâyir'de korsanlığı kesin şekilde men ettiler. Bu, Cezâyir halkını büyük bir geçim kaynağından mahrum etti. Katolik Ferdinand'ın ölümünden sonra İspanyol tahakküm ve zulmünden bıkıp usanan Cezâyir 1513'ten beri Cicelli'nin hâkimi bulunan Oruç Bey'e müracaat ederek kendilerini İspanyol ve Hıristiyan boyunduruğundan kurtarması için yalvardılar. Oruç, Cezâyir'e geldi. "Sultân" sanını takındı. İspanyollar'ın adamı olan Şeyh Sâlim'in, şahsına karşı bir Cuma namazından sonra cami içinde suikasd hazırlığını öğrenince, onu öldürttü. Fakat İspanyollar'ı Penon Adası'ndan uzaklaştıramadı. Penon Adası'nı alamadığını gören Arab şeyhleri, daima kuvvetlinin tarafında bulunmak itiyadında olduklarından, bir kere daha ayaklandılar. Fakat Oruç, bunları yakaladı, isyanı bastırdı, elebaşıların başlarını kestirdi. Bundan sonra tedrîcen hemen bütün Cezâyir ülkesini ele geçirdi (G. Yver, <span class="ideitalik">İA</span>, III, 147b-8a).</p>

  <p class="normal">İspanyollar'dan başka Hıristiyanlar'ın da, tam bir siyâsî anarşi içinde yuvarlanan ve devletleri olmıyan Cezâyir'de ihtirasları vardı. Nitekim 1512'de Cenevizli Andrea Doria, Cicelli'yi işgal etti. Fakat Oruç, ertesi yıl, bu şehri kesin olarak İspanyollar'dan aldı. Cicelli, yukarıda görüldüğü gibi, Oruç'un Cezâyir fütûhâtına basamak oldu. Bu sûretle Türkler, Tunus'tan Cezâyir'e atlamış oldular. Bu fütûhât sırasında Oruç'a en çok Kabîliye prensi Ahmed İbni'l-Kaadi yardım etti (G. Yver, <span class="ideitalik">İA</span>, III, 159a).</p>

  <p class="normal">Oruç, mühim bir devletin başına geçtiği zaman, artık filo sahibi bir korsan reîsi olmak durumundan çıktı. Hükümdar vaziyetine geçti. Ancak, gerçek üssü olan Anadolu'dan çok uzak bulunduğu, insan ve harb malzemesi ikmalini ancak Anadolu'dan yapabildiği için, İspanyollar'a karşı çok seyyal bir taktik kullanmaya mecbur kaldı.</p>

  <p class="normal">Hızır Reîs, İspanya'ya 7 sefer yapmış ve bu 7 seferde 70.000 Endülüslü Arab'ı Cezâyir'e taşımıştı. Bunlar,sanayi ve ziraatte çok ileri insanlar oldukları için, ülkenin bayındırlığının artmasında mühim bir rol oynadılar. Barbaroslar'ı destekliyen ve icabında onlara gönüllü olarak katılanlar da, daha çok bu Endülüslüler oldu. Zira kendilerini 800 yıllık vatanlarından kovan, çoluk çocuklarını ateşe atıp yakmak suretiyle öldüren, her şeylerini ellerinden alan İspanyollar'a karşı müthiş ve haklı bir kin taşıyorlardı. Bunlar medeniyet ve kültür bakımından Kuzey Afrika'nın yerli ahalisinden üstün oldukları için, yeni yerleştikleri ülkelerin ahalisi ile de anlaşamıyorlardı.</p>

  <p class="normal">Bu Müslümanların Cezâyir'e taşınması, kolay bir iş değil, büyük bir başarı idi. Bir keresinde Hızır Reîs, 36 parça harb gemisi ile Valencia'nın 60 km kadar güneydoğusundaki Oliva kıyılarına yaklaşmış, 10.000 kadar zavallı göçmeni gemilerine almıştı. Aydın Reîs de en büyük tehlikeleri göze alarak aynı şeyleri yaptı. Binlerce Endülüslü'yü diri diri yakılmaktan kurtardı (Hammer, V, 241). Aydın Reîs'e Avrupalılar "Şeytan-Döven" mânâsına İspanyolca "Cassidiabolus", Holandalılar "Knuppel Diewel" derlerdi. Türkler ise "Kâfir-Döven" diyorlardı (Hammer, V, 252, n. 2). Aydın Reîs'in İspanya seferleri, İspanyollar'ı bu derece yıldırmıştı. Hızır çok meşgul olduğu zamanlarda İspanya seferine ve Müslümanlar'ı nakle bu amiralini memur ederdi. Türkler'in insanlık duygularının yüksekliği, Endülüslüler'i kendilerine minnettar bırakmıştı. Bu seferlerde bazan İspanyollar ile çok şiddetli ve kanlı vuruşmalar oluyordu. Bir keresinde Hızır Reîs, büyük ve üstün bir İspanyol donanması ile karşılaştı. Çok şiddetli bir açık deniz muhârebesinden sonra 15 İspanyol harb gemisini zaptetmek ve 3'ünü de batırmak suretiyle büyük bir zafer kazandı. Bu zaferinin tafsilâtını, Istanbul'a Dîvân-ı Hümâyûn'a yazdı ve yeni emirler beklediğini bildirdi (Hammer, IV, 241). Istanbul, Endülüslüler'in kurtulması politikasını, destekliyordu. Yavuz ve Kaanûnî, İslâm Halîfesi sıfatiyle böyle bir politika tâkibine mecburdular.</p>

  <p class="solbaslik">Cezâyir'in Türkiye'ye Bağlanması (1517) ve Barbaros Hayreddîn'in Resmen Türkiye'nin Cezâyir Beylerbeyisi Olması (15 Mayıs 1519)</p>

  <p class="normal">Cezâyir gibi Batı Akdeniz'de Türkiye'ye uzak bir ülkenin imparatorluğa bağlanmasını te'mîn eden hâdiseler üzerinde de kısa bir hulâsa vermek faydalıdır. Çünki Cezâyir, ileride Türkiye'nin hayâtî ehemmiyette eyâletlerinden biri derecesinde değer kazanacaktır.</p>

  <p class="normal">Türk denizciliğinin gelişmesinde, ki bu gelişmenin derece ve hızı cidden hayrete değer, Şehzâde Korkut'un Antalya valiliği sırasında yaptığı metotlu himayenin birinci derecede ehemmiyeti vardır. Gerçi Kemal Reîs zamanında, hattâ ondan önce Donanmay-ı Hümâyûn, dünyanın birinci deniz kuvveti olmuştu. Fakat silâhlı kuvvetler, ne derece muazzam olurlarsa olsunlar, ancak dehâ sahibi kumandanlar elinde tarihin akışına tesir edecek hareketlerde bulunabilirler. Dehâ sâhibi başkumandan, silâhlı kuvvetlerin ruhu mesâbesindedir. Barbaroslar'dan önce Osmanlı denizciliği, birinci sınıf amiral ve deha sâhibi denizci olarak yalnız Kemal Reîs'i yetiştirmişti. Halbuki, bu büyük amiralin halefleri olması ve bunların zencirleme birbirini tâkipleri lâzımdı. Bu sûretle Türk Ordusu, iki bin yıllık bir an'ane ile nasıl deha sahibi başkumandanlar ve kumandanlardan mahrum olmamışsa, denizde de aynı hâdisenin tahakkuku îcâb ediyordu. Dehâ sâhipleri, bilindiği gibi, belirli ortamlarda yetişirler. Nice meçhul dehâ, o vasatı bulamadığı için, kaybolup gider ve adı bile bilinmez. İşte Oruç, Hızır, Turgut gibi tamâmen istisnâî kabiliyette ve fevkalâde şahsî teşebbüs sâhibi olan denizciler, Şehzâde Korkut'un himâyesi ile ortaya çıkmışlar, nâm ve şöhret sâhibi olmuşlar, kariyerlerini temin etmişlerdir.</p>

  <p class="normal">"Korsan" denen ve karadaki "akıncı" sınıfına muadil bulunan denizciler, bugünki "komando" sınıfına karşılıktır (bugünki dilimizde "pirate" ve "corsaire" kelimelerinin ikisi de "korsan" kelimesi ile karşılandığı için, deniz haydutu olan birincisi ile askerî bir sınıf olan ikincisi arasındaki fark kaybolmaktadır, bizim daima ikinci mânâyı kullandığımız unutulmamalıdır). Şehzâde Korkut, Türk korsanlarını daimî şekilde himâye etmiş ve gelişmeleri için her türlü kolaylığı göstermiştir. Kardeşi Yavuz da ayni şeyi yapmış ve İshak Reîs ile Kurtoğlu Muslihuddin Reîs'in Anadolu'ya gelip padişah müsaadesi ile levend yazmalarına izin vermiştir. Hattâ ikinci amirali, huzûruna bile kabûl etmiştir. Levend yazma müsaadesi, çok mühim bir himâyedir. Zira asker yazmak, bilindiği gibi, yalnız devletin hakkıdır ve belirli kanunların sınırı içinde cereyan eder. Gönüllü şekilde dahi devletten başka bir teşekkülün veya şahsın asker toplaması, devletin hükümranlık haklarına aykırıdır.</p>

  <p class="normal">Oruç, resmen Cezâyir hükümdarı idi. Cezâyir'de önce Oruç'un, ölümünden sonra da Hızır Hayreddin'in adına hutbe okunmuş ve sikke kesilmiştir. Yâni münakaşa edilemez hukukî mesnetleri haiz hükümdar olmuşlardır (Hammer, IV, 237-8). Mütevâzı bir Türk süvari subayının torunu ve gene mütevâzı bir Türk süvari subayının oğulları olan Barbaros Kardeşler'i, talih ve yukarıda izahına çalışılan siyâsî vasat, Akdeniz'in öbür ucunda büyük bir istikbale sevketmişti. Barbaros Kardeşler'in donanmaları o kadar mühim bir deniz kuvveti teşkil ediyor ve Hıristiyanlar'a o derecede zararlı oluyordu ki, başta İspanya olmak üzere, hemen bütün Avrupa, kendilerine diş biliyordu. Oruç Reîs'in şehadetinden sonra bu büyük baskıya dayanmak, Kuzey Afrika'daki bir avuç Türk ve başlarındaki Sultân Hayreddin Barbaros için, büsbütün zorlaşmıştı. Artık Türkiye'nin şu veya bu şekildeki desteği ile de büyük işler başarmak bir hayal olmuştu. Zira Barbaroslar, o derecede geniş bir sahaya yayılmışlardı. Doğrudan doğruya Büyük Türk Hâkanlığı'nın bir parçası olmak, bu hukukî mesnetle hareket etmek icab ediyordu. Esâsen Barbaros Kardeşler, şahsan iddia sâhibi olmıyan, mütevâzı, cömert, hattâ hovarda şahsiyetlerdi. Nimetiyle yetiştikleri Büyük Türk Hâkanı'nın otoritesi dışında kalan bir devlet sahibi olmak istediklerine dair hiç bir delil gösterilemez.</p>

  <p class="normal">Barbaros Kardeşler'in Yavuz Sultân Selîm ile ilk iki teması ve ilk iki yardımı almaları, yukarıda anlatılmıştı. Şimdi üçüncü temasa geliyoruz. Bu üçüncü temasla Cezâyir, Yavuz'u metbû tanımak sûretiyle, Türkiye imparatorluğunun bir parçası olmuştur.</p>

  <p class="normal">Barbaros Kardeşler'in 3. kere olarak Yavuz'a elçi gönderdikleri Hacı Hüseyin Reîs, 1517'de Büyük Türk Hâkanı ile Kahire'de görüştü. Hacı Hüseyin Reîs, Barbaros Kardeşler'den, resmen Türkiye'yi metbû tanıdıklarının bildirilmesi emrini almıştı. Memlûk imparatorluğunu ortadan kaldırdıktan, Mısır'la berâber Afrika kıt'asında Bingazi'yi, yâni Libya ülkesinin doğu kısmını (ki "Trablusgarb" denen batı kısmı İspanya'ya aitti) da aldıktan sonra Türkiye, Cezâyir ve Tunus'a iyiden iyiye yaklaşmıştı. Bu faktörün de tâbiiyet meselesinde rol oynadığını sanmak yerinde olacaktır. Hacı Hüseyin Reîs, 4 gemi ile İskenderiye'ye gelmişti. Yavuz'a Barbaros Kardeşler'i hediyesi olan 44 seçkin esîri, ganimet malı birtakım çok değerli hediyelerle berâber takdîm etti. Bu esirlerin, 4'ü, İspanya'nı en mâruf kapdanları idiler. Hüseyin Reîs, Kahire'den dönünce Cezâyir şehrinde, Tlemsen'de bulunan ağabeyi Oruç'a niyabet eden Hızır Hayreddin, ülkenin "Sultân Selîm ibni Bâyezîd ibni Mehmed Han'a ait" olduğunu halka resmen ilân etti. Cezayirliler, bundan böyle, aynı zamanda "Halîfe-i Müslimîn" olan Büyük Türk Hâkanı'nın teb'ası olduklarını, bu şekilde öğrendiler. Yavuz, Barbaroslar'a Hacı Hüseyin'le sancak, donatılmış at, ferman vs. gibi hukukî şeyler göndermişti. Hızır Hayreddin, bunları merâsim ve hürmetle kabûl etti. Cezâyir ülkesinde hutbe, Yavuz'un adına okunmaya başladı. Barbaroslar, kestirdikleri sikkelere yalnız padişahın adını koydurdular. Tâbî hükümdar olmak sıfatiyle, metbûlarının adından sonra kendi adlarını da koydurmak hakkını hâiz oldukları halde, Türk Hâkanı'na hürmeten bu haklarını kullanmadıkları anlaşılmaktadır. Barbaroslar, padişah adına altın sikke bile kestirmişlerdir ki, altın parayı, yalnız mühim devletlerin bastığı, ikinci derecedeki devletlerin, diğer devletlere ait altın sikkeleri kullanıp yalnız gümüş ve bakır sikke kestirdiği, malûmdur.</p>

  <p class="normal">Yavuz, Barbaros Kardeşler'i esaslı şekilde desteklemek kararında idi. Fâtih'in bir süvari subayının Cezâyir ve Tunus'ta hiç yoktan yalılar elde eden ve dünyanın sayılı donanmalarından birini kuran oğullarını Pâdişâh, takdîr ediyordu. Bu kere yardım olarak 2.000 seçkin Osmanlı askerini Cezâyir'e gönderdi. Bunların içinde, Hızır'ın şiddetle muhtâc olduğu topçular da vardı. Resmî Osmanlı askeri, ilk defa Cezâyir'e ayak basıyordu. Şimdiye kadar Kuzey Afrika'ya Barbaroslar'ın yanına giden ve gönderilenler, hep gönüllüler idi. Yavuz'un gönderdiği askerler, tüfekle mücehhezdi. Pâdişâh, bol cephane ve başka malzeme de yollamıştı. Üstelik Anadolu'dan Cezâyir'e gitmek ve levend yazılmak istiyen gönüllülerin, Osmanlı gemileri ile her türlü masrafları hükûmet tarafından ödenmek üzere nakledileceğini ilân etti. Bilhassa bu son husus, Yavuz'un Cezâyir'i iyice benimsediğinin açık delilidir. Gerçekten bir kaç ay içinde Cezâyir'e gitmek istiyen binlerce Anadolulu, hükûmete müracaat etti. Osmanlı hükûmeti, bunların 4.000'ini seçti. Hepsine üniforma giydirdi, tüfek kullanmasını öğretti, talim ettirdi, silâhlandırdı ve Cezâyir'e nakletti. Fakat bu yardımlar geldiği zaman, Oruç Bey, şehîd olmuş bulunuyordu.</p>

  <p class="normal">Bu sıralarda Hızır, Tlemsen'e kadar uzanmış, bu Arab devletini yıllık vergiye bağlamıştı (Hammer, IV, 239-40)</p>

  <p class="normal">Türkiye gibi bir devin himâyesini Cezâyir'e uzatması, bütün Kuzey Afrika'da olduğu gibi, Batı Akdeniz âleminde, başta İspanya olmak üzere, Fransa, İtalya ve Portekiz'de derin yankılar uyandırdı. Türkler'in bir köprübaşı tuttuktan sonra onu nasıl bir sabır, azim ve enerji ile genişlettikleri malûmdu. Cezâyir'in Türkiye'nin bir parçası olduğunun ilânı karşısında, iki zıt tezahür gösterdiler. Bir kısmı, artık Hızır Hayreddin'le başa çıkmanın imkânsız olduğunu anlayıp, kolayca baş eğdiler. Diğer kısmı ise, Türkler'in Kuzey Afrika'daki feodaliteyi ilga ve imha edeceği endişesiyle, eskisinden fazla tepki gösterdiler ve İspanya'ya yanaştılar. Aşağıdaki hâdiselerin tetkîkinden, bu husûs iyice meydana çıkmaktadır.</p>

  <p class="normal">Yavuz'dan hil'at, sancak ve mücevherli kılıç kabûl eden, bir kaç topla berâber mütehassıs topçular da elde eden Hızır Hayreddin Bey (Türkiye'de böyle, Kuzey Afrika'da ise "Sultân Hayreddin" şeklinde anılıyordu), artık Istanbul'la temâsı kesmedi. Bu temasın kesildiği an, İspanya'nın ve dejenere yerli emîrlerin Kuzey Afrika'daki bir kaç bin Türk'ü yutacağını çok iyi biliyordu. Yavuz, arada sırada Cezâyir'e bir iki harb gemisi göndermeyi ihmal etmiyordu.</p>

  <p class="normal">15 Mayıs 1519'da Yavuz Sultân Selîm, bu kere Istanbul'da Hacı Hüseyin Reîs'i kabûl etti. Oruç Bey'in 7 ay önceki şehâdetinin tafsilâtını teessürle dinledi. Cezâyir mes'elesini daha kökünden ele almak icab ettiğini, aksi takdirde İspanya'nın Türkler'i bu topraklardan söküp atacağını anladı. Hızır Hayreddin Bey'e, "Cezâyir Beylerbeyisi" unvanını (oramirallik rütbesi), "paşa" sanı ile berâber verdi. Ayrıca Hacı Hüseyin Reîs ile Hızır'ın oğlu 20 yaşlarındaki Hasan Reîs'e de sancakbeyliği (tümamirallik) rütbelerini bahşetti. Bu sûretle Cezâyir, Türkiye'nin bir eyâleti durumuna geçti.</p>

  <p class="solbaslik">Cezâyir Zaferi (23 Ağustos 1519)</p>

  <p class="normal">Oruç'un şehadetinden sonra Cezâyirliler, şansın İspanyollar'dan tarafa, bu kere kesin şekilde döndüğünü sandılar. Hızır'a cephe aldılar. Cezâyir şehri ileri gelenleri, âdet olduğu üzere, gene bir komplo hazırladılar. Şehirde bir yangın çıkaracaklar, Türkler yangına koşunca, hepsini imhâ edeceklerdi. Fakat bütün büyük devlet adamları gibi istihbarat şebekesi çok kudretli olan Barbaros, bu komployu önceden haber aldı. Elebaşıları tevkif ettirdi ve ulemâdan fetvâ alıp başlarını vurdurdu. İspanya, gerçi Türkler'i bütün Cezâyir'den söküp atmak ve Kuzey Afrika'da rakîpsiz kalmak azmindeydi. Yarım asra yakın da bu azminden vaz geçmiyecek, teşebbüsünü gittikçe genişletecek, nihayet bizzat İmparator Charles-Quint kumandasındaki muazzam Haçlı ordu ve armaları, Cezâyir önlerine yığılacak, fakat Türkler, her keresinde galip çıkacak, nihâyet İspanyollar pes diyeceklerdir. Bununla berâber, Kal'atu'l-Kılâ'da İshak Barbaros'un ve Tlemsen'de Oruç Barbaros'un akıl almaz cesâretle büyük kuvvetlere karşı son derece kanlı savunmaları, düşmanın gözünü iyiden iyiye korkutmuştu. Hâdiselerin tetkikınden, Hızır'ın, ağabeyine nazaran daha ihtiyatlı olduğu ve daha hesaplı hareket ettiği görülmektedir. Fakat bir kere vuruşma başlayınca, o da ağabeyinden geri kalmıyordu. Denebilir ki, İspanyollar, Hızır'dan daha fazla korkuyorlardı. İyice hazırlanmadan ve çok üstün kuvvetler te'mîn etmeden, Cezâyir şehrinde Hızır'a taarruz etmek niyetinde değillerdi. Ancak o zamana kadar, yerlilere altın saçarak, Türkler'i iyice yıpratmak istiyorlardı.</p>

  <p class="normal">Genç İspanya kralı I. Carlos, yâni meşhur Charles-Quint, Cezâyir meselesini bizzat eline almıştı. Charles-Quint'in uzun saltanatında 4 büyük rakîbi olmuştur. Bunlardan ikisi Avrupa'da idi: Fransa kralı I. François ve Alman rahip-profesörü Martin Luther. İkisi de Türk'tü: genç Kaanûnî Sultân Süleymân ve Barbaros Hayreddin Paşa.</p>

  <p class="normal">Charles-Quint, Oran umumî valisinin, yâni Kuzey Afrika'daki en büyük İspanyol kumandanının Türkler'le başa çıkamıyacağını ve son darbeyi vurmaya muktedir olamıyacağını kavramıştı. Hele 1519 mayısında Barbaros'un donanmasının Valencia limanını basması, bütün İspanya'yı heyecana vermişti (Lavisse-Rambaud, IV, 351). Şehirde Arablar çoğunluk, Hıristiyanlar azınlık olduğu için, vaziyet İspanya için gerçekten tehlikeliydi (1526'da Charles-Quint, Valencia şehrinin bütün Arablar'ını şehirden çıkartmış, çoğunu öldürtmüş, bütün camileri yıktırmıştır) (<span class="ideitalik">Aynı Eser</span>, IV, 369). Meseleyi, bir derece üstün rütbeli bir adama, Sicilya kral nâibi Ugo de Moncada'ya tevdi etti. Moncada, tecrübeli, büyük bir askerdi. Parlak bir mâzisi vardı. 1519 temmuzunda büyük bir ordu ve donanma topladı. Oran'a geldi. Tlemsen hükümdarı da, müttefik sıfatiyle ordusunu hazırladı. Yanına Gomares Markisi'ni alan Sicilya Kral Nâibi, ağustos ortalarında Cezâyir şehri önlerine geldi. Barbaros Hayreddin Paşa'ya, askerleriyle gemilerine binip Türkiye'ye gitmesini, kan dökülmemesini bildirdi. Barbaros, bu teklifi reddetti.</p>

  <p class="normal">Düşman, 170 harb ve nakliye gemisi ile 25.000 kişiden ibaretti. Barbaros'un kuvvetleri, 3.000 Türk ve 20.000 Arab'dan ibâretti. Fakat Arablar'ın ne şekilde savaştıklarını yukarıda anlatmıştık. Yardımcı Tlemsen ordusu, daha gelmemişti. İspanyollar, taarruza geçmeden önce 6 gün bu müttefik orduyu beklediler. Fakat gelmedi. Gelmiyecekti de. Zira Kuzey Afrika'ya çıkan İspanyollar, müttefik Tlemsen krallığının topraklarında, yağma ve türlü tecâvüzlerde bulunmak akılsızlığını göstermişlerdi. Tlemsenliler, müttefik sıfatiyle hareket eden Hıristiyanlar'ın bu hareketlerini gördüler. Gözleri açıldı. Neticeyi tarafsız olarak beklemeye karar verdiler. Kuzey Afrika'yı doldurmuş olan yüzbinlerce Endülüs göçmeninden de korkuyorlardı. Bunlar, şiddetle Türklere taraftardılar ve İspanyollar'a yardım eden Müslümanların katli vâcib olduğu hakkında bir sürü fetvâ almışlardı.</p>

  <p class="normal">Barbaros, oğlu Hasan Bey'i 700 Türk ve 2.000 Arab askeri ile berâber Tlemsen'e gönderdi. Orayı da tutmak lâzım geldiğine kâni idi. Ağustosun 3. haftasında, Cezâyir şehrine İspanyol taarruzu başladı. Taarruzun 3. günü Barbaros, 500 levendi, İspanyollar'ın sâhile çekilmiş mühimmat gemilerinin üzerine gönderdi. Mühimmat ve cephanelerinin yakılacağından telâşlanan İspanyol ordusu, olduğu gibi bu 500 levendin üzerine yürüdü. Esas kuvvetleri ile serbest kalan ve bu ânı bekliyen Barbaros, arkasını dönmüş düşmana saldırdı. Düşman, tam mânâsiyle bozuldu. Türkler'den o derecede gözleri yılmıştı ki, İtalya'dan getirilen ve yıllarca harb görmüş olan en değerli düşman birlikleri, silâh atmadan, Türklere teslim oldu. Bozgun hâlindeki birlikler, kıyıda yığılmıştı. 4.000'i, gemilerine binmek telâşı içinde boğuldu. 26 düşman gemisi, karaya vurup battı. Kral Nâibi Moncada, toplarını ve mühimmatını olduğu gibi Türkler'e bırakarak, elinde kalan birlikleri armadasına bindirdi. Pek az sayıdaki İspanyol, Cezâyir şehrinin karşısına isabet eden (275 km.) Balearlar'ın Ibiza limanına çıkabildi. Bu büyük zafer, 1519 yılının 23 Ağustosu'na rastlar. Barbaros Hayreddin Paşa'nın bu galibiyeti, Tlemsen'i unutturdu ve Paşa'nın şöhretini ölümsüz kıldı. Daha Yavuz'dan "beylerbeyi" rütbesini aldığı, 3 ay, 9 gün olmuştu.</p>

  <p class="normal">Zaferin mânâsı büyüktü. Yenilen düşman kumandanı, İtalya'da birçok muhârebeler kazanmış pek namlı bir kumandandı. Rütbesi de İspanya kırallığının en yüksek rütbesi (kıral nâibi) idi. Cezâyir önlerine yığılan armada ve ordu da, fevkalâde kudretli bir kuvvetti. 1519 sonbaharında Kara Hasan Reis, İspanya seferinde, Valencia''ı tahrip etti.</p>

  <p class="solbaslik">İkinci Cezâyir Zaferi (1520 Baharı)</p>

  <p class="normal">1520 baharında Barbaros, karadan Tenes şehri üzerine yürüdü. Tenes'teki İspanya kumandanı imdat istedi. İspanya'dan 15 gemi gönderildi. Barbaros'un 18 gemisi, bu düşman filosunu bozdu ve 5 parçasını zaptetti. Tenes, fethedildi.</p>

  <p class="normal">Bu sıralarda İspanya, Cezâyir üzerindeki teşebbüsünü tekrarladı. Barbaros, daha Tenes'te iken, 110 parçadan müteşekkil İspanyol armadası, Cezâyir limanı önüne geldi. Amiral Fernando tarafından kumanda ediliyordu. Derhal yetişen ve donanmasının başına geçen Barbaros, düşman armadasını perişan etti. Amiral Fernando, 36 kaptan ve 3.600 düşman esir edildi. İspanyol amiral gemisi, Türkler'in eline geçti.</p>

  <p class="normal">Türkler'in elindeki İspanyol esirleri bir dert olacak derecede çoğalmıştı. Barbaros'un amiralleri, Batı Akdeniz'den mütemadiyen Hıristiyan esirler getiriyorlardı. Türk gemilerinde forsa kadrosu doldu. Türk tersanelerinin ihtiyacı karşılandı. Türkler'in hizmetlerini gören esirler fazlalaştı. Pazarda kimse esirlere para vermez oldu. Barbaros, yerli halka, bedava esir dağıttı. İspanya'dan gelen elçiler, Amiral Fernando'nun fidyesi olarak 100.000 duka altını teklif ettiler. Barbaros, Fernando'nun en büyük amirallerden olması ve zengin bir aileye mensup bulunması dolayısiyle, bu meblâğın bir mislini istedi. Fakat bu sıralarda şehirdeki İspanyol esirler ayaklandılar. Elebaşı, Fernando idi. Türkler, isyanı güçlükle bastırdılar. Fernando başta olmak üzere 3.000 kadar esir kılıçtan geçirildi. İspanya elçileri Fernando'nun cesedine 7.000 duka teklîf etti. Fakat Barbaros reddetti.</p>

  <p class="solbaslik">Barbaros-zâde Hasan Bey'in Tlemsen'i Yeniden Fethi (1520 Baharı)</p>

  <p class="normal">Barbaros'un oğlu Hasan Bey de, Tlemsen'e geldi. Yolda, Türkler'in muazzam zaferler kazandıklarını duyan Araplar'dan 20.000 kadar gönüllü gelip, Hasan Bey'e katıldılar. Tlemsen'de yerli kuvvetlerden başka 3.700 İspanyol askeri vardı. 3.000'i maktûl oldu. 700 kadarı Oran'a can attı. Türkler, Tlemsen'i tekrar fethettiler. Bu sûretle Tunus'tan Fas'a kadar Cezâyir tekrar itaat altına alınmış gibi görünüyordu. Fakat bu manzara, aldatıcı idi.</p>

  <p class="normal">Tunus Sultânı, Barbaros'tan hem korkuyor, hem de onu kıskanıyordu. Pek eskiden Cezâyir, Tunus Hafsîleri'ne aitti. Bu tarihî hayal dolayısiyle Hafsî Sultânı, Barbaros'u gasıb telâkki ediyordu. Barbaros'un hizmetindeki yerli emîrlerden birkaçını elde etmişti. Türkler'in Cezâyir'de kendilerini emniyette görür görmez ilk hedeflerinin Tunus olacağı malûm bir şeydi. Tunus ordusu, doğudan Cezâyir'e girdi. Aynı anda Cezâyir kabîleleri de ayaklandılar. Barbaros, vaziyeti yatıştırmak için 6 ay uğraştı. 1520 yılının sonları idi. Istanbul'da Yavuz ölmüş, Kaanûnî tahta çıkmıştı. Barbaros, Cezâyir'in birçok yerlerini boşalttı. Kuvvetlerini Cezâyir şehrinde topladı. Fakat şehir ahalisi de Türkler'in sonu geldi diyerek ayaklanınca, buradan da ayrılmaya karar verdi. Bütün Türkler donanmalarına bindiler. Eşya, donanmaya yüklendi. Barbaros, Cezâyir eşrâfına ve Tunus elçilerine şehrin anahtarlarını teslim etti: "Ehl-i İslâm'ın vebâli, dedi; boynunuza olsun! Bakalım memleketi Hıristiyanlar'a karşı nasıl korursunuz?"</p>

  <p class="solbaslik">Barbaros Geçici Olarak Cezâyir'i Kaybediyor (Aralık 1520-1525)</p>

  <p class="normal">Barbaros, gemisine biner binmez Cezâyir halkı şehrin eşrafına karşı ayaklandılar. Türkler olmadan Hıristiyanlar'a karşı savunamıyacaklarını söyleyip vaziyetten onları mes'ul tuttular. Fakat Barbaros, Cezâyir limanından uzaklaştı. Cicel'e geldi. Cicel (Cicelli), Oruç'un bu ülkede edindiği ilk üstü. Barbaroslar, 6 yıllık bir didişmeden sonra aynen 1514'teki vazıyetlerine dönmüşlerdi. Yâni ellerinde yalnız Cicelli vardı. Fakat ülkede Türk hâkimiyetinin tohumları bir kere atılmış ve tohumlar iyice filizlenmişti. Türk problemi, gerçek bir mesele olarak teşekkül etmişti. Halk, İspanyollar'a kan kusturan Türkleri unutamazdı. Barbaros'un donanması, gerçek bir deniz gücü şeklinde devleşmişti. En değerli amiraller, etrafında toplanmıştı. Bu ekiple, pek çok şey yapılabilirdi.</p>

  <p class="normal">1521 başlarında Barbaros, korsanlığa çıktı. 9 gemi ele geçirip Cicel'e döndü Tekrar Cerbe adasını işgal etti. Cerbe, Anadolu'ya daha yakın olduğu için, levend ve mühimmat ikmali kolay oluyordu. Cicel tezgâhlarında kendisine 27 oturaklı bir amiral gemisi inşâ ettirdi. Bu aylarda hedefinin daha çok Tunus olduğu görülmektedir. Zira Cezâyir'i kaybetmesinin esas sebebi, Tunus Hafsîleri idi. İspanyol armadalarının başaramadığı işi, onlar yapmışlardı. Cerbe'ye el konulması da, Tunus'u güneyden kuşatmak maksadına dayanıyordu. Nitekim Tunus kıyılarını gezen Barbaros, kendisine muhalif olanları şiddetle cezalandırmaya başladı. Aydın Reîs, Şâban Reîs gibi namlı amiraller, 40 parçalık donanma ile Batı Akdeniz'e açılıyor, gaza ve cihadlarına ara vermiyorlardı. Tunus Sultânı, durumun vehametini anladı. Barbaros'a birçok kereler elçi ve hediyeler gönderdi. Ancak bu kere Hayreddin Paşa, niyetini iyiden iyiye belli etti. Elçileri, hakaretle kovdu.</p>

  <p class="normal">İspanyollar, Türkler'in nihâî olarak Cezâyir'den kovulduğunu sanıp avunuyorlar, Cicelli üssünden de söküp atmak için bir teşebbüse girişip başlarına yeni bir belâ açmaya hevesli görünmüyorlardı. Yalnız Batı Akdeniz'de Türk donanmasının faaliyetinden pek büyük zarar görüyorlardı. Ancak Cicel'i almak suretiyle dahi bunu önlemenin mümkin olmadığını biliyorlardı. Barbaros, Batı Akdeniz'de İspanyollar'a kan kusturmaya devâm ediyor ve Cezâyir'de durumun olgunlaşmasını bekliyordu. Durum da gerçekten günden güne olgunlaşıyordu. Cezâyir'de halk, sık sık ayaklanıp Türkler'i istiyordu. Türk idaresinin nizam ve emniyeti, bu idare kalkar kalkmaz bir nîmet şeklinde görünmüştü. Başta Endülüs'ten gelen göçmenler olduğu hâlde, gün geçmiyordu ki, Cezâyir'den bir hey'et Cicel'e gelip Barborus'u dâvet etmesin. Barbaros, bunları teselli ediyor, ümîd veriyor, geri gönderiyordu. Bu sûretle tam 4,5, 5 yıla yakın Cezâyir, Türk idaresinin nîmetlerinden uzak yaşadı. Şehirde refah azaldı. Çünki Türk ganimetleri artık Cezâyir'e yığılmıyordu. Ticâret son derecede durgunlaştı. Halkın vergi kabiliyeti düştü. İş bu kerteye gelince, yalnız halk değil, ileri gelenler de Türkler'i aramaya başladılar. İspanyol tasallutlarının arkası da gelmiyordu. Türkler'in zamanında başı dik gezen Cezâyir halkı, şimdi bu tasallutlara göz yummak mevkıinde idi.</p>

  <p class="normal">Bu sıralarda Kaanûnî, 1. ve 2. Sefer-i hümâyûnlarını başarı ile bitirmiş, 3. ve en meşhur sefer-i hümâyûnuna hazırlanıyordu (ki, bu seferde Macaristan fethedilecektir).</p>

  <p class="solbaslik">Türkler'in Cezâyir'i Yeniden Fethi (1525)</p>

  <p class="normal">Yukarıda anlatılan psikolojik vasat içinde Hayreddin Paşa, Şerşel'e geldi. Oradan halkın büyük tezâhürâtı içinde Cezâyir şehrine girdi. Barbaros aleyhine tek silâh patlamamıştı. Bu vaziyet, halkın Türkler'i ne derece aradığını gösterir. Bu andan itibaren 3 asırdan fazla, hiç bir kudret, bir an için dahi Türkler'i Cezâyir'den söküp atamadı.</p>

  <p class="normal">Barbaros, Tenes'i aldı. 1525, 1526 ve 1527 yıllarında hemen bütün Cezâyir ülkesini fethetti. İspanyollar'ın elinde yalnız Oran ile bir kaç ehemmiyetsiz yer kalmıştı. 1527'de Batı Cezâyir'in en mühim şehri olarak Kostantîne'deki Türk valisi, yerli halk tarafından öldürüldü. Barbaros, ertesi yıl, 1527'de Kosantîne'ye geldi ve mes'ulleri şiddetle ve ibret olacak şekilde cezâlandırdı. Sonra çok âsi ve serkeş kabîlelerle meskûn olan dağlık bölgesi üzerine yürüdü. Burasını da itaat altına aldı. Bunun ne kadar mühim bir iş olduğunu anlamak için, Fransızlar'ın, 130 yıl boyunca bu bölgeyi hiçbir zaman ve hiçbir modern silâhla tam mânâsiyle itaat altına alamadıklarını hatırlamak kâfidir. Barbaros, bu dağlık bölgeye Türk valisi tâyîn etmedi. Emîr Hüseyn'i yılda 30 yük gümüş vermek şartıyle burada iktidâra geçirdi.</p>

  <p class="solbaslik">Penon'un yok Edilmesi (27 Mayıs 1529)</p>

  <p class="normal">Yukarıda anıldığı gibi İspanyollar, Cezâyir limanının 300 metre aşağıdaki kayalıklarda kudretli bir kale yapmışlar, buraya bir kaç yüz muhafızla bir kaç top koymuşlardı. Barbaros, ikinci kere ve kesin şekilde bütün ülkeyi ele geçirince, bu İspanyol kalesinin durumu vahîmleşti. Kale kumandanı Don Martin de Vergas adında yaşlı bir asilzâde olup, eski mâruf kapdanlardandı. Buraya daha fazla asker yerleştirmek imkânı yoktu. Kalenin genişliği buna kâfi değildi. İkmal bile zor yapılıyor, meselâ içecek su, ta Balear Adaları'ndan getirtiliyordu.</p>

  <p class="normal">7 Mayıs 1529'da Barbaros, Don Martin'e, kaleyi teslim edip çekilip gitmesini bildirdi. Don Martin, reddetti. Bunun üzerine 2 Türk bataryası, 20 gün geceli gündüzlü kayalıklara gülle yağdırdı. 27 Mayıs'ta Türk levendleri, Penon'a çıktılar. 700 İspanyol askeri ve Don Martin, bir miktar döğüştükten sonra teslim oldular. Bundan sonra Barbaros, hayrete şâyân bir işe girişti : 30.000 Hıristiyan esiri çalıştırarak, kayalıklar ile limanın arasını doldurttu. Üstelik limanın ağzını, çok kudretli bir mendirekle kapattı. Hâlâ duran ve zamanımıza kadar Türk azminin bir şâheseri olarak kabûl edilen bu muazzam eser, Cezâyir'i, tamamen mahfuz bir liman hâline getirdi. Artık bu limana Türk topları susturulmadıkça girmenin imkânı kalmamıştı. Büyük Türk filoları bile, buraya sığınabilirdi. Barbaros, kulelere toplar ve muhafızlar koydurdu. Bir de döner fener yaptırdı. Penon'un düşmesinden İspanyollar'ın haberi yoktu. Kale için mühimmat getiren İspanyol gemileri, kayalıkların yok olduğunu görerek yanlış yere geldiklerini sandılar. Bu zanlarını henüz tashih etmişlerdi ki, Türk gemileri tarafından çevrildiler. Ağzına kadar cephane ve mühimmat dolu olan 9 İspanyol gemisinin 15 Türk gemisi tarafından kıyıda biriken halkın gözleri önünde zaptı, Kuzey Afrika tarihinde yeni bir devrenin açıldığını gösteriyordu. Artık Cezâyir, Türkler'in Kuzey Afrika'daki en mühim üssü ve büyük-amirallik merkezi olacaktı.</p>

  <p class="solbaslik">Aydın ve Sâlih Reîsler'in Amiral Portondo'ya Karşı Zaferleri (1529 Yazı)</p>

  <p class="normal">1529 yazında Charles-Quint'in Genova'ya geldiğini haber alan Barbaros, 14 gemi ile Aydın ve Sâlih Reîsler'i Ligurya Denizi'ne gönderdi. Bu namlı amiraller, Ligurya Denizi'nden batıya doğru ilerlediler. Fransa sâhillerini, Marsilya ve Nice'i yağmâ ettiler. Güneybatıya doğruldular. İspanya, bilhassa Valencia kıyılarını yakıp yıktılar. Yükliyebildikleri Endülüslüler'i gemilerine alıp Cezâyir'e getirdiler. Barbaros, bunlara toprak ve iş veriyordu. Amiral Portondo, Aydın ve Sâlih Reîsler'i yolda tevkif etmek niyetiyle Türkler'in peşine takıldı. Charles-Quint, ne şekilde olursa olsun, Endülüslüler'i Türkler'in elinden almıya muvaffak olursa,, Portondo'ya 10.000 duka altını mükâfat vâdetmişti. Hıristiyanlar'ın "Şeytan-Döğen" (Caccia Diavolo), Türkler'in alay olsun diye "Kâfir-Döğen" dedikleri Ahmedoğlu Aydın Reîs, bir ara II. Bâyezîd tarafından Memlûk Sultânı II. Kansu'nun hizmetine, denizcilik mütehassısı olarak gönderilmişti. Aydın Reîs, yüklü gemilerle savaşamıyacağı için, Endülüslüler'i İspanya kıyısından bir yere çıkarttı. Arkasından gelen İspanya filosunun işini bitirince hemen gelip kendilerini alacağını söyledi. Zavallılar, ki çoğu çocuk ve kadındı, feryat figan içinde ağlaşmaya başladılar. Türk gemilerinden ayrılmak istemediler. Aydın Reîs, zorla çıkarttı. Amiral Portondo çok yaklaşmıştı. Hızla düşman filosunu karşıladı. Dev gibi 7 İspanyol harb gemisini zaptetti. Amiral başta olmak üzere İspanyollar, binlerce ölü verdiler. Aydın Reîs, tekrar kıyıya yaklaştı. İspanyollar'ın ellerine geçtikleri takdirde en hafif ceza olarak diri diri ateşe atılacak olan zavallı Endülüslüler'i tekrar gemilerine doldurdu. Cezâyir'e geldi. Formentera açıklarında geçen bu zaferi Barbaros Hayreddin Paşa, mufassal bir arîza ile İstanbul'a, Kaanûnî Sultân Süleymân'a bildirdi (Hauser, <span class="ideitalik">Les Debuts de l'Âge Moderne</span>, 401).</p>

  <p class="normal">Barbaros, Cezâyir'de elinde bulunmıyan son toprakları da toparlamakta devâm ediyordu. 1528'de Tlemsen Abdulvâdîleri'nin Tlemsen'den sonraki en mühim şehirleri olan Mostaganem'i, 28 parçalık bir donanma ile fethetti. Mostaganem, karşı koymadı. Bu liman, Oran'ın ancak 75 km kuzeydoğusunda olduğu için, İspanyollar'ı da tehdîd edici mahiyette idi. Denizden Türk donanması yürürken, karadan da Türk kuvvetleri ilerliyordu. Bunlar, İshak Reîs'in pek kahramanca şehîd düştüğü Kal'atu'l-Kılâ'yı da aldılar. Bu kale, biraz mukavemet gösterdi. Tlemsen de 20 günlük bir muhâsaradan sonra düştü. Tlemsen'de 150 levend muhafız olarak bırakıldı. Burada da "Sultân Süleymân ibni Selîm Han" adına sikke kesilmeye başlandı. 1529 yazında ordu ve donanma, Cezâyir şehrine döndü.</p>

  <p class="normal">Türkler'in bu zaferleri, İspanya'yı dehşet içinde bıraktı. Oran umumî valisi Gomares Markisi, azledildi.</p>

  <p class="solbaslik">Andrea Doria'nın Şerşel Seferi (1531)</p>

  <p class="normal">Barbaros'un meşhur rakîbi Andera Doria, Cenevizli pek asîl bir aileden 1468'de doğmuştur. Aşağı yukarı Barbaros'la yaşıt veya ondan az büyüktür. Papa'nın ordusunda subay olarak askerlik mesleğine başlamış, sonra denizci olmuş, Avrupa'nın en büyük amirali şöhretini kazanmıştır. 1513'te Ceneviz donanmasının başına geçmiştir ki, bu sıralarda Oruç, Kuzey Afrika'ya ayak basmıştı. Ceneviz doçluğunu kabûl etmemiş, bir müddet sonra İmparator Charles-Quint'in hizmetine girmiş ve onun en yakın adamı olmuştur. Son derece büyük bir servet yapmıştı.</p>

  <p class="normal">1531 temmuzunda Andrea Doria, Cezâyir'i fethetmek gayesiyle Genova'dan ayrıldı. Emrinde Ceneviz ve İspanyol gemilerinden başka 20 de Fransız kadırgası vardı. Bu büyük armadaya, kudretli kara birlikleri de konmuştu. Barbaros'un Cezâyir'de bu anda elinde 35 gemi vardı. Cerbe'den Sinan Reîs'in acele gelmesini emretti. O da 7 gemi ile geldi. Barbaros, düşmanı açık denizde karşılamak istedi. Fakat Doria, Şerşel yanında askerini Cezâyir'e çıkardı. Şerşel'deki Türk garnizonu, Endülüslüler'in yardımıyla, şiddetle kendini savundu. Düşman bozuldu. 1.500 ölü ve 640 esir veren Doria, askerini donanmasına bindirmek mecburiyetinde kaldı. Esirler arasında bir de amiral vardı. Barbaros, Şerşel'deki Türk garnizonunun zaferinden sonra yetişti. Doria, çoktan denize açılmıştı. Barbaros, rakîbini tâkıyb etti. Marsillya açıklarına kadar geldi. Fakat burada, Doria'nın bir İspanya limanına eriştiği haberini aldı. Düşman armadayı imha edememenin teessürü içinde, Fransız harb gemilerine meydan okuyarak, Toulon açıklarında Hières adaları önlerinde demir attı.</p>

  <p class="normal">Toulon'daki Frnasız amiralinin gözleri önünde bir Hıristiyan gemisini zaptetti. Fransızlar, hiç bir teşebbüste bulunmamayı muvâfık gördüler. Barbaros, buradan Genova Körfezi'ne geldi. 22 düşman gemisini ele geçirdi. Genova yakınlarındaki bir kaleyi bastı, ahaliyi esir etti. 3 yıl önce esir düşmüş olan Turgut ve Sâlih Reîsler'i kurtardı. Maksadı Doria'yı tahrik edip açık deniz vuruşmasına sürüklemekti. Fakat Doria, sükûnetini muhafaza etti. İspanya'da bulunuyordu. Barbaros'un kendisini İspanya kıyılarında takıyb edeceğini anladı. Cebelitârık'tan Atlas Okyanusu'na çıktı. Akdeniz'i, büyük rakîbine bırakmış oldu. Genova Körfezi'nde 2 düşman gemisi ile çarpışırken Sinan Reîs, gözlerinden birini kaybetti.</p>

  <p class="normal">Barbaros, Cezâyir'e dönünce, Sultân Süleymân'ın yolladığı Mustafa Çavuş'u buldu. Onun getirdiği padişah fermanını okudu. Kaanûnî, hiçbir suretli Fransa'ya ve Fransız gemilerine zarar verilmemesini emrediyordu.</p>

  <p class="normal">Bu hâdiseler, 1531'de olmuş, sonbaharda Barbaros, Cezâyir'e dönmüştü. 1532'de Tlemsen Sultânı gene isyan etti. Barbaros bizzat Tlemsen'e gidip ısyânı yatıştırdı. Tlemsen Sultânı'nın İspanyollar'dan aldığı tonlarca altın, boşa gitti. Barbaros, Sultân'dan cezâ olarak 30.000 duka altını aldı. Tlemsenliler'i kışkırtan İspanyollar'a cezâ olmak üzere, İspanya sahillerine bir filo gönderdi. Türk filosu, 14 İspanyol harb gemisini zabtedip Cezâyir'e döndü. Endülüs Müslümanlar'ı'nnı feryatları üzerine tekrar İspanya'ya 36 parçadan müteşekkil bir donanma yolladı. Bu donanma, gene bir hayli Endülüslü'yü Cezâyir'e taşıdı. Birçok İspanyol limanını bombardıman etti.</p>

  <p class="solbaslik">Türkler'in Cezâyir'e Yerleşmelerinin Tarihî Ehemmiyeti</p>

  <p class="normal">Kuzey Afrika İslâm tarihinin büyük mütehassıslarından G. Yver, bu ülkelerde Barbaros Kardeşler'in oynadığı rolü, şu veciz satırlarla hulâsa etmektedir:</p>

  <p class="normal">"Türkler'in gelişi, Hıristiyanlar'ın ilerlemelerini durdurup, Afrika'da İslâm'ı kurtardı. Uzun bir kargaşa yüzünden zayıflamış olan küçük Berberî devletlerinin harâbeleri üzerinde Türkler, silâh kuvveti ile, bütün Orta Mağrib'i ihtiva eden bir Müslüman devleti kurdular. Bu devletin kurucuları, Oruç ve Hayreddin'dir. Oruç, 1516'da Cezâyir şehrini zaptederek Türk hâkimiyetinin temellerini atmış, Hayreddin ise, "paşa" ve "beylerbeyi" unvanlarını kabûl etmek sûretiyle, memleketlerini Osmanlı hâkimiyeti altına koymuş, giriştiği işlerde muvaffakıyet kazanmak için lâzım olan mânevî istinat ve maddî vesaiti temin etmiştir... Hayreddin'den sonra gelen beylerbeyiler, onun eserine devâm etmişlerdir... Sâlih Paşa da 1533'te Fas'ı işgal etmiş ve Merînî hânedânından birini tahta geçirmiş, Hüseyin Paşa ve sonra Uluç-Ali Paşa, Fas payitahtına kadar muvaffakıyetle ilerlemişlerdir" (<span class="ideitalik">İA</span>, III, 136a).</p>

  <p class="normal">"Oruç, biraderi Barbaros Hayreddin Paşa ve oğlu Barbaroszâde Hasan Paşa, Uluç (Kılıç)-Ali ve Uluç-Hasan Paşa gibi Cezâyir beylerbeyisi olan Türk amiralleri, Avrupalılar tarafından "Cezâyir kralları" (İspanyolca : Reyes de Argel) unvanı ile anılıyorlardı" (<span class="ideitalik">Aynı Eser</span>, 137b).</p>

  <p class="normal">"Nitekim Barbaros, Fransa'da, hükümdarlara yapılan merasimle karşılanmıştır. Böylece Oruç, Cezâyir'in hâkimi oldu. İspanyollar, burayı onun elinden almak için boşuna uğraştılar. 1516'da Don Diego de Vera ve 1519'da Don Ugo de Moncada tarafından Cezâyir'e yapılan seferlerin ikisi de, hezimetle neticelendi... 27 Mayıs 1529'da İspanyollar'ın elindeki sonuncu kaya parçası olan Penon hisârı, Barbaros'un emriyle temelinden yıkılarak, enkazının bir kısmı, adacıkları birbirine bağlamak için kullanıldı ve böylece bugün dahi "Hayreddin" ismiyle anılan bir mendirek vücuda geldi. Kendi istikametine amûd bir rıhtım ile tamamlanan bu mendirek, limanı, kuzey ve kuzeybatı rüzgârlarından korurdu. Cezâyir gemileri böylece, kışı, fırtınadan ve Hıristiyan hücumlarından korkmaksızın geçirebilecekleri bir sığınak buldular. Deniz tarafına yerleştirdikleri bataryalar ile, kara tarafına çekilen sûr, Cezâyir'i, hemen hemen zaptolunmaz bir hâle getirdi. Bütün bu tahkim işlerine Barbaros başladı ve halefleri olan beylerbeyiler tarafından devâm edildi. Türkler'in Cezâyir'e yerleşmesi, Hıristiyanlık için dâimî bir tehlike teşkîl ediyordu. Bu sebeple Charles-Quint, Türk hâkimiyetini söküp atmaya teşebbüs etti" (<span class="ideitalik">Aynı Eser</span>, 148 a-b). Büyük Fransız tarihçisi Hauser şöyle diyor (<span class="ideitalik">L'Âge Moderne</span>, 400): "Barbaros'un Cezâyir'e yerleşmesiyle Osmanlılar, bütün Akdeniz'de hâkim vazıyete geçtiler".</p>

  <p class="normal">Barbaros, Kaanûnî Sultân Süleymân'dan bir fermân-ı hümâyûn aldı. Pâdişâh, kendisini kapdân-ı deryâlığa (Türkiye imparatorluk deniz kuvvetleri kumandanlığına) tâyin edeceğini, derhal İstanbul'a gelmesini emrediyordu.</p>

  <p class="metinpalatinot-rk">Yavuz devrinde Barbaros Kardeşler'in Cezâyir'e yerleşmeleri bahsinde birinci kaynağımız <span class="idebold">Gazavât-ı Hayreddîn Paşa</span>'dır. Avrupa kaynakları ile paralel şekilde bu kaynağı kullandık. <span class="idebold">Gazavât</span>'ın Barbaros tarafından dikte ettirilerek Murâd Çelebî'ye yazdırılan pâdişâh (Kaanûnî'ye sunulmuş) nüshası Topkapı Sarayı, Revân Köşkü, no. 1.291'dedir. Ayni yazar-şâirin nazma çektiği nüshadır. Nesir ve nazım iki nüshanın fotokopisini Üniversite ve Topkapı Sarayı'ndan 1964'te aldırdım. 1965'te günümüz Türkçesi ile yüz bin tirajlı <span class="idebold">Hayat Tarih Mecmuası</span>'nda yayınladım (1964'te <span class="idebold">Türkiye Tarihi,</span> c. 5'te 65.000 tirajla Cezâyir bahsinde de geniş şekilde kullandım). 1989'da <span class="idebold">Barbaros Hayreddin Paşa'nın Hâtıraları</span> adıyle kitap şeklinde de yayınladım. Buraya yazdığım önsözde, <span class="idebold">Gazavât</span>'ın nüshaları ve çeşitli dillere tercümeleri hakkında geniş bilgi mevcuttur. Hareke'li olan nüshanın bir kısmının faksimilesini de bu kitabın sonuna koydum.</p>
</body>
</html>
