<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>NYG0028.html</title>

<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_9">Bursa’nın Fethinden Kostantiniye’ye Doğru</h1>
				<p class="normalnesililk">Osman Bey, ismini verdiği hanedana miras kalacak ve bazı padişahların ne verimli yıllarında ölümüne sebep olacak nikris illetinden mustaripti. 1320 yılında hastalığı artmış, ağrıları çoğalmıştı. Zaman zaman yürüyemeyecek kadar hastalanıyor, ata binemiyordu.</p>
				<p class="normalnesil">Bu durumda fetihlere çıkması imkansızdı. Ama hakikati kabul etmek Osman Bey için pek zor oldu. Hâlâ direniyor, ağrılarına aldırmamaya çalışıyor, sefere çıkmakta ısrar ediyordu.</p>
				<p class="normalnesil">“Koca beylik, yataktan idare edilemez.” diyordu, “Biz at üstünde doğduk, at üstünde ölmeliyiz!”</p>
				<p class="normalnesil">Serhatlerin şanlı kartalı, kafese girmiyor, kafese sığmıyordu. Onu yatakta ilk gördüğünde Turgut Alp dayanamamış, dışarı koşup bir kenara çömelerek çocuklar gibi ağlamaya başlamıştı. O sıra yanına yaklaşan Gazi Abdurrahman’a:</p>
				<p class="normalnesil">“Koç yiğidim, şanlı beyim bu hâllere mi düşmeliydi!” diye yakınmıştı.</p>
				<p class="normalnesil">Gazi Abdurrahman biraz daha yaşlı, tabiatıyla Turgut Alp’e kıyasla biraz daha olgun ve soğukkanlıydı:</p>
				<p class="normalnesil">“Sana ağlamak değil, gürlemek yaraşır, hay Turgut Alp!” diye çıkıştı, “Osman Beyim insandan başka bir şey midir ki hastalanmasın? Bizler şahıslara değil, davaya bağlanmalıyız. Şahıslara bağlananlar, şahıslar ölünce boşlukta kalır; davaya bağlananlar, davanın ebedîliğinde abideleşir. Kalk, Osman Bey’e gidiyoruz. Gözlerindeki yaşı fark ederse hâlini sen düşün!”</p>
				<p class="normalnesil">Eyvanı geçip odasına girdiklerinde Osman Bey’i oğullarıyla konuşur buldular. Başta Orhan Bey olmak üzere, Alâüddin, Savcı, Melik, Çoban, Hamid ve Pazarlı Beyler, yatağın etrafına çökmüşlerdi. Dikkatle babalarını dinliyorlardı. Osman Bey’in gözleri Orhan Bey’in gözlerindeydi:</p>
				<p class="normalnesil">“Oğul Orhan! Muradımız Bursa, İznik, İzmit ve nihayet Kostantiniye’nin fethidir. Bu illetin buna müsaade edeceğini zannetmiyorum. Yaş kemali devirip zevale erdi. Günlerimiz sayılı. Bazen iyileşip bazen kötüleşiyoruz. Anlaşılan bizden gaza geçmiştir. Yolumuzda el ele verip yürüyesiniz. Birbirinizle çekişmeyesiniz. Selçuklu çöktü. Taze beylikler türedi. Beyliklerden hangisi İslam adaleti ve şeriatı üzere olursa, inanıyorum ki, Hak Teâlâ ona devlet nasip edecektir. Sizden dileğim, gazalara devam etmenizdir. Sen, Orhan, cenk yiğidi olarak yetişen oğlum, Bursa’nın senin elinle fethini görmek isteriz. Bu bizi ziyadesiyle mesrur edecektir. Bundan böyle vekilimiz sensin. Oğullarım, Orhan’a itaat üzere olun ki Allah’ın rahmeti üstünüzde tecelli etsin...”</p>
				<p class="normalnesil">Yorulmuştu. Gözlerini hafifçe yumdu. Orhan Bey sevgi ve hürmetle babasının elini avuçlayıp öptü. Sonra kardeşleri aynı şekilde davrandılar. Orhan Bey:</p>
				<p class="normalnesil">“Baş üstüne!” diye fısıldayarak odadan çıktı.</p>
				<p class="normalnesil">Kardeşleri de arkasından odayı terk ettiler. Onlar çıkarken Kara Mürsel Gazi girdi. Gözleriyle Gazi Abdurrahman’a hastanın nasıl olduğunu soruyordu. Gazi müphem bir işaret yapmakla yetindi. Turgut Alp ise sırtını dönmüş, pencereden dışarısını seyreder gibi yapıyordu. Osman Bey’in, oğullarına söyledikleri yine gözlerini doldurmuştu.</p>
				<p class="normalnesil">Osman Bey:</p>
				<p class="normalnesil">“Kara Mürsel’im geldi mi?” diye sordu.</p>
				<p class="normalnesil">Kara Mürsel yatağa yaklaştı:</p>
				<p class="normalnesil">“Geldim, kurban beyim, emret!”</p>
				<p class="normalnesil">“Emir ne demeye gelir Koca Gazi, biz kardaş değil miyiz? Birlikte ata binmeyi öğrenmedik mi? Çadır aralarında çocukluğumuzu birlikte yaşamadık mı? Yaklaş hele... Gazi Abdurrahman’ım, Samsa Çavuş’um, Aykut Alp’im, Akça Koca’m, Turgut Alp’im... Hep burada mısınız? Bütün alplerim yiğitlerim burada mı?”</p>
				<p class="normalnesil">“Biz geldik, buradayız!” diye karşılık verdi Kara Mürsel, “Ben, Gazi Turgut ve Abdurrahman; diğerleri de gelir neredeyse. İyice misin beyim?”</p>
				<p class="normalnesil">Güçlükle gülümsedi:</p>
				<p class="normalnesil">“Bizden iyilik geçti hay Koca Gazim, geçti. İhtiyarlık bel kemiğimize çöreklenip çökertti. Gayri ata dahi binemeyiz. Ağrılarımız arttı. Lakin Allah’ımıza bin şükür, düşündüklerimizden fazlasını yaptık. Hamd olsun, Kayı Han Aşireti, devlete doğru kanat çırpmakta. Az önce Orhan’a söylediklerimi duydunuz mu? Bursa’yı istedim ondan. Muavenet edin kardaşlar. Orhan’ımı kollayın; gençtir, yanlış yapmasına mâni olun. Beylik denen ateşten gömlek onu yakmasın.”</p>
				<p class="normalnesil">Bu sırada diğer çağrılanlar da içeri girmişti. Osman Bey ilk defa bir meşverete yatakta çıkıyordu. Bunun yakıcılığını yüreğinin en derin yerinde hissetmekle birlikte sezdirmiyor, tabiî görünmeye çalışıyordu.</p>
				<p class="normalnesil">“Silah arkadaşlarım, kardaşlarım!” diye söze başladı, “Gayri beylik naibimiz, oğlumuz Orhan’dır. Göreyim sizi, itaat üzere olun. Bursa’yı ondan istedik. Muradımız, Bursa’da Gümüşlü Kümbet’e gömülmek. Vakitsiz ölürsek mezarımızı oraya taşırsınız.”</p>
				<p class="normalnesil">“Acı söyleme beyim!”</p>
				<p class="normalnesil">Akça Koca’nın ihtiyar sesiydi. Ona döndü:</p>
				<p class="normalnesil">“Koca Gazim, koca baba yadigarım benim! Ölümün acısı tatlısı n’ola; dünyada dur otur bilmedik, rahat yüzü görmedik; istirahat bizim de hakkımız değil mi? Allah bilir ya, maksadımız cihat farizasını ihya idi. Allah’ın adını Kostantiniye’nin burçlarından ezanla haykırtmak idi. Biz göremezsek torunlarımız görür. Yahut onların torunları... İnanç tohumu toprağa düşmüştür, nasılsa yetişecek. Onu yeşertecek olanlar nasılsa gelecek. Kara Mürsel’im, ‘Pronektus’ (şimdiki Karamürsel) denen beldeyi senden isteriz. Pronektüs’ü al ve Karamürsel yap, kıyamete kadar böylece anılsın. Akyazı da fethedilmeli. Ondan sonra Bursa’ya yürünüp alınmalı. Nicedir sıkıştırırız da bir türlü düşmez! Bizim ölmeye acelemiz var diye, besbelli Bursa Tekfuru’nun vermeye acelesi yok...”</p>
				<p class="normalnesil">“Alırız evvelallah beyim, tasan olmasın!”</p>
				<p class="normalnesil">Turgut Alp’in sesi titrekti. Ağlamamak için dudaklarını ısırıyordu. Osman Bey’i ak öttüler içinde gördü göreli yüreği kabarmıştı. Kendini tutmak istiyor, yine de sesinin titremesini engelleyemiyordu. Osman Gazi gözleriyle Turgut Alp’i yakaladı:</p>
				<p class="normalnesil">“Irak kalma, hele gel aslanım, atak yiğidim, pervasız koçum, hele yaklaş! Alırız mı dedin?”</p>
				<p class="normalnesil">Turgut Alp yaklaştı yatağa, diz çöktü:</p>
				<p class="normalnesil">“Evvelallah beyim, alırız elbet.”</p>
				<p class="normalnesil">Osman Bey gözlerindeki bütün sevgiyi Turgut Alp’in üstüne boşalttı. Sonra kalabalığa döndü:</p>
				<p class="normalnesil">“Turgut alırız dediyse alırız! Atranos [Orhaneli] bile alınır. Hepinizden bir istirhamım var: Aranıza nifak girmesine müsaade etmeyin. Ve ben sizinle berabermişim gibi akınlara devam edin. Zafer haberlerinizi bekleyeceğim.”</p>
				<p class="normalnesil">“Zafer haberiyle döneceğiz beyim. Döndüğümüzde de inşallah seni at üstünde bulacağız...”</p>
				<p class="normalnesil">Osman Bey başını yastığa gömdü:</p>
				<p class="normalnesil">“İnşallah!” diye fısıldadı.</p>
				<p class="h1baslik">Söğüt’ten Bursa’ya</p>
				<p class="normalnesililk">Osman Bey yatıyor, ama fetihler sürüyordu. Mudanya ve Gemlik alınmış, 18 ay müddetle Trakya üzerine akınlar yapılmıştı. Ardından Akyazı, Ayanköy, Karamürsel, nihayet Adranos da alınmış, adı “Orhaneli”ne çevrilmişti. Osman Bey’in bütün emirleri bir vasiyet gibi yerine getirilmiş bulunuyordu.</p>
				<p class="normalnesil">Koca Gazi memnundu. Zafer haberlerini dinlerken yaşaran gözlerini saklamak için göz kapaklarını indiriyordu. Kendi yokluğunda beyliğin parçalanması ve fetihlerin inkıtaa uğraması endişesini bütünüyle içinden söküp atmıştı. Artık beyliğin geleceğinden emin bulunuyordu.</p>
				<p class="normalnesil">1326 yılı başlarında oğlu Orhan Bey’i yanına çağırdı. Yaptıklarından ötürü tebrik ettikten sonra:</p>
				<p class="normalnesil">“Şimdi tam sırasıdır!” dedi, “Bursa’yı daha fazla bekletmeyelim Orhan. Zaten vaktiyle etrafında yaptığımız kalelerle muhasara vaziyetinde. Kalelerimize yerleştirdiğimiz yiğitler, Bursa’nın gırtlağına basmış gibi. Gelebilecek bütün yardımların yolu kesilmiş, sık sık düzenlenen akınlarla ahali bıktırılmış... Sıra fethe gelmiştir. Yanına Köse Mihal ile Turgut Alp’i al, cenk sırasında onlarla istişare et, hatırlarını kırma. Ahî Hasan kardaşımızla Şeyh Mahmud Hocamızı da her vakit yanında bulundur. Şeriat işlerinde hükmü Şeyh Mahmud Hocamıza havale eyle. Şimdi vasiyetimi sükûnetle dinle: Daha önce söylediğim gibi, Bursa’nın Gümüşlü Kümbet mevkiine gömülmek isterim. Orhan, öleceğim için üzülmüyorum; çünkü senin gibi bir halef bırakıyorum. Adil ol, merhametli ol, dininin emirlerinden sapma, istişareye ehemmiyet ver; ama ehliyle istişareye dikkat göster. İslam dinini yaymak için Allah’ın emr-i mucibinde cihat eyle. Din adamlarını, âlimleri dervişleri koru, onlara yardım et, onların dualarını al. Rahatı düşünme, güçlüklerden yılma, emeklerini cihat uğruna harca. Dünya malına değer verme, çünkü dünya malı geçicidir. Bütün beşerî lezzetler biter, sen ebedî güzelliklere talip ol, mükafatını Allah’tan bekle. Bizim kavgamız mihnetle kuru kavga değil, davamız cihana hükmetme davası değil; davamız bütün bunlardan çok daha mukaddes olan ila-yı kelimetullah davasıdır. Zaferlerimiz, büyük davamızın zaferleridir. Bu davada insanlar sadece vasıtadan ibarettir. Nöbet senin Orhan, biz göçer olduk. Göreyim seni, ilminin de kılıcının da hakkını ver. Yolun açık olsun. Var git Bursa’yı aç, gülzar eyle...”</p>
				<p class="normalnesil">Orhan Bey, babasının elini öpüp çıkarken omuzları sarsılıyor, genzine çıkan hıçkırıkları zor tutuyordu.</p>
				<p class="h1baslik">Bursa düştü</p>
				<p class="normalnesililk">Orhan Bey, ordusuyla Bursa önlerine geldi.</p>
				<p class="normalnesil">Bir tarafında kılıç kuvvetini temsilen Turgut Alp ile Köse Mihal, diğer tarafta manevî kuvvetin sembolü Ahî Hasan’la ( Şeyh Edebâli’nin yeğeni olur) Şeyh Mahmud vardı. Sanki bir elinde kılıç, bir elinde kalemle yürüyordu. Osmanlı Devleti bu mükemmel dengeyi asırlar boyu muhafaza edecekti. Denge muhafaza edildiği müddetçe kalemle kılıcın ittifakı gerçekleşip, devlet ikisinin ucunda yüksele yüksele üç kıt’aya kök salacaktı. Ama gün gelip mükemmel denge bozulmaya başlayınca, hemen arkasından yıkılış da başlayacaktı.</p>
				<p class="normalnesil">Bursa’nın fethi sırasında Osman Bey hasta olmaya hastaydı, fakat sağlığında oğlu Orhan’ı kendisine naip seçmesinin ve Bursa gibi devrin en muhkem kalelerinden birini fethe göndermesinin bazı siyasî sebepleri de vardı. Neşrî ile Oruç Bey şu tespitte ittifak ederler:</p>
				<p class="normalnesil">“Ama ayağı ağrırdı, nikris zahmeti vardı; anınçün Bursa Gazası’na gelmedi. Ve hem sebep dahi bu idi kim; Orhan benim zamanımda şevket bulsun, il ve memleket ona dönsün, derdi. Anınçün varmadı.”</p>
				<p class="normalnesil">Bu tespit, Osman Bey’in askerî ve siyasî dehasının da bir yerde tespitidir ve tarz olarak Osman Bey’e uygundur. Bazı endişeleri vardı. Osman Bey gibi cihangir bir fatihin sevk ve idaresi altında dövüşmeye alışmış kumandanların, genç Orhan Bey’i lider olarak kabullenmeleri zordu. Bu yüzden ihtilaf dahi çıkabilir, beylik parçalanabilirdi. Oysa Bursa gibi son derece muhkem ve güç bir kaleyi fethedip “fatih” unvanını alacak bir Orhan Bey’in peşinden, bütün beylik göz kırpmadan yürüyecekti. Osman Bey bunu düşünmüş, belki de bu yüzden hastalığını bahane ederek Bursa’nın fethinde bizzat bulunmamıştı. Ve silah arkadaşlarını Orhan Bey’le göndermişti. Belki de Orhan Bey’i yakinen görsünler, tanısınlar ve neler yapabileceğini anlasınlar istiyordu. Gerçekten de Bursa’nın fethiyle bunu anlayacaklar, askerî dehasının yanı sıra siyasî gücünü de görüp etrafında kenetleneceklerdi. Hatta kardeşlerinden hiçbiri beylik davasına düşmeyecek, sadece Orhan Bey’e yardımcı olmayı en büyük şeref telakki edip, kendilerine verilen her türlü işi canla başla yapacaklar, sıradan bir fert gibi ideallerine hizmeti tercih edeceklerdi.</p>
				<p class="normalnesil">Ne büyüklük...</p>
				<p class="ortayazi">* * *</p>
				<p class="normalnesil">Bursa yakınına 1315 yıllarında inşa edilen iki kaleyle fiilen muhasara edilmişti. Bursa’ya hiçbir yerden yardım gelmiyordu. Etraf Osmanlıların elindeydi ve onlardan izinsiz kuş dahi uçmuyordu. Şehirde yokluk kol geziyordu. Ahali bıkkındı. Sarıklı mücahitlerin Bursa önlerinde karargah kurmasıyla maneviyatları büsbütün bozuldu. Asker için için kaynıyordu. Bazı namlı kumandanlar, Bursa Tekfuru Atranus’u<sup class="calibre2"><a href="NYG0028_split_014.html#footnote-2713-2" id="footnote-2713-2-backlink">[2]</a></sup> (yahut Burus/Barsuk/ Bursuk) teslime zorluyordu. Bu arada sarıklı mücahitlerin, Orhan Bey’in kumandasında giriştiği birkaç akın hareketi, umulan neticeyi temine yetti. Köse Mihal’in de gayretleriyle, Bursa Tekfuru teslim şartlarını görüşmeye razı oldu. Bir anlaşma yapıldı. Buna göre tekfur, Osmanlılara 31 düka altını fidye verecek, buna mukabil askerleriyle birlikte Gemlik üzerinden İstanbul’a gidecekti. Çanlar susmuş, burçlardan ezan-ı Muhammedî okunmaya başlanmıştı (1326).</p>
				<p class="normalnesil">Fakat bundan birkaç gün sonra Osmanoğulları, muhteşem beyleri “Kara Osman”ı kaybetmişlerdi. Sevinçle acının böylesine iç içe girdiği demler azdı.</p>
				<p class="normalnesil">Osman Bey’in vefatıyla evlatlarına bıraktığı maddî miras, adını etmeye değmeyecek kadar azdı. Fakat ibret için zikredilmesi lazım gelir: Bir kaşık, bir tuzluk, bir işlemeli kaftan, yeni bir sarık, birkaç ipekli kırmızı sancak, birkaç at ve birkaç koyun sürüsü (Hammer, c. 1, s. 100). Başka hiçbir şey -ne altın, ne gümüş, ne yakut, ne de konak...</p>
				<p class="normalnesil">Hâlbuki aynı devirde hüküm sürmüş Türk ve Rum beylerinin her birisinin hatırı sayılır servetleri vardı. Lakin Osman Bey dünya metaına sırt dönmesiyledir ki, sonsuz ufuklara teveccüh edebilmiş, ötekiler yok olurken aşiretini devlet yapabilmiştir.</p>
				<p class="h1baslik">Osman Bey’in bıraktığı manevî miras</p>
				<p class="normalnesililk">Vaktiyle Ertuğrul Bey’e, Selçuklu Sultanı Birinci Alâüddin Keykûbad tarafından verilen toprak parçası, bin ilâ iki bin kilometrekare civarındaydı. Ertuğrul Gazi, 4 bin 800 kilometrekare civarına çıkardı. Osman Bey öldüğü zaman ise Osmanlı Beyliği’nin toprakları 16 bin kilometrekareyi bulmuştur. Kırk üç yıl süren amansız mücadele ancak bu kadarına kafi geldi. Ama fethettiği topraklar sıradan toprak parçaları değil, İznik, İzmit ve nihayet İstanbul fethinin işaret taşlarıydı. Her şey Osman Bey’in dehasında şekillendiği biçimde tatbik edilmişti. Önce civar temizlenmiş, düşmana gözdağı verilmiş, büyük uc beyleriyle ve bilhassa İlhanlılarla iyi geçinmeye dikkat edilerek hedefe ağır ağır yürünmüştü. Fetihler rastgele yapılmamıştı. Hepsi de asıl maksada hizmet ediyordu. Civarın temizlenmesinden sonra Mudanya ele geçirildi (1321). Böylece Osmanoğulları hem Marmara’ya çıkmış oldu; hem de Bursa, iskelesinden mahrum edilmek suretiyle düşmeye mahkûm bir hâle getirildi. Bütün bunlar Osman Bey’in askerî ve siyasî dehasının nişanlarıdır. Faziletini ise düşmanları bile inkar edememiş, Osmanlılar hakkında çok kere peşin hükümlü olan Hammer bile, <span class="ideitalik">“Osmanlı İmparatorluğu Tarihi”</span> isimli eserinde, “Fazileti teşkil eden manevî vasıfları olduğu inkar edilemez.” demek zorunda kalmıştır.</p>
				<p class="ortayazi">* * *</p>
				</body>
</html>