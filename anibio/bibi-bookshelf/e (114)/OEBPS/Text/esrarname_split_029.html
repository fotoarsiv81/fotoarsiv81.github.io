<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>esrarname-idefix.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_24">YİRMİ DÖRDÜNCÜ BÖLÜM</h1>

  <p class="normal">Muntazar, kendisine verilen bu son şansı heba etmemek için elinden geleni yapıyordu. Son sırra kafa yorma işini çoktan bırakmıştı. Nasıl olsa diğer yarının yerini biliyordu, son sayfaya şimdilik ihtiyacı yoktu. Hem Esrarname tamamlandığında onunla uğraşmak için bol bol vakti olacaktı. Şimdi tek hedefi, Esved’i yani Nagehan denen şu kızı bulmaktı.</p>

  <p class="normal">Esved’in bir kadın olduğunu öğrendiğinde çok şaşırmıştı. Sanki biri ona erkek olduğuna dair kati bir malumat vermiş gibi, o güne kadar hiç aksini düşünmemişti. ‘Bak sen şu işe,’ demişti Nagehan’ın adını Asfar’ın ağzından ilk kez duyduğunda. Bir kadını alt etmesi gerekeceğini kim bilebilirdi ki?</p>

  <p class="normal">Doğrusu çok iyi olmuştu. Esved kabiliyetlerle mücehhez olsa da neticede bir kadındı. Kadınları korkutmak kolaydı ve kadınlar çabuk pes ederdi. Muntazar, Esved’in kolay lokma olduğunu düşünüyordu. Onu kandırıp Esrarname’nin diğer yarısını alacağını düşündükçe heyecanlanıyor, yüreği sıkışıyordu.</p>

  <p class="normal">Yine de iyice düşünüp taşınmalıydı. Nagehan kılını dahi kıpırdatmadan Esrarname’nin bir parçasını çalabildiğine göre onda bilmediği bir şeyler olabilirdi. Neden o? Neden başkası değil de Nagehan? Esrarname’nin adını duyup da kitabı ellerinde tutabilmek arzusuyla yanıp kavrulan envai çeşit ateşten ve topraktan yaratılan mahlûkat varken neden Esrarname onun davetine icabet etmişti? Böyle düşündükçe Muntazar, umudunu yitiriyordu. Çünkü Esved’in, Esrarname’nin gerçek sahibi olabileceği fikri zihnine sızıveriyordu.</p>

  <p class="normal">Pekiyi Asfar neden kabiliyetlerini kullanmıyordu? Sahibi vermeden Esrarname’yi alamazdı, amenna... Fakat kendisinin de kısa bir müddet için sahip olduğu zaman seyyahlığı kabiliyetiyle, mazide onu elinde bulundurmuş birini kandırıp kendisine vermesini sağlayamaz mıydı? Belki de Asfar kendisini kullanıyordu. Evet, muhakkak böyleydi. Kendisi zahmete girmeden, işi Muntazar’a yaptırıyordu.</p>

  <p class="normal">Muntazar sinirlenmişti. O kim oluyordu ki? İşte Muntazar böyle düşünürken arkasından bir ses geliverdi. “Merak ediyorsan söyleyeyim. Ben Asfar’ım, yani Esrarname’nin yarısının hali hazırdaki, diğer yarısının ise müstakbel sahibi... Şimdi beni düşünüp duracağına aklını başına topla da diğer kısmı nasıl alacağımızı bul.”</p>

  <p class="normal">Muntazar’ın ödü patlamıştı. İttifak ettiği mahlûkun ne olduğunu bilse de buna bir türlü alışamamıştı. “Burada mıydın?” diye sordu titreyen sesiyle. “Hiç gitmedim ki,” dedi Asfar, “beni göremeyince burada olmadığımı mı düşündün? Ancak bir insanın aczidir gözlerden kaçamamak. Senin kıt aklın idrak edemeyecek bunu anlaşılan. En iyisi beni gör de sor aklındakileri. Ya da dur, boşuna sorma... Neden biliyor musun? Çünkü ben zaten hepsini biliyorum.”</p>

  <p class="normal">Asfar’ın insanla alay eder gibi yumuşattığı sesi, son cümlesiyle birlikte âdeta gürleyen bir canavarın sesine dönüşmüştü. Bu hiddetli sesle beraber alev alev yanan bir mahlûk peyda oldu Muntazar’ın gözlerinin önünde... Belli ki Asfar, son seferki tezahürünün kâfi miktarda dehşetli olmadığını düşünmüştü. Bu yeni şekli ise en cesur insana bile aklını oynattıracak türdendi.</p>

  <p class="normal">Korkudan hıçkırık nöbetine tutulan Muntazar, bir yudum su içip rahatlayınca Asfar o dehşetli sesiyle konuşmaya başladı. “İyi dinle Muntazar Efendi... Senin içine üfürülen o aciz ruh kaçıp gittiğinde çürüyüp toprak olacak kafanı işgal eden fikirleri ben düşünmedim mi sanıyorsun? Emin ol, hepsini düşündüm. Esrarname’yi kendi başıma bulabilecek olsam neden senin gibi bir insanoğluna tenezzül edeyim ki? Ha, sanma ki sana muhtacım... Bana hizmet edecek kişinin sen olması işime geliyor o kadar. Yoksa başkasını bulmak zor değil benim için. Şimdi işin yoksa başkasını bul da anlat mevzuu baştan sona. Hiç uğraşamam, iyi böyle...</p>

  <p class="normal">Ne diyordun? Hah! Asfar neden maziye gidip Esrarname’yi almıyor da beni yoruyor... Duy da öğren. Bizler bilmediğimiz bir maziye gidemeyiz. Tıpkı henüz yaşanmadığı için bilmeye imkânımızın olmadığı istikbale gidemeyeceğimiz gibi... Aklını kullanırsan ateşten yaratılmışların ancak ve ancak kendi ömürlerinin geçtiği zaman parçası içerisinde seyahat edebileceklerini idrak edebilirsin. Sizin ve bizim âlemlerimiz bambaşka, ancak zaman denen illet öylesine muvazi ki, dairenin dışına çıkmak da, çıkmanın nasıl bir şey olduğunu idrak etmek de mümkün değil. Senin o aklınla bu söylediklerimi bile idrak edebileceğini sanmazken zamanın vezninden bahsetmek abesle iştigalden başka bir şey değil...</p>

  <p class="normal">Esrarname’nin mazisine külliyyen hâkim olsam o vakte gider ihtiyaç olanı yapardım. Yani elimde öyle bir imkân olsa bugünü beklemezdim. Velhasıl, şimdi buradayız ve Esrarname’yi bu zamanda tamamlayacağız. Gerisini düşünme... Hem fena mı? Sen de nasibini alacaksın Esrarname’den...</p>

  <p class="normal">Esved diyordun bir de... Neden o, neden başkası değil, neden o çağırdı da Esrarname kendini teslim etti... Madem merak ediyorsun, anlatayım. Tir-i Danende, yani Esrarname’nin müellifi, sayfalardan birini kendi kanıyla yazmıştı. Böylelikle eserine bir işaret koymuştu. Eserinin kendinden alınabileceğini düşünerek onu geri çağırabilmek için bir tedbir almıştı. Hangi zamanda veya nerede olursa olsun Esrarname kendi sahibine gelecekti. Tir-i Danende ilelebet yaşayacağını zannediyordu. Elinde Esrarname gibi bir kudret bulundukça yaşayabilirdi de... Ama kardeşlerini kullanıp onlardan insanoğluna haram olan ilimleri öğrenerek canlarına kıyan bir caniden intikam almak isteyebilecek bir ateşten yaratılmışı, yani Asfar’ı hesaba katmadı. Neyse, bu uzun bir mesele... Neticede Tir-i Danende öldü ama onun, oğlan kardeşinden devam eden soyu maalesef hâlâ yaşıyor. Nagehan denen şu kız, Tir-i Danende’nin bilmem kaçıncı kuşaktan yeğeni oluyor. Anlayacağın, kızın elindeki sayfalardan biri kendi soyundan birinin kanıyla işaretlenmiş. İşte Esrarname’nin yarısı, yani işaretli sayfayı içeren kısım bu sebeple Nagehan’da bulunuyor.</p>

  <p class="normal">Ben bu kan bağını takip ederek aileye ulaştım ama başta kızı değil amcasını sıkıştırdım. Ne yazık ki yanılmışım. Ama pes edecek değiliz. Esrarname’nin diğer yarısının yerini biliyoruz ve onu mutlaka alacağız.”</p>

  <p class="normal">Asfar’ın sesi az da olsa hiddetini yitirir gibi olunca Muntazar, cesaretini toplayıp aklına takılan başka bir hususu sordu: “Pekiyi ya kehanetler,” dedi “onlara ne diyeceksin? Siyah yıldız diye bahsedilen kati surette Esved. Işığını aksettirdiği güneş ise hiç şüphesiz Esrarname... Yeniden birleşeceği, Esved’in kaybolacağı, ardından büyük bir yangın felaketinin geleceği söyleniyor.”</p>

  <p class="normal">“Biliyorum, biliyorum...” dedi Asfar söylenenin basitliğinden sıkılmış gibi bir sesle, “Hepsini ben yazdırdım. Esved duysun da içine sıkıntı otursun diye... Bazen hiç lüzumu yokken böyle işler yapıyorum. Bu da benim huyum işte... İnsanların dehşete düştüklerini görmek nasıl bir zevktir bilemezsin. Kehanet denince hepsi dikkat kesiliyor bu insanoğlunun. Tuhaf... Ne alelade bir zaaf...</p>

  <p class="normal">Neyse, bırakalım şimdi bunları. Buldun mu bir şeyler? Bulsan elbet bilirdim ama belli olmaz, belki de öyle alıksın ki, bulduğun fikri hiç aklından geçirmiyorsun. Eh öyle olunca senin bir fikrin olup olmadığını bilemem, değil mi?”</p>

  <p class="normal">Muntazar, kendisiyle alay edilmesinden iyice bunalmıştı. Karşısında, cehennem alevlerinin çatırdayarak yandığı bir fırını andıran ağzıyla insanı tir tir titreten bir mahlûk olmasa “Eh, yeter be!” derdi ama muhatabı Asfar’dı. Mecburen yutkunup cılızca “Pek bulamadım gibi...” dedi. İş, yine Asfar’ın başına kalmıştı. Giderken “Ben dönmeden hiçbir şeye kalkışma.” dediğine bakılırsa kısa bir süreliğine de olsa gerçekten gidiyordu. Muntazar rahat bir nefes alıp gözetlendiği endişesi olmadan bol bol düşünebilecekti.</p>
</body>
</html>
