<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>esrarname-idefix.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_6">ALTINCI BÖLÜM</h1>

  <p class="sagnormal"><span class="ideitalik">“Unutma sakın ey fani, Şafak sökerken yazacaksın bu adları,<br class="chapter" />
  Aradığını bulmak için, çağıracaksın kadim ruhları.”</span></p>

  <p class="sagnormal">Dünyanın Ruhunu Arayan Adam,<br class="chapter" />
  Esrarname, XIV. Bab, 2. Mesel</p>

  <p class="normal">Geceleri yol kesip akılları başlardan alan hırsızlar, son günlerde aralarında bir anlaşma yapmışlar gibi topyekûn bir acayip davranmaktaydılar. Cevval’in namına özenen kopuk taifesi hırsızlıkta çığır açacak türlü oyunlar deniyor, akıllarınca onun gibi sancağın dört bucağına sözüm ona alâmetifarikalarını göstermek için çırpınıp duruyorlardı.</p>

  <p class="normal">Mesela ilk seferinde Nagehan’ın dalgınlığına geldiği için paçayı yırtan zilli mebun kılıklı köçek bozması haydut, ikinci gece yakayı ele verip de Nagehan’ın hışmına uğrayınca cümle âlemi gülmekten yerlere yıkmıştı.</p>

  <p class="normal">Acayibi garaipten bir diğeri ise, Nagehan’a yakalanmadan dört gece üst üste boy göstermeyi beceren kırmızı pelerinli haydut idi. Ensesinden tutulup kaldırıldığını ve damın tepesine çıkarıldığını fark etmeyip, sonunda pelerininin fayda ettiğini zannedecek kadar kıt akıllı bir hırsızın nasıl olup da dört gece üst üste Esved’i atlatmayı becerebildiğine kimse akıl sır erdirememişti.</p>

  <p class="normal">Bir tek kılık kıyafetiyle dikkat çekip akıllarda yer etmeye çalışmıyordu bu uğursuz taifesi... Kimi, korkudan titreyen efendilerin cebinde ne var ne yok yürütürken mani söylüyor, kimi ise takla atıp el ense çekiyordu. Dayanılır gibi değildi doğrusu... Hele tam da Hüdaverdi bitirimi mahpushane damından çıkmışken olacak iş değildi.</p>

  <p class="normal">Sanki iki senedir içeride değilmiş, daha dün Nagehan’ın penceresinin altında naralar atıp “Seviyoruz uleyn!” diye böğrünü dövüyormuş gibi kaldığı yerden devam edivermişti Hüdaverdi kopardığı yaygaraya. Elinde kara tespihi, boynunda Ayet-el Kürsi muskası, kuşağında hançeri, düğmeleri göbeğine kadar açık gömleği ve sanki az önce birini tepelemişçesine yana kaymış görünen serpuşuyla bıçkınlar bıçkını biriydi Nagehan’ın belalısı.</p>

  <p class="normal">Yüz vermedikçe bunu işveye yoran, mart kedileri gibi ulurken kafasına takunyayı yiyince keyiflenen yüzsüzün tekiydi Hüdaverdi. Kafiye Sultan Arnavut ciğerini pek sevdiğinden, Ali Paşa’nın konağına üç güne bir taze kuzu ciğeri getirmek için girip çıkan kasabın çırağını, kıskançlıktan gözü dönmüş vaziyette hançerinin ucuyla dürtüverince kodesi boylamıştı. Nagehan da böylelikle rahat bir nefes almıştı ama iki senenin ardından geri döndüğüne bakılırsa musallat olma işine kaldığı yerden devam edecekti.</p>

  <p class="normal">Hüdaverdi gittiğinde Nagehan, Esved hüviyetine bürünmemişti henüz. Bu yüzden penceresinin altında en yanık türküleri söyleyen, kara kaşlarına, bembeyaz tenine ağıtlar yakıp mini mini boyuna türlü teşbihler uyduran belalısını pek yakından görme imkânına vasıl olamamıştı. Şimdi rahatlıkla bir köşeye sinip kendisini konakta zanneden Hüdaverdi’nin söylediği türküleri dinleyebiliyor, zavallının haline acımanın yanı sıra kendi kendine gülme nöbetlerine giriyordu. Zavallıcık belli etmese de, façası bozulmasın diye giymek yerine omzuna attığı ceketi ve göbeğine kadar açık bağrı ile tir tir titriyor, türkülerine başlamadan evvel boğaz temizleyip sessizce girizgâhı talim ediyordu.</p>

  <p class="normal">Üç gün, beş gün bu böyle devam etti. Nagehan yüz vermediği delikanlının, gurur okşayan türkülerinden, engin tuluat kabiliyetini konuşturduğu iltifat dolu uydurma gazellerinden ve ah çekip “Nagehan, çık da gör halimi. Perişan ettin kız beni!” diye bağırmalarından başta hoşlansa da artık bıkmıştı.</p>

  <p class="normal">Hüdaverdi’yi ilk kez, bir ramazan gecesi komşuda teravih namazını kıldıktan sonra eve gitmek için çıktığında görmüştü. Bir eliyle çarşafının bir ucunu suratına sarmış, diğer eliyle de Kur’an-ı Kerim’ini tutmaya çalışırken ayağının takılıvermesiyle tökezlemiş, Kur’an düşecek gibi olmuştu. Mukaddes’i iki elle kavramak için yüzünü açıverdiğinde ise karşısında dikilen Hüdaverdi’yi görmüştü.</p>

  <p class="normal">Külhanbeyi kılıklı çam yarması, kaytan bıyıklarını burup da edepsizce sırıtınca Nagehan çabucak yüzünü kapatmıştı ama o kısacık süre içerisinde simsiyah kirpikler delikanlının yüreğine ok olup saplanmıştı. Yürekten bir “ah” edince Nagehan başına gelecekleri tahmin eder gibi olmuştu, lakin böyle Nuh deyip peygamber demezine rast geleceğini de bilememişti. Mübarek, pıtrak gibi yapışmıştı eteğine.</p>

  <p class="normal">Anasını istemeye göndermiş, kaçırmaya kalkmış, hediyeler yollayıp aklını çelmeye çalışmıştı ama kız istemiyordu bir kere. Nasıl istesindi ki? Hüdaverdi’yi bölseler üç Nagehan çıkardı rahat rahat. Hem enine hem boyuna bereket adam, serçecik Nagehan’ın yanında dev gibi duruyordu.</p>

  <p class="normal">Yüreğinde umutsuzluk barındırmaması ise ayrı bir meziyetti doğrusu. Bu kadar reddedilmekten kim olsa yılardı ama mahpushane damı da, araya giren iki sene de caydıramadığına göre Hüdaverdi’yi sevdasından, anlaşılan delikanlının yüreği fena dağlanmıştı. Üstelik anacığı da demişti: “Koskoca Ali Paşa Konağı’nın tek kızı, kala kala Hüdaverdi gibi bir çulsuza mı kalmıştı?”</p>

  <p class="normal">Nagehan’da da hiç acıma yoktu. Zavallının hali perişandı ama o dönüp de bakmamıştı bile yüzüne bir kez daha. Sonunda bu mazlumun ahının tutacağı kimin aklına gelirdi ki?</p>

  <p class="ortayazi">***</p>

  <p class="normal">Germiyan Sancağı elbette sırf gece vukuatının cereyan ettiği bir memleket değildi. Arada sırada gündüzleri de mazlumatın canı yanabiliyordu. Nagehan böyle zamanlarda kendi kendine kızıyor, ne kadar gizlenirse gizlensin gün ışığında ufak tefek bir kadın olduğunun belli olacağını bildiğinden de elinden bir şey gelmiyordu.</p>

  <p class="normal">Esrarname bunun bir çaresine bakmalıydı aslında... İçindeki gizlerin, tılsımların, acayip acayip şekillerle ecinni elinden çıkmış gibi duran yazıların dillerini bir çözebilse, her istediği şekle bürünecekti belki de.</p>

  <p class="normal">Mesela geçen gün herkesin diline düşen bir vukuat olmuştu. Dört velet Balıklı Hamamı’nın kubbesine tırmanıp, akıllarınca, yıkanan kadınları seyretmek için kubbenin tepesindeki hava tahliye deliklerine yapışmışlar ama iş aşağıya inmeye gelince kedilerin damda kaldığı gibi kubbe tepesinde kalakalmışlardı. Nagehan koşup yetişse, çocukları çıktıkları yerden kurtarsa, sonra da haftada bir muhakkak gittiği bu hamamın tepesine tüneyip erketecilik yapan haşeratın kulaklarını bir güzel bursa fena mı olurdu?</p>

  <p class="normal">Vermişti kararını: Elinin altında istifade edilemeden uyuyup duran Esrarname’nin gizini çözmek için akıl danışacaktı. Akşam yemeğinden sonra, babasının bol köpüklü kahvesini içmesini ve ardında da çalışma odasına gitmesini bekledi.</p>

  <p class="normal">Babası her akşam bir mısracık da olsa şiir yazmazsa kendini hasta hissettiğini söylerdi. İşte bu yüzden de çalışma odasına çekilir, birkaç mısra şiir yazar yahut evvelki şiirlerini tetkik eder, ardından eline bir kitap alır, doya doya okurdu. Eğer içinden saatlerce okumak gelir de kendini dizginleyemeyeceğinden korkarsa kitabı bir kenara bırakır, hattatlık ilmine ihanet olmasın diye gülkurusu mürekkeple yeni Hadis-i Şerif’ler istinsah eder, sevdiği dostlarına hediye ederdi.</p>

  <p class="normal">Nagehan odaya girdiğinde babası kitap okuyordu. Kızını görünce yuvarlak okuma gözlüklerini indirip gülümsedi. Tek evladı olan Nagehan’a beslediği sevgiyi adabı gereği dizginlemese yüreğinin coşacağından korkardı bazen. Bu yüzden kızına hep uzun uzun, sıcacık gülümser, bununla yetinirdi.</p>

  <p class="normal">Nagehan babasının karşısına oturup lafa nereden gireceğini tartadursun, Ali Paşa kalkıp kitaplarla dolu rafların bulunduğu duvarın önüne gelip bir kitabı seçti ve kızına verdi. Cihan Çelebi’ye ait kitabı göstermekten maksadı ön sayfasına yazdığı besmele-i şerifin zarafetini kızıyla paylaşmaktı. Talih eseri kitap Acem edebiyatı konulu olunca Nagehan yeni aklına gelmiş gibi yapıp Esrarname konusunu açıverdi.</p>

  <p class="normal">Ali Paşa, kızının Esrarname’yi nereden bildiğini merak etmişti. Kadınların kendi aralarında bedestene gelen yeni bezlerden, konaktaki hizmetçilerin talimlerinden yahut hamam meselelerinden konuştuklarını zannederdi. Bir müddet sessiz kalıp konunun kapanmasını ve kızının vazgeçmesini umdu. Bu zehirli malumattan bahsetmek istemiyordu. Fakat kız ısrar ediyordu. “Babacığım, verdiğim eziyeti mazur görünüz ama çok merak ediyorum bu kitabı. Neyin nesidir, kimin fesidir öğrenmeden mümkünü yok bırakmam sizi.” diyerek sıkboğaz ediyordu babasını.</p>

  <p class="normal">Ali Paşa sonunda ikna oldu ama kızının bu kitabın adını nereden duyduğunu söylemesini de şart koştu. Nagehan sonunda “sizden” deyince adamcağız afallayıp kaldı. Fakat sonra, küçükken genç bir beyefendiyle konağın selamlığında geçen konuşmaya kulak misafiri olduğunu söyleyince Ali Paşa hem malumatı haricinde bir mevzu olmadığını anlayıp memnun oldu, hem de kitabın bu vakte kadar kızının aklından çıkmamış olmasından endişe duydu.</p>

  <p class="normal">Müftüzade Molla İbrahim Ethem Bey’le yaptıkları o ilk konuşmayı dün gibi hatırlıyordu. O vakitler küçük bir çocuk olduğu için yanında konuşmaktan imtina etmeye gerek duymadıkları kızının kulak kesilip her kelimeyi dinlemiş olmasına inanamamıştı. Demek ki bu künhüne varılmaz sırları dikkatsizlik edip kızının aklına sokan kendisiydi; bu yüzden kızına en azından merakını giderecek ve onu melun kitaptan uzak tutacak bir şeyler söylemeye mecburdu.</p>

  <p class="normal">İbrahim Ethem Bey’in, konuşmalarından önce bir müddettir Bursa’da Esrarname üzerinde çalıştığını biliyordu. Fakat yaptırdığı külliye tamamlanmıştı. Artık kütüphanenin başına geçmesi ve kıymeti bilinmemiş eserleri tek çatı altında toplaması gerekiyordu. Bu yüzden Germiyan Sancağı’na geri dönmüş, birkaç gün sonra da Esrarname’nin çalındığı bilgisi kendisine ulaşmıştı. İçindekilere vâkıf olduğu için adam bir hayli endişeliydi.</p>

  <p class="normal">İbrahim Ethem Bey, ilk görüşmelerinden birkaç gün sonra Ali Paşa’nın konağına tekrar gelmişti. Genç adamın gözlerindeki korkuyu kelimelerle tarif etmek mümkün değildi. Esrarname’nin çalındığını söylerken, cihanda var olan cümle âdemoğlunun canına kıyacak bir cehennem canavarının kapı ardında beklediği haberini verir gibi bir hali vardı. Kısaca Esrarname’nin kudretinden bahsedince Ali Paşa da dehşetin azameti karşısında titremişti.</p>

  <p class="normal">O günden sonra uzunca bir zaman yeniden görüşmemişlerdi; ta ki Esved söylentilerinin çıktığı güne kadar... Gözleriyle görmeden inanamıyorlardı. İnsanlar bazen kendini bir beladan kurtaran kişiyi olduğundan daha güçlü, daha büyük ya da daha latif görebilirlerdi. Sahip olduğu yahut sahip olduğu söylenen kabiliyeti sırf Esrarname’ye yormak akıllıca olmazdı. Bu yüzden konuyu kapattılar ve çaresiz “eğer Esrarname Esved’de ise varsın şimdilik onda olsun” deyip emin olana kadar harekete geçme işini ertelediler.</p>

  <p class="normal">Sonra Cevval çıktı ortaya. Ali Paşa, hiç lafı edilmemiş olsa bile, İbrahim Ethem Bey’le Esrarname medarlı gizli bir cemiyet kurmuş olduklarını biliyordu. Bu yüzden onun gelmesini beklemeden kalkıp külliyeye gitti ve konu hakkında istişare ettiler.</p>

  <p class="normal">Tuhaflıklar Germiyan Sancağı’nın yakasını bırakacak gibi değildi. Damdan dama atlayandan sonra şimdi de berk hızında cep boşaltan çıkmıştı. Bu yüzden, Esrarname etrafında dönen konuşmaları düzenli hale getirip kitabı bulmak maksadıyla kendi aralarında gizli bir cemiyet kurmayı ilk kez ciddiyetle konuştular. İşte “Muhtefî Sayyad-i Esrarname”<sup class="calibre5"><a href="../Text/esrarname_split_051.html#footnote-231-9" id="footnote-231-9-backlink">9</a></sup> böylece kurulmuş oldu.</p>

  <p class="normal">Ali Paşa hâlâ tek kelime etmemişti. Nagehan babasının suskunluğunu, bildiklerinin fazlalığına ve nereden başlayacağını bilememesine yorup sabırla bekledi. Sonunda Ali Paşa kızının ikna olmayacağını anlayıp, onu bu beladan uzak tutmak için ahbabı İbrahim Ethem Bey’in Esrarname’yi Bursa’da bulunduğu zamanlarda yeterince araştırdığını, çalındığında duyduğu tedirginliği ve birilerinin -mesela Esved’in- cahilce kullanmaya çalıştığı kitabı kurdukları cemiyet vasıtasıyla bulup yok edeceklerini anlattı. Nagehan duyduklarına inanamıyordu; babası ve ahbabı kendisine muhalif bir cemiyet kurmuşlardı. Günün birinde kendisini babasından koruması gerekeceği hiç aklına gelmezdi.</p>

  <p class="ortayazi">***</p>

  <p class="normal">Sokakta, Kapan Çayı’nın kenarlarına dizilip gevezelik eden kurbağaların ve orak böceklerinin sesinden başka, çıt çıkmıyordu. Şuradan buradan insanın kulağına çalınan musiki veya kahkaha sesleri sayılmazsa ortalıkta kimsenin olmadığı düşünülebilirdi. Beyler yaz geceleri yatsıyı kıldıktan sonra serinleyen havanın tadını çıkarmak için kıraathanelere doluştuğundan tek Allah’ın kulu dolaşmazdı sokaklarda. Hüdaverdi ya da onun gibiler hariç elbette. Nagehan Hüdaverdi’nin sesinin bir yerlerden geldiğini fark edince adımlarını hızlandırıp en koyu gölgelerin çöreklendiği damlara doğru seğirtti. Kendini tanıyamayacağını bilse de Hüdaverdi’yle karşılaşmak istemiyordu.</p>

  <p class="normal">Etrafına hiç bakınmadı. Çünkü o gece işi başkaydı; devriye gezip Germiyan’ı koruma işini sokak bekçilerine bırakmıştı. Önceki akşam babasından duyduklarından sonra hemen İbrahim Ethem Bey’i görmesi gerektiğini anlamıştı. Esrarname’nin gizemini bilen tek kişinin o olduğu açıktı.</p>

  <p class="normal">Babasının sözleri aklından silinmiyordu: “Esrarname en acayip büyülerin yazılı olduğu kitaptır. Okursan dünyalık bir fayda bulursun, tarif edildiği şekilde muska hazırlarsan daha kuvvetli kabiliyetlere haiz olursun. Amma elinden gelir de İbrani elifbasında yazılıp şifrelenmiş gizleri çözersen, işte o vakit şeytanın yoldaşı olursun. Yekvücud iken var olmayıp da, Kur’an-ı Kerim’deki Cin Suresi okunarak ortadan ikiye bölündüğünde beliriveren o iki melun sahifeyi kullanabilirsen, sana öteki yarısını işaret ettiğini anlarsın. Çünkü Esrarname başı koparılmış yılan gibidir. Bu baş hâlâ gövdesini aramakta ve bu gövde hâlâ başına kavuşmak istemektedir. Zehrini kusmak için kendini kullandıracağı zavallı kişi, sırrına vâkıf oldum sanadursun, o aslında insanlığı kullanmaktadır. Aklından onu çıkarırsan iyi edersin kızım. Ne sen, ne de bir başka âdemoğlu açmalıdır Esrarname’nin kapağını. İbrahim Ethem Bey’le onu bulup imha ettiğimizde farkında olmasalar da insanlar hayatlarını borçlu olacaklar bize.”</p>

  <p class="normal">Bu düşüncelerle külliyeye vardı. Dış kapıdan girdiğinde kendini bir avluda bulmuştu. Daire etrafına dizilmiş yapıların önündeki revak, avluyu çepeçevre dolanıyordu. Kütüphaneyi bulup kapıyı yokladı ama kapı elbette o saatte kilitliydi. Çok geçmeden gölgelerin arasından beliren bir adam elindeki kandili yakıp ortalığı aydınlattı. Uzaktan gelen, muhakkak İbrahim Ethem Bey olmalıydı. Nagehan, İbrahim Ethem Bey’in Esved’i karşısında görünce ne yapacağını çok merak ediyordu.</p>

  <p class="normal">Kim olduğunu belli etmeye niyeti olmadığından yine simsiyah çarşafını ve eldivenlerini giymişti. Ağzını kaplayan nikâbını ise sımsıkı kapatmış, kafasını da yine siyah bir bezle alnından sıkmıştı. Bu haliyle yalnızca gözleri açıkta kaldığından kimsecikler onu tanıyamazdı.</p>

  <p class="normal">Adam, koyu karanlığı yıkayan berrak bir su misali aydınlığı yaklaştırıp da gölgelerden daha koyu olan Esved’i karşısında görüverince irkildi. Sırtındaki redingotuna, bembeyaz kolalı gömleğine ve başındaki fesine bakılırsa hâlâ çalışmaktaydı.</p>

  <p class="normal">Az sonra karanlığın içerisinden “İbrahim Ethem üstadım, gelmiyor musunuz? Bir hal varsa talebeleri göndereyim.” diyen birinin sesi işitildi. İbrahim Ethem Bey sakince arkasına dönüp “Bir tıkırtı duymuştum, muhakkak kediler olmalı.” diyerek bağırınca üstadını çağıranın sesi bir daha işitilmedi.</p>

  <p class="normal">Nagehan konuşursa, kadın olduğu anlaşılacağı için fısıltıyla bir meseleyi istişare etmeye geldiğini söyledi. Heyecandan eli ayağına dolaştığı için hemen konuya girmekte sıkıntı çekmişti. Karşısındaki bey, kırkını aşmış olmasına rağmen bakımlı ve çekiciydi. Özenle taranmış kır saçları, kandilin ışığından daha parlak olan koyu lacivert gözleri ve insanda saygı uyandıran hafifçe çatık kaşlarını daha bir cazip hale getirmişti.</p>

  <p class="normal">İbrahim Ethem Bey, Nagehan’ın fısıltıyla konuşmasını yadırgamamıştı anlaşılan. Üstelik imtina etmeden koluna girip görüşmek için uygun bir köşeye çektiğine bakılırsa kadın olduğunu da anlamamıştı. Böylece koca ahşap bir kapıya sırtlarını verecek şekilde revakın içerisine girdiler. Etraftaki tek ışık kaynağı hâlâ İbrahim Ethem Bey’in elindeki kandildi.</p>

  <p class="normal">Nagehan fısıltıyla “İbrahim Ethem Bey, tahmininiz doğrudur; Esrarname bende fakat anahtarı da sizde.” deyince adam tereddüdünü belli ederek sağına soluna bakındı ve Nagehan’ın kolunu acıtacak kadar sıkıca kavrayıp kendine çekti. Sesi şimdi az duyulur bir fısıltıdan ibaretti: “Elindekinin nasıl bir musibet olduğunu bilmiyorsun. Onu bana vermen daha hayırlı olacaktır.” Nagehan canını acıtan mengene gibi elden kurtulmak için kolunu çekip uzaklaştı: “O musibet dediğiniz bende oldukça kimse bir zarar görmez.” dedi hiddetle, yine de kendine hâkim olup fısıltıyla konuşması gerektiğini unutmamıştı.</p>

  <p class="normal">Adam alay eder gibi güldü. “İçinde neler olduğunu bile bilmiyorsun. Sahip olduğun yegâne kuvvet benim bildiğimse, anlaşılan bugüne kadar Esrarname’nin tek parçasını görmüşsün ve yalnızca anladığın kısmı yirmi kere tekrarlayarak cazibet-ül arza hükmetmeyi öğrenmişsin. İşte insanın ağzına bir parmak bal çalar böyle Esrarname... Elinden gelmez miydi Tir-i Danende kâfirinin hepsini şifreli yazmak? Ortalık yere koymazsan yemi, nasıl çekeceksin kuşu ökseye? Senin gibiler yemi yutup daha fazlasını ister. Bilsen daha ne şeytanlıklar yuvalanıyor o kitapta. Yuttuğun yemle yetinmesini bil ki ökseye yakalanıp canından olmayasın.”</p>

  <p class="normal">Nagehan, Esrarname’yi tesadüf eseri defalarca okuyuşunu düşündü. Demek bir kez okumuş olsa sırrına vakıf olamayacaktı. Geliş nedenini aklından çıkarmayarak yeniden fısıldadı. Hiç umudu yoktu ama şansını denemek istiyordu: “Bana İbrani elifbasını öğretin. Kendim okumalıyım onu. Eğer hakikaten musibetse getirir teslim ederim kendi ellerimle...”</p>

  <p class="normal">“Geceleri darda kalan üç beş zata yardım ettin, üç beş kem fikirliyi defettin diye nasıl güveneyim sana? Esrarname kimseye teslim edilemeyecek kadar tehlikeli. Onu tetkikim esnasında nefsime nasıl da zorlukla hâkim oldum bir Allah bilir. Tümünü okuyacak bilgiye haizdim. İbrani elifbasını bildiğim için ise biraz zihin idmanıyla şifresinin bir kısmını çözmem kolay olmuştu. Söylenenleri yapmamam için hiçbir sebebim yoktu. Künh-ü kâinatın riyaziyesine zıt düşmek korkum ve ahlakımın sağlamlığı bana engel oldu. Çünkü kitap bana ebedî hayatı, namütenahi bir ilmi ve serveti sunarken, yerine imanımı koymamı emrediyordu. Hiçbir kâfirin ağzına dahi alamayacağı edepsizlikleri ben Allahıma Kitabıma karşı gelip yaparsam kavuşacaktım kâinatın sırlarına.</p>

  <p class="normal">Ona sırtını dönmek ne denli zordur bilirim, ama bu küfür yuvasının imha edilmesi farzdır. Kuvvetini asgari hadde tenzil etmek için iki parçaya bölündüğünde bile kaç masum canını yitirdi biliyor musun? Sen kalkmış, onu okumaktan, yalayıp yutmaktan bahsediyorsun. Bunu aklından çıkar ve parçayı bana getir. Nasıl imha edileceğini bir ben biliyorum.”</p>

  <p class="normal">Nagehan umudunu yitirmişti. Kitabı getirmesi için daha fazla sıkboğaz edilip çocuk gibi azarlanmamak için kaçmaya kalktığında kuvvetli elin yeniden koluna yapıştığını hissetti. El tuttuğu yeri sıkıyor, kolunu kuru bir dal gibi kırıvereceği hissini veriyordu. Nagehan bu dehşet verici kuvvetten kurtulmak için çabalarken İbrahim Ethem Bey kulağına eğilip nane kokulu nefesiyle fısıldadı: “Aklını kullanıp onu bana verirsen canını bağışlarım.”</p>

  <p class="normal">Nagehan korkuyordu. Sıçrayıp yerden yükseldi ama İbrahim Ethem Bey’den kurtulamadı. Adam hâlâ yanı başındaydı. Başkasına dokunduğunda onları da kendisi gibi havada tutabiliyordu ama bunu istemesi gerekliydi. İbrahim Ethem Bey’i yanında taşımayı istememişti.</p>

  <p class="normal">Adam sonunda Nagehan’ı bıraktı ama hâlâ yukarıdaydılar. Göz göze geldiklerinde ay ışığının adamın saçlarında mavimsi bir ışıltı oluşturduğunu fark etti Nagehan. İbrahim Ethem Bey de kendisi gibi cazibet-ül arza hükmedebiliyordu.</p>
</body>
</html>
