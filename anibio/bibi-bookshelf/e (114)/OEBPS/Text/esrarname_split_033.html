<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>esrarname-idefix.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_28">YİRMİ SEKİZİNCİ BÖLÜM</h1>

  <p class="normal">Asfar geri geldiğinde Muntazar bulduğu fikri düşünüyordu. Fakat aklındaki bazı suallere cevap almadan fikri kemale ermeyecekti.</p>

  <p class="normal">“Sor bakalım.” dedi hemen Asfar. Muntazar, Asfar’ın zihnine girmesine alıştığından aklındakileri düşünüp durmamayı, dolayısıyla zihninin mahremiyetini Asfar’a açmamayı öğrenmişti. “Sor bakalım.” dediğine göre demek ki sadece buna muvaffak olmuştu. Muntazar şimdi kendini daha kuvvetli hissediyordu.</p>

  <p class="normal">“Esrarname’yi kızdan almak için bazı yollar düşündüm. Ama senin de yardım etmen gerekiyor. Sana Nagehan’ın yanına görünmeden sokulup sokulamayacağını sormak istiyorum. Böylece Esrarname’yi nerede sakladığını öğrenebiliriz. O zaman ben gireceğim devreye. Neredeyse, gidip bize ait olanı alacağım.”</p>

  <p class="normal">“Bu mu bulduğun şey?” dedi Asfar küçümseyerek. “Benimle alay mı ediyorsun sen? Bu zaten aşikâr... Esrarname’yi gidip alacak olan sensin. Yoksa neden seninle uğraşayım ki? Başka bir şey düşünemedin mi?” Muntazar sinirlenmişti. “Düşündüm elbette, ama sen o kısmı bana bırak. Sen yerini söylersen benim yapacaklarım da belli olacak.”</p>

  <p class="normal">Asfar, düşünür gibi bir müddet hiçbir şey söylemeden öylece durdu. Müteşekkil bulunduğu sarı dumanın kesafeti sanki biraz azalmıştı. Acaba bu, Asfar’ın düşüncelerine mi işaret ediyordu?</p>

  <p class="normal">“Bunu senden önce ben de düşündüm Muntazar Efendi.” dedi sonunda Asfar. “Fakat kız Esrarname’yi konakta sakladığından içeriye giremedim. Eh, dışarıdayken de durmadan Esrarname’nin yerini düşünmediğinden aklından bu malumatı çalamadım.” “Vay vay vay...” diye düşündü Muntazar. Demek Asfar’ın da girip çıkamayacağı yerler vardı. “Neden giremedin konağa?” diye sordu. Gerçekten çok merak etmişti. Asfar cevap vermeyince üsteledi: “Buraya girdiğin gibi oraya da girebilirsin pekâlâ...”</p>

  <p class="normal">“Giremem!” dedi Asfar sonunda. “Giremem, çünkü kapılarını Allah’ın adıyla kapatanların evleri bizlere yasaktır. Öğrendin mi şimdi?” Muntazar başını salladı. Bunu aklından çıkarmasa iyi olurdu. “Tamam o zaman, madem yerini bilmiyoruz, biz de başka bir usul tatbik edeceğiz.”</p>

  <p class="normal">Artık Muntazar, Asfar’ın yanında kendini daha rahat hissediyordu. Onun acizliklerini öğrendikçe ondan daha az korkuyordu çünkü. Biri ateşten, biri topraktandı ama neticede her ikisinin de gücünün yetmeyeceği şeyler vardı. İşte bu gerçek adaletti.</p>

  <p class="normal">“Daha fazla beklemeyeceğiz,” dedi Muntazar kendine güvenen bir sesle, “yarın harekete geçiyoruz. Şimdilik bir şey anlatmamı isteme. Sadece bana güven. Eğer her şey yolunda giderse çok yakında Esrarname ellerimizde ve tek parça halinde olacak.”</p>

  <p class="normal">Asfar hiçbir şey demedi. Muntazar’ın zihninden geçenleri tüm gayretlerine rağmen okuyamamak, Tir-i Danende’nin boyunduruğunda olduğu zamanları hatırlatmıştı ona. Yine bir âdemoğluna muhtaçtı. Fakat bu sefer öyle kolay kolay teslim olmayacaktı. Gözdağı vermek ve kudretini göstermek için alevlerden müteşekkil bir varlık halinde zuhur edecekken kendini tuttu, artık bu şekilde Muntazar’ı korkutamadığını biliyordu.</p>

  <p class="normal">Bu yüzden Harir halinde göründü. İnsanların âleminde daha fazla kalamayacağı için kısa bir müddet Muntazar’a baktı ve gitti. İşe yaramıştı; Harir’i gören adam afallayıp bir anlığına zihnini açıvermişti. Asfar o kısacık sürede öğrendiklerinden memnun olarak gitti. Artık Muntazar’ın bu işi başaracağına daha fazla inanıyordu.</p>
</body>
</html>
