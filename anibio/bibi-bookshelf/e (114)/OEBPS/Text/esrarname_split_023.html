<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>esrarname-idefix.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_18">ON SEKİZİNCİ BÖLÜM</h1>

  <p class="normal">Nagehan bazı geceler yüreğine taş basıp odasında buhranlardan buhranlara dalıyordu. İbrahim Ethem Bey, kızın kuş gibi çırpınan yüreciğini görmezden gelip bazen, “Yarın çalışmayalım Nagehan Hanımefendi. Aynı beyitler hâlâ çözülmeden beklemekte. Siz de istirahat etmiş olursunuz.” diyordu. Ne istirahati? Bilmiyordu ki o lacivert gözleri görmeden rahat yoktu Nagehan’a... Belki de mahsus yapıyordu, kim bilir...</p>

  <p class="normal">Nazenin Hanım’ın itina ile hazırladığı kurabiyeler de bir işe yaramamıştı. Belki de tesirini görmek için biraz daha beklemek gerekiyordu. Ya da Nagehan sahtekârın biri tarafından basbayağı oyuna getirilmişti.</p>

  <p class="normal">İmkânsız aşklara derman olan efsunlu kurabiyeler yaptığını iddia eden kadını babaannesiyle annesini ikna edip konağa aldırmak için kırk takla atmıştı ama kadının bu işten anladığı falan yoktu. Şarlatanın tekiydi işte. Şimdi ise başına kalmıştı. İkide bir gelip Nagehan’ın odasına kuruluyor, “Ee, anlat bakalım küçük hanım, ne var ne yok?” deyip sıkboğaz ediyordu. Nagehan’ın en sevmediği şeydi bu kız kıza sohbetler.</p>

  <p class="normal">Konak hanımları hayran kalmıştı Nazenin haspasına... Hele babaannesi hiç yemek pişirdiğini görmese, sadece ağrıyan sırtlarını ovdurup kulunçlarını kırdırsa bile kalmasına razıydı. Kadın, güçlü kuvvetli elleri ve kollarıyla yorulmak bilmeden saatlerce sırt ovalayabiliyordu. Dahası, insana öyle bir kese atıyordu ki hamamdan çıkan kuş gibi yeğnilip güzel bir uyku çekiyordu. Sohbeti de bir içim suydu konak hanımlarının gözünde... Yıllardır susup dinlemiş de zihninde birikenleri şimdi dökmeye ikrar eylemiş gibi durmadan konuşuyor, hem konak ahalisini hem de konağa gelen eş dost hanımlarını gülmekten kırıp geçiriyordu. Ne diller, ne kıssalar vardı onda... Hele erkek milletini bir anlatışı vardı ki... Kadınlar kahkahaya boğulmadan dinleyebilmek için dudaklarını ısırmak zorunda kalıyorlardı. Duruma bakılırsa Nazenin Hanım konağa iyice yerleşmişti.</p>

  <p class="normal">Külliyeye gitmediği gecelerde Nagehan’ı uyku da tutmuyordu. Nazenin Hanım ışığı görür de uyumadığını anlar ve maazallah başına ekşir diye kandili de yakamıyordu. Sabaha kadar uyanık kalmaya alışan birinin karanlıkta oturması yahut erkenden yatması eziyet gibi bir şeydi.</p>

  <p class="normal">O gece de evde kalması gereken gecelerden biriydi. Akşamki devriyesi de kısa sürmüştü. Kulakları en ufak fısıltıyı dahi duyabildiğinden vukuat olmadıkça sokaklarda aylak aylak dolaşmanın bir manası yoktu. Bu yüzden erkenden yatan konak ahalisinin patırtısı kesilince odasına çekildi ve bir müddet sanki yeni bir inkişafa nail olacakmış gibi iyice kıstığı kandilin ışığında, Esrarname’nin sırrını hâlâ muhafaza eden son beyitleri üzerinde çalıştı. Bir neticeye varamayınca kabiliyetleri zayıf düşmesin diye, sırf talim etmiş olmak için durduğu yerden elinin tek hareketiyle elbise dolabını alt üst edip yeniden yerleştirdi. Fakat hâlâ uykudan eser yoktu. Ertesi gün giyeceği çarşafından elbisesine, iğne oyalı ipek dânesinden<sup class="calibre5"><a href="../Text/esrarname_split_057.html#footnote-231-15" id="footnote-231-15-backlink">15</a></sup> saçına tutturacağı incili tokasına kadar her nevi teferruatı tetkik etmekten bunalınca kandili söndürüp perdeyi araladı ve dışarıyı gözetlemeye koyuldu.</p>

  <p class="normal">Karşıdaki, kendi konaklarından daha küçük olmasına rağmen içerisinde yengeden eltiye, gelinden görümceye, yeğenden dayıya, koca haladan teyzelere kadar envai çeşit akrabanın üst üste yaşadığı Derbent Konağı’nın pencerelerindeki karanlığa baktı. O kadar insanın hep birden uyuması şaşılacak şeydi. Yan taraftaki Ülfet Hanımların konağında ise hâlâ ışık vardı. Derbent Konağı’nın karanlık pencerelerine yansıyan görüntüden Ülfet Hanım’ın Kuran-ı Kerim okuduğunu tahmin etti.</p>

  <p class="normal">Bekçi Münir Efendi sağlı sollu konaklara baka baka geçerken perdeyi kapatmak zorunda kaldı. Genç kızların o vakitte pencereden baktığı görülürse yavuklusuyla kaçacağı vakti kolladığı zannedilebilirdi. Neden sonra perdeyi yeniden araladı ve konağın kapısının önündeki o karaltıyı fark etti.</p>

  <p class="normal">Bekçi Münir Efendi sancağın hazinesine külfet olmasın diye sokak kandillerinin üçte ikilik kısmını az evvel söndürdüğünden karaltının hüviyetini çıkarmak mümkün değildi. Birkaç ay evvel Nagehan’dan umudu kesip al yanaklı, alabildiğine heybetli, kapılardan yan geçen cinsten bir kızla dünya evine girip evlilik saadetini tattığı için artık sokaklarda boy göstermeyen Hüdaverdi, taze gelinini yatağında bırakıp çapkınlığa mı çıkmıştı yoksa? Hayır, karaltı Hüdaverdi gibi enli boylu birine ait değildi.</p>

  <p class="normal">Nagehan daha fazla dayanamayıp kafasını pencereden uzattı ve etrafını kolaçan edip fısıltıyla aşağıya seslendi: “İn misin cin misin? Ne istiyorsun bu saatte?” Sonra aşağıdan Nagehan’dan başka kimsenin duyamayacağı kadar kısık bir sesle cevap geldi. Konuşan, Nagehan’ın kabiliyetini bilen biriydi. “Daha fazla dayanamadım hanımefendiciğim, aşağı gelin de konuşalım. Bağrımdaki alevi siz söndürebilirsiniz ancak.” Evet, bu ses İbrahim Ethem Bey’den başkasına ait değildi. Demek ki kurabiyeler işe yaramıştı. Nazenin Hanım’ın boşuna günahını almıştı.</p>

  <p class="normal">Nagehan pır pır eden yüreğini dizginlemeye çalışarak elinin minicik bir hareketiyle çarşafını dolaptan getirip üzerine giydi ve açık pencereden çıkıp aşağıya indi. Fakat konağın kapısında konuşmak pek de makul değildi. Nagehan sokağın başına doğru seğirtecekken İbrahim Ethem Bey, Nagehan’ı durdurup biraz endişeli bir sesle Esrarname’nin yanında olup olmadığını sordu. Nagehan tebessüm ederek sevdiği adamın ay ışığında parlayan gözlerinin içine baktı ve “Hiç ayırır mıyım onu yanımdan efendim?” dedi. İbrahim Ethem Bey de gülümseyince beraber sokağın ucuna ilerleyip karanlıklara karıştılar.</p>

  <p class="normal">Yüreği yerinden fırlayacakmış gibi çarpıyordu Nagehan’ın. İbrahim Ethem Bey mahcupça başını eğip kızın ellerini kendi avuçları arasına almıştı. Nagehan adamın ellerine bakıp biraz düşündükten sonra “İbrahim Ethem Bey, babanızın yadigârı olan yüzüğünüzü takmamışsınız. Acele mi çıktınız külliyeden?” diye sordu. İbrahim Ethem Bey de mahcupça cevapladı: “Sormayın hanımefendiciğim, artık tahammülüm kalmamıştı. Ne yüzük düşündüm ne başka şey... Koşarak size geldim.” “Ne iyi ettiniz.” dedi Nagehan. Sesi daha sakindi şimdi. “Pekiyi Esrarname,” dedi tatlı tatlı, “onu neden sordunuz?” İbrahim Ethem Bey kızın gözlerine bakıp yüzünü avuçlarının arasına aldı. Sıcacık nefesi Nagehan’ı yakıyordu. “Çünkü beyitleri çözdüm.” dedi adam çocukça bir sevinçle. Nagehan ise sakindi. Sesine biraz sukutuhayal nağmesi verip “Yoksa bunun için mi geldiniz, ben sanmıştım ki...” dedi cilveli cilveli. “Ah, hayatımın nuru, sebeb-i mevcudiyetim, olur mu hiç öyle şey? Sizi buldu bu aciz âdemoğlu. Esrarname ile mukayese eder miyim sevdanızı? Benim tek gayem sizin mesut olmanız.” “Ya,” dedi Nagehan, “öyleyse söyleyin son sırrı da çözelim Esrarname’yi.”</p>

  <p class="normal">İbrahim Ethem Bey şimdi daha rahat görünüyordu. “Öyleyse Esrarname’yi bana veriniz. Son sırrın kaidesi bu... Son sırrı çözen elinde tutmalı onu. Sırrı söylerken geri vereceğim.” “Tamam.” dedi Nagehan elini koynuna sokarken. “Yeni bir kabiliyetim olacak mı peki?” İbrahim Ethem Bey sanki hiç duymamıştı Nagehan’ı. Sessizce bekliyordu.</p>

  <p class="normal">Ve Nagehan koynundaki kitabı çıkarıp İbrahim Ethem Bey’e uzattı. Adamın gözleri daha bir parlaktı şimdi. Hevesle sordu: “Onu bana veriyor musunuz?” “Bunu mu?” dedi Nagehan, “Evet, bunu size veriyorum.” “Pekiyi, kendi iradenizle mi veriyorsun onu?” “Tabii, bu kitabı size kendi irademle veriyorum. Külliyen sizindir.”</p>

  <p class="normal">İbrahim Ethem Bey kitabı aldı ve uzaklaştı. “Nihayet ikisi de sahibinde... Pek de akıllı değilmişsin insanoğlu!” diye bağırdı hiç de İbrahim Ethem Bey’e ait olamayacak kadar çirkin bir sesle. Sonra değişti ve sapsarı bir duman halini aldı. Nagehan tahmin etmediği kadar ürkmüştü. Yine de sesinin titremesine izin vermemeye çalışarak konuştu: “İbrahim Ethem Bey’in babasından yadigâr kalan bir yüzüğü olmamıştır hiç. Anlayacağın, senin kim olduğunu zaten biliyordum. Şimdi elindekine bir bak da yeniden söyle kim akılsızmış...”</p>

  <p class="normal">Asfar, çabucak kitabı açtı ve dehşetle Nagehan’ın üzerine atıldı. Elinde tuttuğu kitapta çirkin bir yazıyla yazılmış yemek tariflerinden başka şey yoktu. Nagehan, dadısının konaktaki kızlara tatbik ettirmek için tuttuğu yemek tariflerinin bulunduğu defterin deri cildinin o eski görüntüsünü görür görmez pek sevinmişti. Defter, sahte Esrarname olmak için biçilmiş kaftandı. Dadısı defterinin kaybolduğuna çok kızacaktı belki ama doğrusu çok işe yaramıştı.</p>

  <p class="normal">Nagehan, Asfar’dan daha çevikti. Çabucak kaçıp gözden kayboldu. Arkasından yaralı bir hayvan gibi böğüren mahlûkun verdiği dehşet hissine mağlup olmamaya çalışarak konağın yolunu tuttu. Kendini korumak için okuduğu Kuran-ı Kerim, mahlûkun yaklaşmasına mani olsa da çok yakın bir zamanda yeniden karşılaşacaklarını çok iyi biliyordu.</p>

  <p class="ortayazi">***</p>

  <p class="normal">Nagehan Asfar ile tanışacağını iyi biliyor, ne zaman ve ne şekilde karşısına çıkacağı konusunda tahminler yürütüp duruyordu. Kendisine karşı İbrahim Ethem Bey’i kullanacağı aklının ucundan geçmemişti. Yine de çocukça bir umutla, gelenin gerçekten de İbrahim Ethem Bey olmasını ummuş, yüzük yalanıyla gelenin hüviyetini teşhis ettikten sonra üzülmüştü. Hâlbuki gerçekten o olsa ne iyi olurdu...</p>

  <p class="normal">Nagehan, Asfar’ın yalanına aldanırdı belki. Son sırrı söylerken Esrarname’yi alması gerektiği yalanı ne kadar basit ve çabucak uydurulduğu belli olsa da aldanırdı. Çünkü bunu söyleyen İbrahim Ethem Bey’di. Fakat aldanmamıştı, çünkü geleceğini biliyordu. Halid Amcası, Nagehan’a her şeyi anlatmıştı.</p>

  <p class="normal">Halid Bey, dili dolanarak da olsa konuşup başına gelenleri anlatabilecek kadar iyileştiğinde, define bulmaya çalışırken cinlenmenin pek bir darb-ı mesel numunesi gibi göründüğünü düşünen Nagehan tarafından sık sık ziyaret edilir olmuştu.</p>

  <p class="normal">Amcasına neler olduğunu, neler tecrübe ettiğini çok merak ediyordu. Bu yüzden adamcağızın odasına kâh çorba götürmek, kâh boynu tutulmasın diye yastığını kabartmak bahanesiyle girip çıkıyor, bu ziyaretleri esnasında da hissettirmeden bir şeyler öğrenmeye çalışıyordu.</p>

  <p class="normal">Nagehan bir şey fark etmişti, amcası kendine deli deneceğini düşündüğü için olsa gerek, başına gelenler hakkında asla teferruatlı malumat vermiyordu. Bu yüzden çabucak bir hikâye uydurup dertleşecekmiş gibi amcasının başucuna oturdu. Sır verecekmiş gibi önceden etrafına bakınıp açık kapı ve pencereleri kapatmayı, sonra da sesine alabildiğine ürkmüş bir vermeyi de ihmal etmedi. Amcasının dikkat kesildiğini anlar anlamaz ise anlatmaya başladı: “Ah amcacığım... Neler hissettiğinizi çok iyi anlıyorum. İnsanın başına pek de tabii olmayan şeyler gelince kimselere açamıyor derdini. Evvela delirdiğinin düşünülmesinden korkuyor... Hal böyle olunca içindeki dert gittikçe büyüyor. On yaşımdayken benim de başıma böyle bir iş gelmişti. İlk kez size anlatıyorum. Ebe Kamile Hanım Teyzelerin evinin arkasındaki boş araziyi bilirsiniz. Bir ara oraya dadanmıştık, Allah’ın günü oradaydık. Arzın üstünü bitirmiş olmalıyız ki içine de bakmaya karar verdik. Toprağı adamakıllı eşeledikten sonra teneke bir gaz lambası bulduk. Alaaddin’in, içinden cin çıkan lambası da bizimki gibi olmalıydı. Beni bilirsiniz, gözüm karadır. Zaten meraklı oluşum da dillere destan... Neyse, lafı uzatmayayım. Aldım ben bu gaz lambasını, başladım fistanımın etekliğiyle parlatmaya. Sonra ne oldu dersiniz?” Nagehan lafı tam burada kesip amcasına bir göz attı. Adam merak içerisinde hop diye oturmuş çıt çıkarmadan dinliyordu. Nagehan heyecanın ayarını kaçırmadan devam etti: “Vallahi nasıl anlatsam ki amcacığım... Alaaddin’in Cini karşıma dikiliverdi. Çirkin mi çirkin, cehennem zebanisi gibi bir mahlûk... Bir dudağı yerde, öteki dudağı gökte... Ben dileğimi düşünedurayım, Cin beni o melun sesiyle paylamaya başlamaz mı? Vay ben ne kadar edepsizmişim, vay istirahatini nasıl bölermişim, falan filan... Ben hemen anladım tabii benim dileğin güme gittiğini, ama lanetleneceğimi bilemedim. Bana ‘kimselere varmayacaksın’ dedi. Yoksa hem kendimi, hem de vardığım adamı alev alev yakarmışım. Ben neden izdivaç etmiyorum dersiniz? İşte bu lanet yüzünden... Ah amcacığım, ne kadar bedbahtım bilemezsiniz. Ne zaman yüreğim Girit sabunu kokulu tertemiz bir yuva, zevcesine sadık bir bey ve az önce keselenerek yıkandıkları için pembe yanaklar ve parlak burunlara sahip evlatların hasretiyle âh etse, avuçlarımda bir sıcaklık hissediyorum. Bakınız, size de göstereyim.”</p>

  <p class="normal">Nagehan, martavallarını merakla dinleyen amcasına boynundaki muskalardan birinin marifetini gösteriverdi. Halid Bey Nagehan’ın avucunda yanan küçük alevden gözlerini alamıyordu.</p>

  <p class="normal">Nagehan’ın hikâyesi inanılası değildi belki ama avucundaki alev şüpheye mahal vermiyordu. Halid Bey konuşacak kıvama gelmişti. Yine de Nagehan işi sağlama almak için lafının sonuna “Aman amcacığım, kimselere demeyin, anneciğim kahrından ölür vallahi.” gibi tembih ifadeleri eklemeden edemedi. Halid Bey artık sırrını açmaya hazırdı. Böylelikle Asfar’ın isminden cismine, aradığı şey olan Esrarname’den kendisine ettiklerine kadar her şeyi anlattı.</p>

  <p class="normal">Nagehan, işin Esrarname ile ilgili olduğunu duyunca pek şaşırmış ve endişelenmişti. Demek sonunda birileri onu almaya gelmişti ama kimde olduğu hususunda yanılmıştı. Hedefin ıskalanmış olduğunu öğrenmek Nagehan’ı tedirgin etmişti. Mahlûkun doğru adresi bulması an meselesi olmalıydı. Böylelikle dadısının defterinin başına çorap örecek o planı yaptı ve daha İbrahim Ethem Bey ve Kemal’le görüşmeye fırsat bulamadan hemen o gece Asfar tarafından ziyaret edildi.</p>

  <p class="ortayazi">***</p>

  <p class="normal">Nagehan, Asfar’la karşılaşmalarının ertesi günü hamama gideceği yalanını uydurup, bacakları etekliğinin içinde dolana dolana külliyeye koştu. İbrahim Ethem Bey’in o saatlerde talebeleriyle birlikte olduğunu bildiğinden Kemal’in konakladığı odanın arka tarafına yöneldi ve kimselere görünmeden yerden aldığı küçük bir taşı pencereye attı.</p>

  <p class="normal">Kemal, Nagehan’ı o saatte görünce şaşırmıştı. Hemen sürgülü pencereyi yukarı kaldırıp sütkardeşini içeri aldı. Kızcağız soluk soluğaydı.</p>

  <p class="normal">“Kimde olduğunu biliyoruz.” dedi. Kemal’in anlamadığını fark edince açıkladı: “Esrarname’nin, daha doğrusu Nısfiye’nin... Dün biri onu benden almaya geldi.” “Ne!” diye bağırıverdi Kemal. “Almaya mı geldi? İnşallah muvaffak olamamıştır.” “Yok, elbette vermedim.” dedi Nagehan biraz su içerken. Sonra sakinleşip anlatmaya başladı: “Adı Asfar ve insan değil. Ateşten yaratılanlardan.” “Cin mi diyorsun?” Nagehan, Kemal’in sözlerinin işitilmesinden korkarmış gibi etrafına bakınıp işaret parmağını dudağına götürdü ve “şşt” dedi. “Başımıza mı üşüştüreceksin? Adını anarsan gelir derler. Neyse, anlatayım da dinle. Asfar, Halid Amcamın başına gelenlerin de müsebbibi. Nasıl olduğunu anlamadım ama bir şekilde Esrarname’nin babanda olduğu kanaatine varmış ve onu kandırmaya çalışmış. Esrarname’nin onda olmadığını anlayınca da çarpmış işte. Amcamın başına gelenlerin hiç de öyle define ararken lanete isabet etme haline benzemediğini düşündüm ve dün öğleden sonra, ona benim de başıma böyle bir şey geldiği yalanını uydurup başına gelenleri anlattırdım. Böylelikle önceden tedbirimi aldım. Dün akşam da beni buldu ve kandırmaya çalıştı ama muvaffak olamayıp gitti. Lakin yeniden gelecektir.”</p>

  <p class="normal">Kemal biraz düşünüp, “Pekiyi, Nısfiye’nin onda olduğunu ne biliyorsun?” diye sordu. “Esrarname’nin bendeki kısmını aldığını zannedince ‘nihayet ikisi de bende’ dedi. Demek ki diğer yarısı da onda. Biz, insanoğluyla cenk edeceğiz zannederken meğer hasmımız şeymiş.”</p>

  <p class="normal">Kemal’i bir düşüncedir almıştı. İsteksizce “İbrahim Ethem Bey rubaiyi, son beyiti hariç, çözmeye muvaffak oldu. Son sayfanın sırrına mazhar olmamız yakındır.” dedi. Hâlbuki ne kadar da heveslenmişti bu müjdeyi sütkardeşine vermek için... Şimdi o son sayfanın diğer yarıyı işaret edeceğinden bile emin değildi. Öyle ya, sahibi bir insan değilse kim bilebilirdi ki diğer yarının hangi zamanda ve mekânda olduğunu? Nagehan da paylaşıyordu Kemal’in endişelerini. Yine de sevinmişti. Nihayet alt etmişlerdi Esrarname’yi. Demek ki zannettikleri kadar yenilmez değildi.</p>
</body>
</html>
