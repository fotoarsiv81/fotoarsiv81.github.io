<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>esrarname-idefix.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_12">ON İKİNCİ BÖLÜM</h1>

  <p class="normal">Germiyan’ın meşhur tabiplerinden Yahya Kerim Bey, saçı başı dağınık vaziyette yarı baygın yatan Nadide Hanım’a teskin edici bir ilaç zerk ettikten sonra arkasında bekleşen konak ahalisine zavallıyı istirahat ettirmekten başka çare olmadığını, bu müddet içerisinde de ihtiyaç hâsıl oldukça teskin edici verilmeye devam edilmesinin faydalı olabileceğini anlatmıştı.</p>

  <p class="normal">Nadide Hanım sonunda dayanamayıp kendini kaybetmiş, bu hallere düşmüştü. Kemal’e laf dinletemiyor, tahsil hayatını bir çırpıda gözden çıkarıveren delikanlının ne diye Germiyan’da kalmak istediğini mümkünü yok çözemiyordu. Belli ki sorumsuzluk bakımından babasına çekmişti.</p>

  <p class="normal">Kemal’e göre bir müddet daha Germiyan’da kalmak, tahsil hayatını bitirmek demek değildi. Geri dönünce kaldığı yerden pekâlâ devam edebilirdi. Nadide Hanım’sa ısrar ediyor, oğlundaki bu tebdilin sebebini öğrenmek istiyordu. Fakat Kemal, “Kalacağım dedimse kalacağım, o kadar.” deyip kestirip attıkça kadının cinleri tepesine çıkıyordu.</p>

  <p class="normal">Nadide Hanım bağırıp çağırdıkça Kemal’in dediğim dedik edayla burnunun dikine gitmesi, Halid Bey’in ise bütün bu gürültüye rağmen ağzını açıp tek kelime dahi etmemesi, işe tuz biber olmuştu. Bu vesileyle bir insanın, yangına körükle gitmesi kadar sükûnetle de çevresindekileri pek güzel delirtilebileceğine şahit olunmuştu.</p>

  <p class="normal">Sonunda kadın daha fazla dayanamayıp titreme nöbetleri geçirdikten sonra kendini kaybetti; şuursuz, gözleri tavana dikilmiş vaziyette öylece kala kaldı. Nihat ağlamaya başlamış fakat ağabeyi Kemal hiç aksülamel etmemişti. Hâlâ annesinin mevzuu fazlaca uzattığını düşünüyordu. O hisli delikanlı gitmiş, yerine anasına acımayan vicdansız bir evlat gelmişti sanki. Zaten Esrarname gibi bir hakikati öğrendikten sonra kim aklını annesine, istikbaline, Konstantiniye’ye, hatta cilveli ecnebi kızlarına verebilirdi ki?</p>

  <p class="normal">Nagehan Kemal’e hak veriyordu ama Germiyan’da kalması için bir sebep olmadığını da söyleyip duruyordu. Hiç değilse annesine acıması lazımdı. Gitmeli, tahsiline devam etmeli, anneceğizini de üzmemeliydi. Hatta Nagehan kendisine her gün mektup yazıp havadisin inkişafını gün be gün bildireceğini de taahhüt etmişti lakin Kemal’e söz dinletmek mümkün değildi. Sütkardeşinin inat bakımından yaşlı bir katırdan farksız olduğunu ilk kez müşahede ediyordu.</p>

  <p class="normal">Sonunda Nagehan aklına gelen son çareyi deneyip Kemal’i, Konstantiniye’ye gitmeye ikna etti. Son çare tehtit idi... “Gitmezsen avucunu yalarsın.” demişti. “Bırak Esrarname’yi görmek, sana onunla alakalı hiçbir şey demem, o zaman görürsün. Meraktan kuruyup yataklara düşersin.”</p>

  <p class="normal">Nagehan’ın tehdidi kadar, gözüne gözüne salladığı şahadet parmağı da tesirli olmuştu Kemal’e istediğini yaptırmasında. Nihayet delikanlı, ertesi gün Germiyan’dan geçen ve Konstantiniye’ye giden bir kafilenin arkasına takılıp yola koyulduğunda cümbür cemaat rahat nefes almış, yüzler gülmüştü. Fakat Kemal’in, ilk molada kafileden ayrılıp, Germiyan’a geri dönebileceğini akıllarına getirmemekle tedbirsizlik etmişlerdi.</p>

  <p class="ortayazi">***</p>

  <p class="normal">Nihayet Kemal gitmişti. Nagehan ve konak ahalisi müstakbel mimar beyi uğurladıklarına hiç bu kadar mesut olmamışlardı. Yengesi Nagehan’a duyduğu minneti kendine has tavrıyla ifade edip, “kız deli, aferin sana” bile demişti. Fakat boşa seviniyorlardı. Birkaç gün sonra Nagehan’dan başka kimse öğrenmeyecek olsa da Kemal geri dönmüştü. Eşkıyalar gibi saklanan sütkardeşinin göz boyayıp Germiyan’a döndüğünü gören Nagehan bu sırrı saklamış, Esrarname gibi bir zehri Kemal’in damarlarına salan kendisi olduğu için ziyadesiyle pişman olmuştu. Sütkardeşinin artık iflah olmayacağını adı gibi biliyordu.</p>

  <p class="normal">Nagehan, Kemal’in -güya- gidişinden üç gün sonra, gece yarısı külliyeye gitmişti. Aslında hemen icabet etmek istiyordu davete. Üç gün güç bela sabretmişti ama Itriyatçı Cemil Bey’e verdiği siparişler ancak gelmişti Konstantiniye’den. Bembeyaz bir suratla çıkmak istememişti İbrahim Ethem Bey’in karşısına. Yanaklardaki hafif bir pembelik, tabii olduğu zannedilecek bir dudak boyası ve parlatılmış tırnaklar, hamamdan çıktıktan sonra yalnızca sürme çekilmiş gözlerden elbette daha cazipti. Kemal’in anlattığı Konstantiniye hanımlarından tek eksiği, alafranga tayyörler ve şaşaalı şapkalar olmalıydı.</p>

  <p class="normal">Lavanta kokusu işini de hem esans, hem de giyeceği mor saten çarşafın içerisine önceden koyup beklettiği altı kese lavantayla hallettiğine göre külliyeye gitmeye hazırdı. Önceden biri çıkıp da, günün birinde nispeten yaşlı başlı bir adamı ayartmaya çalışacağını Nagehan’a söylese, mümkünü yok buna inanmazdı. İstese ne pehlivanları divane ederdi kendisine... Fakat gönül denen avare bazen bu kadar pervasız olabiliyordu.</p>

  <p class="normal">Külliyeye giderken yolda muhakkak vukuat çıkacağını bildiğinden, yatsı okunmadan evden çıktı. Tahmin ettiği gibi birkaç yankesiciyi tesirsiz hale getirip, kıraathanenin önünde hasır taburelerde oturan, genzine içtiği nargilenin dumanı kaçtığı için öksürük nöbetine tutulup pancar gibi kızarmış bir beye su yetiştirdikten sonra vakitlice külliyeye vardı.</p>

  <p class="normal">Duvarların kiremit kaplı tepelerinden aşıp avlunun ortasına indi. Pencerelerin birinden süzülen kandil ışığını izleyerek kapıyı buldu ve tereddüt etmeden çalıverdi. İbrahim Ethem Bey’den başkasını görmek istemediğinden, karanlığa saklanıp beklemeye koyuldu.</p>

  <p class="normal">Birkaç gün evvel ancak harp meydanında görülebilecek türden çetin bir mücadele atlatmış olan hademe taifesi de, haftalık derslerini bir gün içerisinde âdeta hap yapıp yutan öğrenciler de on günlüğüne izinli olduğundan külliyede kimsecikler yoktu. Bu sebeple kapıyı açan İbrahim Ethem Bey olmuştu.</p>

  <p class="normal">Nagehan İbrahim Ethem Bey’i kapıda görünce hemen karanlıktan çıktı. Adam bu kez hiç şaşırmamıştı, belli ki Esved’i bekliyordu. Bu kez şaşırma sırası Nagehan’daydı. İbrahim Ethem Bey kenara çekilip misafirini içeri davet ederken “Buyurunuz Nagehan Hanımefendi,” demişti. Nagehan sanki açıkta olsa İbrahim Ethem Bey tarafından tanınacakmış gibi, yüzünün hâlâ sarılı olup olmadığını eliyle teftiş etmişti. Hayır, sımsıkı sarılıydı. Pekiyi nasıl bilmişti adını?</p>

  <p class="normal">Nagehan’ı bekleyen sürprizler bu kadar değildi. İçeriye girdiğinde gördüğü kişi, görmeyi beklediği en son kişiydi. Kemal karşıdaki sedirde oturmuş kahve içiyordu. Kızı görünce kalkıp sarıldı ama Nagehan karşılık vermedi. İzahat bekliyordu.</p>

  <p class="normal">İbrahim Ethem Bey misafirleri oturduktan sonra ocaklığa maşayla üç beş parça mangal kömürü atıp yerine geçti ve oturdu. Nagehan’ın gözü hâlâ Kemal’in üstündeydi. Delikanlı gayet basit bir şey söyleyecekmiş gibi ellerini iki yana açıp, “Alayunt Müsellesi’nde inip Germiyan’a gelen bir arabacıyla geri döndüm.” dedi. “İki gündür burada kalıyorum. İbrahim Ethem Bey’den başka gidecek yerim yoktu.”</p>

  <p class="normal">Nagehan Kemal’e neden döndüğünü sorup, annesinin durumu duyarsa daha büyük buhranlar geçireceğini söylemek istedi ama lafı uzatmanın manası yoktu. Delikanlı kararından emin gibiydi.</p>

  <p class="normal">Nagehan, bunun yerine sadece aklındaki diğer meseleyi dile getirip “Demek hüviyetimi ifşa ettin...” demekle yetindi. Kemal sütkardeşini sakinleştirmek için kalkıp yanına oturdu. “Ben anlatmasam bugün sen anlatmayacak mıydın?” Kemal haklıydı, İbrahim Ethem Bey’e her şeyi anlatmaya gelmişti.</p>

  <p class="normal">Ocağa attığı kömürler kıpkırmızı köz haline gelince İbrahim Ethem Bey kalkıp cezveye kahve ile su koydu. Odayı kaplayan mis gibi kavruk koku Nagehan’ı cezbetmişti. Konakta genç kızların ‘kararacakları’ sebebiyle kahve içmelerine müsaade edilmezdi. Bunun yalan olduğunu, asıl sebebin ise gençlerin, hele hele de genç kızların, keyif verici bir nebat olan kahveyi büyüklerinin yanında içmelerinin ayıp kaçması olduğunu herkes bilirdi. Şimdi İbrahim Ethem Bey kendi elleriyle bol köpüklü kahve yapıp Nagehan’a ikram etmişti ve çekinmeden içmesini bekliyordu.</p>

  <p class="normal">İbrahim Ethem Bey Nagehan’ın kahveyi almak için uzanırken tereddüt etmesi üzerine kızın, ev sahibinin hizmet etmesinden hicap duyduğunu zannetmişti ve “Hademe taifesini on günlüğüne gönderdim. Haliyle böyle ufak tefek işler bana kaldı.” diyerek durumu izah etmeye çalışmıştı.</p>

  <p class="normal">Kahve soğumadan içilmeliydi. Tabaktaki kelle şekeri avurda sıkıştırıldığında kahve soğumuşsa mümkünü yok erimezdi. Demek ki artık yüzün açılması gerekiyordu. Nagehan, kahvenin peçenin açılması için bahane olup olmadığını merak etti. Utana sıkıla peçesini açtı ve bir şey olmamış gibi kafasını eğip kahvesini içmeye koyuldu. Bir yandan da süslendiğinin Kemal tarafından fark edilmemesi için dualar ediyordu.</p>

  <p class="normal">Esrarname koynundaydı. Kimseden çıt çıkmadığına göre mevzua girme vazifesi Nagehan’a teslim edilmiş olmalıydı. Lüzumu kadar beklediğini düşünüp kitabı çıkardı. Beyler gayriihtiyari irkilip Esrarname’nin konduğu ceviz ağacından yapılmış sehpaya doğru eğildiler.</p>

  <p class="normal">“Ne kadar da uzun zaman oldu...” diye iç geçirdi İbrahim Ethem Bey ve devam etti: “Nagehan Hanımefendi, mahsuru yoksa kitaba nasıl sahip olduğunuzu anlatır mısınız lütfen?” Nagehan, Kemal’e bakınca delikanlı yemin edermiş gibi sağ elini kaldırıp “Kim olduğundan başka şey söylemedim.” dedi. Bunun üzerine Nagehan, Esrarname’nin adını İbrahim Ethem Bey’den ilk duyuşundan çağırmasına ve o güne dek muhafaza etmesine kadar her şeyi anlattı.</p>

  <p class="normal">İbrahim Ethem Bey, Ali Paşa ile o meşhur konuşmayı yaptıklarında yanlarında bir de kız çocuğu olduğunu hiç fark etmemişti. Ne denli dikkatsizlik ettiğini şimdi anlıyordu. Yine de mütevekkil insanların yapması gerektiği gibi hayırlısının bu olduğunu düşündü. Belki de Ali Paşa’nın kızı şarkî yarıyı çağırmasa, şu anda garbî yarıyı elinde tutan ve niyetinin iyi mi yoksa kötü mü olduğu bilinmeyen kişi ikisine de sahip olacaktı. En azından şimdi biri emin ellerdeydi.</p>

  <p class="normal">Nagehan devam etti: “Kendi koyduğum isimle Nısfiye’yi, yani diğer yarıyı da çağırmak için çok uğraştım. Ya bendeki gibi muhafaza ediliyordu, ya da aynı usul ona işlemiyordu. Tabii bunlar, kitabın sadece yarısının bende olduğunu anladıktan sonra oldu. Bunun için de evvela Farisî lisanını öğrenmem icap etti.</p>

  <p class="normal">Bu lisanı öğrenip neler söylendiğini anladıktan sonra bildiğiniz kabiliyete sahip oldum. Günün birinde hamamda kayıp düşmemek için gayriihtiyari bu kabiliyeti kullanmasam belki de hiç öğrenemeyecektim Esrarname’nin kudretini. Böyle acayip bir şeyi Esrarname’ye bağlamam kolay olmuştu ama beni havada uçarken gören dadıma durumu izah etmem aynı şekilde kolay değildi. Ben de mecburen ona cinlendiğim yalanını uydurdum. Korkup üzerime okudu, üfledi, cinler beni alıp gitmesin diye muskalar yapıp kurşunlar döktürdü. Sonra o da alıştı ve Esved ortaya çıktı; tabii ben de başıma gelen bu duruma iyice alışıp korkumu yendikten sonra...</p>

  <p class="normal">Esrarname’yi anlamak için yalnızca Farisî lisanının bilinmesinin yetmediğini, bilahare Arabî ve İbrani lisanlarını da bilip en çetrefilli lûgazların cevabını bulabilecek bir zekâya sahip olunması gerektiğini öğrenmiştim. Farisî lisanında yazılmış olsalar da kullanılan kelimeler hayli eski olduğu için hangi efsunlu kelimeleri söylemem gerektiğini anlayamadığım bablardan bir kısmını daha sonradan çözdüm ve Esved’in pek işine yaramayacak başka kabiliyetler de elde ettim. Mesela şu bab, sonradan çözdüklerimden birisidir:</p>

  <p class="normal"><span class="ideitalik">Taşlarla konuşan çobanın hikâyesi...</span></p>

  <p class="normal"><span class="ideitalik">Eskilerden duydum da yazdım bu meseli, Danende ne söylerse bir dinlemeli.</span></p>

  <p class="normal"><span class="ideitalik">Evvelce adına Attar derler mamur bir ülke vardı. Ülkenin hükümdarı adil olsa gerek, kuzular dahi emin ve rahattı.</span></p>

  <p class="normal"><span class="ideitalik">Hal böyle olunca en ahmak bile çoban olurdu. Kurt saldırmadığından kuzuya, çobanlıktan âlâ meslek yoktu.</span></p>

  <p class="normal"><span class="ideitalik">Çiftçi Şiraz’ın ahmak oğlu Kimer de heves etti bu işe, icazet alıp babasından, başladı dolaşmaya dere tepe...</span></p>

  <p class="normal"><span class="ideitalik">Ahmak oğlan aldı kuzuları, çıktı yaylaya. Güzel bir otlak görünce yerleşti, hemen niyetlendi uyumaya.</span></p>

  <p class="normal"><span class="ideitalik">Kuzuları başıboş gören bir dev çıktı ininden. Bu ne bulunmaz nimet diye geçirdi içinden. Kuzuları ağzına attı üçer beşer, son kuzuyu da yiyecekken uyandı çoban Kimer.</span></p>

  <p class="normal"><span class="ideitalik">Kuzuları bıraktığı yerde, midesini sıvazlayan bir dev vardı. Anladı başına geleni lakin dövünse neye yarardı. ‘Vay başıma gelen’ deyip gitti devin yanına, kuzularını sordu yana yakıla.</span></p>

  <p class="normal"><span class="ideitalik">Dev sordu ‘Senin miydi kuzular?’ diye, ‘Başlarında çoban olmayınca sandım tanrıdan hediye. Şimdi borçlandım sana çoban, bir sır öğreteyim de kurtulayım borcumdan. Yalnız bu sırrı deme kimseye, büyücü deyip tıkarlar seni deliğe.’</span></p>

  <p class="normal"><span class="ideitalik">Kimer ne yapsın, çaresiz oldu razı. Dinlemek için devi, iyice açtı kulaklarını. Dedi dev, ‘Bu sırrı bilenin sırtı gelmez yere. Söyle şimdi dediklerimi yalnızca bir kere:</span></p>

  <p class="indentmetin"><span class="ideitalik">Hefte şimâlen ker zerdebâd</span></p>

  <p class="indentmetin"><span class="ideitalik">Kem-i tirâzen şod şirazât</span></p>

  <p class="indentmetin"><span class="ideitalik">Kul ‘etekellemu bil eşyâ’</span></p>

  <p class="indentmetin"><span class="ideitalik">Per-i kimâren ve kimarât’</span></p>

  <p class="normal"><span class="ideitalik">Çoban anlamadı söylenenleri, yine de anlamadan tekrar etti. Dev ‘tamam’ deyince, çoban bir taşa sürdü elini.</span></p>

  <p class="normal"><span class="ideitalik">Taş âdeta dile geldi, anlattı bir bir başına gelenleri. Yalnız çoban duydu elbet taşı. Öğrendi böylece pek çok sırrı, oldu cümle eşya arkadaşı.”</span></p>

  <p class="normal">Kemal ve İbrahim Ethem Bey, Nagehan’ı can kulağıyla dinlerlerken yeni kabiliyetlerden bahsedildiğini duyunca iyice dikkat kesilmişlerdi. Ecnebi sihirbazların yaptığı “abra kadabra”lı oyunları izleyenlerden farkları yoktu. Nagehan, beylerin meraklı nazarları altında az önce kenara koyduğu fağfurî kahve fincanını eline alıp gözlerini kapattı. Kısacık bir müddet öylece durduktan sonra fincanı yerine koyup İbrahim Ethem Bey’e baktı. “Musa isimli talebenizin babası, aklı azıcık kıt oğluna kerrat cetvelini ağır ağır sabırla öğrettiğiniz için hediye etmiş bu fincanları. Siz rüşvettir diyerek almayı reddetseniz de ısrar edip sizi fincanların rüşvet olmadığına ikna etmiş.”</p>

  <p class="normal">İbrahim Ethem Bey âdeta büyülenmişti. “Vallahi pes. Kelimesi kelimesine doğru... Pekiyi her şeyde oluyor mu bu? Misal, Esrarname’nin falına da baktınız mı Nagehan Hanımefendi?” Fal kelimesi Nagehan’ın pek hoşuna gittiğinden tebessüm etmeden geçemedi. “Elbette denedim bunu, ama yüzlerce senelik bir eserin hikâyesi kulağıma fısıldansa da idrak edemedim. Başına çok iş gelmiş olmalı. Ancak kısım kısım ama işe yaramayacak malumata nail oldum.”</p>

  <p class="normal">İbrahim Ethem Bey devam etti: “Kabiliyetler dediğinize göre başka şeyler de olmalı...” Nagehan şimdi biraz daha rahat oturuyordu. “Dediğim gibi Esved’in işine pek yaramayacak kabiliyetler bunlar. En önemlisi az önce gördüğünüz... Bunun haricinde mesela kulaklarım en ufak fısıltıyı dahi duyar hale geldi. Dışarıda birkaç kez istifade ettim bu kabiliyetten ama fısıltıyla yapacakları eşkıyalığı tertip edenleri duymasam yine de binerdim tepelerine. Şimdi sıra sizde İbrahim Ethem Bey. Ben Esrarname’yi ancak bu kadar çıkarabildim gün ışığına.” dedi.</p>

  <p class="normal">İbrahim Ethem Bey ağzını açacakken Kemal ondan evvel davrandı. “Herkeste iş görür mü acep bu garabet? Ebabil olup süzülmek değil niyetim ama Nagehan’ın şu fincanda yaptığını ben de binalarda yapabilsem ne müthiş olur? Koca Sinan’ın esrarlı su yolları, hava tahliye tertibatı yahut sesi kaybetmeden nakledişi hep ilham membaıdır mimarlar için... Kabiliyetin zararı da yoktur zannımca. Bir denesek ne çıkar?”</p>

  <p class="normal">Ne Nagehan ne de İbrahim Ethem Bey karşı çıkmıştı delikanlının talebine. Nagehan Esrarname’yi açınca Kemal çocuklar gibi sevindi. Sütkardeşinin parmağıyla işaret ettiği yere baktı fakat Osmanlıcadan başka bir dili okuyamadığı, ecnebi kızları bistroya davet etmeye yetecek kadar bildiği Fransızca sayılmazsa, başka bir dili de anlayamadığı için öylece bakakaldı. Neyse ki Nagehan “Benden sonra tekrar et,” dedi de Kemal rahatladı.</p>

  <p class="indentmetin"><span class="ideitalik">“Hefte şimâlen ker zerdebâd</span></p>

  <p class="indentmetin"><span class="ideitalik">Kem-i tirâzen şod şirazât</span></p>

  <p class="indentmetin"><span class="ideitalik">Kul ‘etekellemu bil eşyâ’</span></p>

  <p class="indentmetin"><span class="ideitalik">Per-i kimâren ve kimarât”</span></p>

  <p class="normal">Kelimeler tekrarlanıp bitince Kemal gayriihtiyari “Bu kadar mı?” diye sordu. Herhalde daha büyük bir zahmet çekeceğini yahut kendinde bir değişiklik göreceğini zannediyordu. Nagehan başını ‘evet’ manasında sallayınca elini hemen Esrarname’nin üzerinde durduğu sehpaya temas ettirdi ve gözlerini sımsıkı kapatıp bekledi.</p>

  <p class="normal">Diğerleri merakla Kemal’in söyleyeceklerini bekliyordu. Fakat Kemal gözlerini açtığında sukutuhayale uğradı. İşe yaramamıştı. İbrahim Ethem Bey de müsaade isteyip Esrarname’yi aldı. Aynı kısmı, tılsımlı sözcüklerin içerisinde geçtiği kıssada bir kez denmesine rağmen, iki kez, önce sesli sonra da sessiz okudu.</p>

  <p class="normal">Şimdi sıra kabiliyeti talim etmeye gelmişti. Odadaki her şey hakkında malumat sahibi olduğundan Kemal’den gümüş zinciri görünen köstekli saatini istedi ve aynı şekilde gözlerini kapatıp bekledi. Yine bir şey olmamıştı. İbrahim Ethem Bey dayanamayıp Nagehan’a, doğru yeri okuttuğuna emin olup olmadığını sordu. Nagehan adı gibi emindi. Gece gündüz aklında bulunan bir mevzu hakkında nasıl hata yapabilirdi?</p>

  <p class="normal">Sonunda Nagehan vaziyeti idrak etti ve “Siz niçin istemiştiniz bu kabiliyeti İbrahim Ethem Bey?” diye sordu. Adam gözlerini yere devirip, biraz da hicap duyarak “Belki insanlarda işe yaramazdı amma talebelerimin tecrübe ettiği şeyler talim kuvvetlerine her zaman tesir etmiştir. İşte bunun için istemiştim.” Nagehan’ın “İşte gördünüz mü?” der gibi âlimane bakışıyla vaziyet anlaşılmıştı: Esrarname -en azından ellerindeki kısmı- yalnızca karşılıksız taleplere cevap veriyor olmalıydı. Fakat bu doğru bir tahmin değildi. Doğrusu, Esrarname’nin sahibinden haberdar oluşuydu.</p>

  <p class="normal">Nagehan devam etti: “İbrahim Ethem Bey, sizin de bazı kabiliyetlere sahip olduğunuzu evvelce müşahede etmiştik. Anlatın bakalım sizde neler var.” İbrahim Ethem Bey biraz mahcup, biraz da gururlu bir tebessümle anlatmaya başladı: “Efendim, aslında benim bir kabiliyetim yok. Daha doğrusu vardı lakin bir tek Esrarname’nin yanındayken işe yarıyordu. Tahmin edersiniz ki bu kabiliyeti Esrarname üzerinde talimlerde bulunurken istemeden elde etmiştim. Belli bir menfaat arzum yok idi. Bir denemekten ne çıkar deyip kendimce bu kısmı seçmiştim. Sonra Esrarname’yle talimlerime son verince bu kabiliyetim de yok olmuştu. Ta ki sizin gelişinize kadar... O zaman anladım ki Esrarname yanınızda. Zaten sizin kadar iyi değilim bu mevzuda. Konuşmaya bile değmez...”</p>

  <p class="normal">Nagehan, sevdasına tutulduğu adamın tevazuuna duyduğu hayranlığı belli etmemeye çalışarak devam etti: “Pekiyi insanüstü kuvvetiniz? Hatırlarsanız kolumu gül fidesi gibi kırıverecektiniz.” Sesinden hayranlığı okunuyor muydu acaba? İbrahim Ethem Bey şimdi iyice mahcup olmuştu. Pişman olduğu her halinden belliydi. Neden sonra eğdiği başını kaldırınca tebessüm etti. “İdman yapıyorum efendim. Sıhhatime ziyadesiyle ehemmiyet veririm... Zavallı kolunuz için ise ne kadar özür dilesem az.”</p>

  <p class="normal">Doğru mu söylüyordu? Demek pişman olmuştu. Bir kemiğin lafı mı olurdu? İsterse kırsındı canım... Nagehan aptal âşıklar gibi sırıttığı belli olmasın diye peçesini kapattı. “Aman efendim, nereden bileceksiniz kadın olduğumu” diyecekti ki Kemal’in kınayan bakışlarıyla karşılaşıp sustu. Hakikaten cilve yapacak zaman değildi.</p>

  <p class="normal">Nagehan, merak ettiği bir başka hususu sorup konuyu dağıttı: “İlk kısımdaki tılsımlı sözlerin yirmi defa söyleneceği hiçbir yerde yazmıyor. Siz nereden biliyorsunuz kaç defa söylenmesi gerektiğini?” İbrahim Ethem Bey de konunun değişmesine sevinmiş gibi hemen cevap verdi: “Aslında kaç defa söyleneceği ifade ediliyor Nagehan Hanımefendi. Şimdi ezberimden söyleyemeyeceğim ama bir beyitte <span class="ideitalik">‘Söyle bu sözleri can-ı yürekten, Bulsun kaf adedi...’</span> deniyor. Gematriya ilminde, yani muhtemelen sizin de bildiğiniz ebced hesabında İbrani elifbasındaki kaf harfi yirmi rakamına tekabül eder. Bunu bilirseniz anlamak hiç de zor değildir.</p>

  <p class="normal">İbrahim Ethem Bey ne kadar da çok şey biliyordu... İlminin bir hududu var mıydı acaba? Hayran olmamak elde değildi doğrusu, ama şimdi bunları düşünmenin sırası değildi. Nagehan kendini toplayıp İbrahim Ethem Bey’e en çok merak ettiği şeylerden birini daha sordu. Yani Esrarname’nin en acayip kısmı olan o son sayfasını... Neticede İbrahim Ethem Bey her iki yarıyı da görmüştü ve son sayfanın sırrına vakıf olması mümkündü.</p>

  <p class="normal">Böyle bir soruyu zaten beklemekte olduğu anlaşılan İbrahim Ethem Bey hafifçe doğrulup ağır ağır anlatmaya başladı: “Esrarname Bursa’ya getirildiğinde kâfir kelamı olduğu anlaşılıp yok edilmek istendi. Akla gelen her nevi usulle imha edilmeye çalışıldı, lakin muzaffer olunamadı. İşte o vakit bu ateşin ancak Hakk Kelamı ile söndürülebileceği idrak edildi. Maatteessüf hataya düşmüşlerdi. İmha etmek zannedildiği kadar kolay değildi. Onu ancak iki kısma bölmeye vâkıf olabildiler. İşte böylece ilm-i rumuz<sup class="calibre5"><a href="../Text/esrarname_split_055.html#footnote-231-13" id="footnote-231-13-backlink">13</a></sup> ile yazılmış ve daha evvel Tir-i Danende’den gayrı hiçbir faniye kendisini göstermemiş o sayfalar ortaya çıktı. Bu sayfalarla alakalı uzun çalışmalar yaptım ve mahdut bir malumata vasıl oldum. Bu malumat, zamanı geldiğinde o meşum sayfanın diğer yarıyı işaret edeceği idi.</p>

  <p class="normal">Sayfalarda gece ve gündüz olmak üzere değişen şekiller mevcut. Ancak ne kadar uğraşırsam uğraşayım bu şekil ve yazılara bir mana yükleyemedim. Belki de hakikaten bir mana ifade etmiyorlardır. Pes edeceğim zaman tesadüfen sahifede bir yazı peyda olduğuna şahit oldum. Yazı Pehleviceydi, yani eski Farisî lisanında... Diyordu ki, ‘her kim gizimi kaldırırsa, bu sayfa ona diğer eşini gösterir’. Ve yazı çabucak kayboldu. Bundan sonra sahifeleri sürekli müşahade altında tuttum ve yazının gayrimuayyen vakitlerde belirip çabucak kaybolduğuna şahit oldum. Anlaşılan Tir-i Danende kendince bir tedbir almıştı. Olur da kitabının başına bir iş gelirse ortaya çıkacak olan sahifeler, kitabın bütünlüğünü korumak için vücuda getirilmişti.”</p>

  <p class="normal">“Demek ki Tir-i bilmemne, kitabının parçalara ayrılabileceğini biliyordu.” dedi Kemal. İbrahim Ethem Bey gülüp başını salladı. “Evet,” dedi, “eseri yazan o olduğuna göre kitap hakkında her şeyi bilmesi pek tabii... Bu sebeple kitabın başına gelebilecek her türlü musibete karşı tedbir alınmış olduğunu düşünebiliriz.”</p>

  <p class="normal">Nagehan o vakte kadar ne kadar araştırırsa araştırsın Tir-i Danende hakkında hiçbir malumat elde edememişti. Müellifin adını ise kendisinde bulunan parçanın içerisinde birkaç kez geçtiği için biliyordu, o kadar. Bu yüzden İbrahim Ethem Bey’e Tir-i Danende’yi sordu. Fakat o da çok fazla şey bilmiyordu. Bildiği tek şey, kâfir olduğu için kellesinin vurulmuş olduğuydu.</p>

  <p class="normal">Nagehan, aklına takılan bir başka şeyi sordu. İbrahim Ethem Bey ilk karşılaşmalarında Esrarname’nin nasıl yok edilebileceğini bildiğini söylemişti. Fakat sonradan anlattıklarına bakılırsa kitap daha önceden imha edilmek istenmiş, bu çaba da insanlara yalnızca bela getirmişti. Nagehan işte bunu sordu, yani Esrarname’nin nasıl yok edileceğini...</p>

  <p class="normal">İbrahim Ethem Bey, Nagehan’ın böyle bir teferruatı gözden kaçırmamakla ne kadar dikkatli bir hanım olduğunu gösterdiğini söyleyip takdir edince, Nagehan utancından kızarıverdi. İbrahim Ethem Bey’se Nagehan’ın mahcubiyetini görmezden gelip “Merak etmeyiniz, vakti geldiğinde onu en emin şekilde ortadan kaldıracağız. Tabii ilk hedefimiz Nısfiye’yi bulmak.” dedi ve ekledi: “Nagehan Hanımefendi, bizi de alıştırdınız Nısfiye lafına...”</p>

  <p class="normal">Sohbet ne keyifliydi... Vakit gece yarısını çoktan geçip de günün yakında ışıyacak olduğu akıllarına gelene kadar beraberce talim ettiler. Bu gidişle kısa zamanda çok yol kat edeceklermiş gibi görünüyordu.</p>

  <p class="normal">Nagehan, gündüz vakti damlarda dolaşamayacağına göre artık eve dönmesi gerekiyordu. Bundan böyle her gece buluşmaya karar verdiklerinde, geceleri sokaklarda dolaştığı bilinmediğinden uykuyu pek sevdiği zannedilen tembel küçük hanımın, öğleye kadar uyuyacak olması başta babası ve dadısı olmak üzere herkesi küplere bindirecekti.</p>
</body>
</html>
