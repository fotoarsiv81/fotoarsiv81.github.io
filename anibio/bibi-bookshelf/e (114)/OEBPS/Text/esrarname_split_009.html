<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>esrarname-idefix.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_4">DÖRDÜNCÜ BÖLÜM</h1>

  <p class="sagnormal"><span class="ideitalik">“Güldürdün beni ey insanoğlu, dile şimdi ne dilersen,<br class="chapter" />
  Lakin unutma verdiğin sözü, alacağım cesaretini senden.”</span></p>

  <p class="sagnormal">Gulyabani ile Ahd Eyleyen Yiğit,<br class="chapter" />
  Esrarname, IXX. Bab, 7. Mesel</p>

  <p class="normal">Tellaklık zor zanaattır. Güçlü kuvvetli olmaktan başka, sabır da gerektirir. Damat olacak sırtı sabun görmemiş efendiler gelir önünüze oturur, kuluncunu kırdırır, kafasını sabunlatır, sırtını keseletir, bir yeri acıdı mı da Allah yarattı demez, yumruğu basar. İşte böyle durumlarda tellağın metanetli olması, velinimete el kaldırmadan işini görmesi, kışın da üşütmesinler diye çocuk tembihler gibi kurulanmadan dışarı çıkmamaları için öğütler vermesi gerekir.</p>

  <p class="normal">Hamdi Efendi, tellaklığın tüm bu meziyetlerini çam yarması gibi bedenine rağmen kendinde bulunduran, haftalığını bir türlü yetiremediği için bahşişlerle geçinmeye çalışan, sırtında iki kalıp sabunu tükettiği halde kuş kadar bahşişi kendisine reva gören efendilere bile velinimet gözüyle bakan, bileğinin kuvvetiyle kazandığı helal lokmasını bin şükürle yiyen bir insandı.</p>

  <p class="normal">Pazıları nazenin bir hanımın beli, göğsü damızlık bir boğanınki kadar geniş, elleri yabadan hallice ve boyu cehennem zebanisininki kadar heybetli olmasına karşın bir kusuru vardı Hamdi Efendi’nin; o da dilsiz olmamasına rağmen hiç konuşmamasıydı.</p>

  <p class="normal">Müşteriye kaş göz işaretleriyle öte yana dönmesini söyler, aklı fikri gerdeğe gireceği gecede olan delikanlıların üşüyüp hasta olmamaları için kollarını bedenine dolayıp titriyormuş gibi yaparak kapıyı gösterip parmağını sallar, böylelikle hamamdan çıkmadan evvel iyice kurulanmalarını tembihlemeye çalışırdı.</p>

  <p class="normal">Hamdi Efendi’nin bir başka meziyeti de ketum oluşuydu. Kendisini dilsiz zannedenler ne hikmetse sağır olduğuna da kanaat getirip ahbaplarıyla en mahrem sırlarını paylaşır, bildikleriyle sır küpüne dönen zavallının halinden anlamazlardı.</p>

  <p class="normal">Bir gün hamama gelen üç paşayı keseden geçirirken paşalardan biri yediği haltları ballandıra ballandıra anlatınca daha fazla dayanamadı ve “Yeter ulen!” diye bağırıverdi. Paşalar, Hamdi Efendi’nin sabrını tüketmişlerdi. Fakat adamlar korkmak bir yana şaşkınlıktan dehşete düşmüşler, hamamda kadın var zannederek peştamallarına sarınmaya çalışırlarken hiddetinden boğa gibi burnundan soluyan Hamdi Efendi’yi görüvermişlerdi. Evet, o ses Tellak Hamdi’den çıkmıştı. Bir genç kızda olsa rahatlıkla billur gibi olduğu söylenebilecek bir sese sahipti Hamdi Efendi.</p>

  <p class="normal">Paşaların gözlerinden gülmekten yaşlar boşanırken Hamdi Efendi hiddetinden renkten renge giriyor, yeniden konuşup da rezil rüsva olmamak için dudağını ısırıp kendine hâkim olmaya çalışıyordu. Nihayet sakinleşen adamlar kendilerini doya doya güldürdüğü için tellağa bolca bahşiş bırakarak gittiler ve adamcağızı iyice perişan ettiler. Artık o hamamda bir dakika bile duramazdı. Tellak Hamdi ne bahşişleri aldı, ne de hiddetle çıkıp gittiği hamama bir daha uğradı. Zavallının gururu fena incinmişti.</p>

  <p class="normal">Para kazanmak için bir müddet hamallık yaptı ama kazancı, değil derme çatma evinin kirasını ödemek, tellaklık yaptığı günlerde alıştığı gibi karnını doyurmaya bile yetmiyordu. Zaten dört kalıp peynirle yedi somun ekmeğin ancak girizgâh vazifesi gördüğü mideyi doldurmak her babayiğidin harcı olamazdı.</p>

  <p class="normal">Açlığının kendisine hayaller gördürdüğü bir gün, Hamdi Efendi şeytana uyuverdi. Eriyen göbeğini eski haşmetine kavuşturmak ve biraz insan kılığına girmek hevesiyle “bir kerecik” diye başladığı iş, perişan ama sakin hayatını bir anda bambaşka bir hale sokacaktı.</p>

  <p class="normal">Açlıktan ve çaresizlikten elini kesip dilenmeyi kafasına koyduğu gün, kirayı artık ödeyemediği için atılacağı evinin kapısı çalındı. Uzun boylu, sıska, kambur bir adam pörtlek gözlerini dikmiş, kapıda kendisini süzüyordu. Adamın yok denecek kadar küçük çenesi ve cam gibi açık mavi gözleri insanda tiksinti uyandırıyordu. İşte Hamdi Efendi’nin büyücüyle tanışması böyle oldu.</p>

  <p class="normal">Adının Muntazar olduğunu söyleyen adam, Hamdi Efendi’nin çaresizlik içerisinde olduğunu biliyor gibiydi. Sinsi gözleri evin köşesini bucağını süzerken Hamdi Efendi’ye reddedemeyeceği o teklifi yaptı. Adam Hamdi’den hırsızlık yapmasını istiyordu. Üstelik çaldıklarının yanı sıra her gece için belirli bir ücret ve Hamdi Efendi’nin çocukluğundan beri vazgeçemediği akide şekerlerinden bir avuç dolusu verecekti. Adamın istediği tek şey ise Hamdi Efendi’nin her gece işe çıkmadan evvel tarif edeceği muhitte yapacağı soygunlarla namı komşu sancaklara kadar ulaşmış Esved’i aramasıydı. Her daim garibanı muhafaza eden Esved’in bu soygunlara kayıtsız kalmayacağını, haliyle kolayca yakalanacağını düşünüyordu adam. Esved yakalanınca Hamdi Efendi’nin işi de bitmiş olacak, beş kese altınla ödüllendirilecekti.</p>

  <p class="normal">İşte karnını doyurmaktan başka maksadı bulunmayan Cevval böyle ortaya çıktı. Hamdi Efendi hırsızlığı kendine yakıştıramıyordu. Bu yüzden hiçbir zaman Muntazar’ın tarif ettiği yerlere gitmedi ve Esved’i aramadı. Birkaç kez damlarda kara bir gölge gibi gezindiğine şahit oldu ama aldığı görevi hiçbir zaman yerine getirmedi. İstese Muntazar büyücüsünün verdiği efsunlu muska sayesinde kazandığı sürat kabiliyetini kullanarak Esved’in ensesinde bitebilirdi ama yapmadı. Zaten garibana eza veriyordu, bir de onları sahipsiz bırakamazdı.</p>

  <p class="normal">Bu yüzden Muntazar’a hep Esved’i kıl payı kaçırdığı yalanını uydurdu. Fakat Muntazar o kadar akılsız değildi, işi çözmesi uzun sürmemişti. Bu sebeple Hamdi Efendi’ye verdiği muskayı sezdirmeden geri aldı ve adam muskasının yokluğundan habersiz işe çıkınca da boş bulunup hatasını canıyla ödedi. Elbette Muntazar böyle biliyordu. Çünkü Hamdi Efendi de o kadar kafasız değildi, hele hele muskanın boynundan alındığını anlamayacak kadar bön hiç değildi.</p>

  <p class="normal">Hamdi Efendi’nin sözde cenazesi, kendisini kundura maharetiyle yere seren katilini ceza değil de bir kese altına layık gören ve belki de bu yüzden hamamda takunyası kaydığı için kafasını yarıp Hakk’ın rahmetine kavuşan kadı hazretlerinin üç ay sonra kılınacak cenaze namazından daha kalabalık olacaktı. Mevtayı iyi bilirdik diyen çıkmasa da sırf meraktan cenaze namazına teşrif eden ahali hiç görülmemiş bir izdiham meydana getirmişti. Bu da hiç kılınmayan bir cenaze namazından çok daha iyiydi.</p>

  <p class="normal">Tellak Hamdi tez vakitte aklını başına toplayıp Muntazar’dan kurtulmuştu. Üstelik hamamda sırt keselediği zamanlarda kendisine hiç bahşiş bırakmayan, birkaç sefer hamam parasını bile ödemeden kaçan ve Hamdi Efendi istemeden bir yerlerini acıttığında ana avrat söven heriften de intikamını almıştı.</p>

  <p class="normal">Muntazar o gece Tellak Hamdi’nin evine gizlice girip, uyuyan adamın boynundan muskayı almıştı. Hamdi Efendi’nin uykusu hafif olduğundan muskanın alındığını fark etmiş, ama sesini çıkarmamıştı. Çünkü artık büyücüden ve girdiği bu pis işten paçasını kurtarmak istiyordu.</p>

  <p class="normal">Bu yüzden ertesi sabah, yerine geçecek adamı bulmak üzere Sırlıbayırı’ndaki Agop Efendi’nin meyhanesinin yolunu tuttu. Kin beslediği müşterisinin gece gündüz orada demlendiğini iyi biliyordu.</p>

  <p class="normal">Tam tahmin ettiği gibi adamı orada buldu ve yanına sokulup şövalye yüzükleri, altın paralar ve akide şekerini masanın üzerine saçarak aklını karıştırdığı adama teklifini yaptı: “Bunların hepsini ve daha fazlasını kazanabilirsin. Senden istediğim tek şey, şu meşhur Cevval gibi giyinip geceleri eşkıyalık yapman...” dedi. Adam teklifi hiç düşünmeden kabul ediverdi. Hatta, “Ben de Cevval kılığında eşkıyalık yapmayı düşünmedim desem yalan olur. Herkes korkmuyor mu ondan? Bir kere de biz faydalanıverelim.” diye ekledi. Hamdi Efendi pek memnun olmuştu. Pis pis sırıtıp masanın üzerindekileri adama doğru itti ve kalkıp meyhaneden çıkacakken arkasından seslenen adama baktı. Adam, Hamdi Efendi’nin bu işi neden yaptırdığını merak etmişti. “Hiiç,” dedi Hamdi Efendi, “işine bak sen, gerisini boşver...”</p>

  <p class="normal">Hamdi Efendi, yerine tuttuğu adamın daha ilk geceden öleceğini tahmin edememişti. Olsa olsa sağlam bir dayak yiyip kodesi boylar demişti ama adamın talihi yaver gitmemişti. Yine de pek üzüldüğü söylenemezdi doğrusu.</p>

  <p class="normal">Nagehan ise bir köşeye sinip izlemişti Cevval sandığı adamın cenazesini. Namaz bitip de ahali dağılınca sessizce konuşmaları dinlemiş, Cevval’in, üzerinden çıkan kana bulanmış hüviyetten Haydar Efendi denilen bir kopuktan başkası olmadığını öğrenmiş, harama el uzatmasına pek de şaşırmamıştı.</p>

  <p class="normal">Üstüne vazife değildi, bundan sonra karışmayacaktı garibanı müdafaa etme işine ama yine de biraz soruşturup Haydar Efendi’nin meskeninin tarifini aldı ve sırf meraktan eve gitti. Varını yoğunu şaraba yatıran adamın evi sefil bir haldeydi. Üç beş parça döküntüyü, çağırdığı eskiciye satıp eline geçecek meblağı alamadığı kiralara saymayı aklına koyan ev sahibinin açık bıraktığı kapı sayesinde eve girdi. Cevval’in, evine girdiği adam olduğuna inanası gelmiyordu.</p>

  <p class="normal">Karışmayacağım dese de yüreğini arzuyla dolduran Esrarname’nin diğer yarısını bulma fikri aklını çeldi ve Nagehan’a köşe bucak, yatak dolap demeden evin her yakasını didik didik ettirdi. Ne yazık ki Nısfiye’ye dair en ufak bir iz dahi yoktu.</p>

  <p class="normal">Hamdi Efendi de evin etrafında dolananlardandı. Çevirdiği dümeni öğrenirse Muntazar’ın oraya geleceğini iyi bildiği için evi gözetliyordu. Haydar Efendi’nin hiç akrabası olmadığını bildiğinden, Nagehan eve girince meraklanıp pencereden izlemeye başladı.</p>

  <p class="normal">Kadın evin altını üstüne getirmekle meşguldü. Acaba muskayı mı arıyordu? Hamdi Efendi daha fazla dayanamadı ve eve girip Nagehan’ın karşısına dikildi. Sesini duyurmayı pek sevmediği için cebinden çıkardığı kâğıda ev sahibinin akrabası olduğunu yazıp, Nagehan’a kim olduğunu sordu. İki damla sahte gözyaşının ardından aldığı “rahmetlinin üçüncü göbekten akrabasıyım; ah ne kadar da iyi bir insandı” yalanına inanmış gibi yaptı. Genç hanım muhakkak bir şeyler saklıyordu. Bunu öğrenmek için, işe, onu takip etmekle başlaması gerekiyordu.</p>

  <p class="ortayazi">***</p>

  <p class="normal">Nagehan bir müddettir, sokağa bakan odasında oturuyor, pencerenin kafesinden dışarıyı seyrederken dalıp gidiyor, gece gündüz Cevval’i düşünüyordu. Aksi gibi konak da pek debdebeliydi son günlerde. Havalar ısınır ısınmaz aklına evlenmek düşüveren delikanlılar, soluğu analarında alıyor, onlar da birbiri ardına Ali Paşa gibi yetişmiş kızı olan eşraf-ı a’yanın konaklarını dolduruyorlardı.</p>

  <p class="normal">Kapıdakinin bir hanım olduğunu belli eden tiz tokmak sesini duymaktan gına gelmişti. Suzan Hanım ise daha bir perişandı. Gelinlik kızı vardı ama kızın evlenmeye niyeti yoktu. Doğurduğu günden beri kızına yapacağı düğünün, düzeceği çeyizin ve yaptıracağı tefebaşının hayalini kuruyordu; ama Nagehan, annesinin bu hayallerini suya düşürmüştü.</p>

  <p class="normal">Kız her gelene bir kusur bulunca evlenmek istemediği anlaşıldı ve yengelik vazifesini yapmak üzere Nadide Hanım vazifelendirildi. Yengesi daha kapıdan girer girmez Nagehan dümeni anladı. Âdet gereği gelinlik kızlar bir tek yengeleriyle konuşurdu çünkü...</p>

  <p class="normal">“Vallahi evlenmem yenge.” dedi Nagehan hemen peşin peşin. “Kız bir derdin mi var?” diye sordu yengesi, Nagehan burnunu havaya dikip “Yok bir derdim yenge.” dedi. Yengesi biraz düşünüp devam etti: “Yavuklun varsa söyle bulup getirelim edepsizi.” “Edepsiziyle işim olmaz benim.” “O halde beyzade... Söyle de bulup getirelim.” “Yenge bunalıyorum. Allah aşkına rahat bırakın beni.” “Bırakalım da turşunu kursun baban senin.” “...” “İyi, evlenmezsen evlenme. Zaten bana ne?”</p>

  <p class="normal">Görücüler seyrelmeye başladıkça Nagehan rahatlar gibi olmuştu. Kızın evlenmeye niyeti olmadığı çabuk duyuldu oğlan anaları arasında. Ne var ki kafası rahat değildi. Günler geçiyor, sokaklarda elle tutulur bir vukuat cereyan etmiyordu. Hâl böyle olunca Germiyan Sancağı’nın insanları gibi Nagehan da öbür tarafı boylayanın Cevval olduğuna günden güne daha fazla ikna oluyordu. O izbelikte yaşayan birinin Cevval olabileceği kimin aklına gelirdi ki?</p>

  <p class="normal">Pekiyi, Nısfiye neredeydi? Haydar Efendi başkasına mı vermişti, ya da saklamış mıydı? Belki de yok etmişti. Olamaz mıydı? Eğer Nısfiye de kendi elindeki parça gibiyse, -yani Pehlevice yazıldığı için anlaşılan kısımlarının yanı sıra, kim bilir daha nelerden bahseden, tuhaf bir dille yazıldığı için anlaşılmayan kısımları da varsa- anladığı kadarını ezberleyip yok etmiş olamaz mıydı? Bildiği kadarıyla sadece okumak yetiyordu Esrarname’nin sunduğu bazı hediyelere kavuşmak için... Okur okumaz yok etmiş de olabilirdi.</p>

  <p class="normal">Kafasının içinde dolanan fikirler, atılmış hallaç pamuğuna dönmüştü. Ateşe atılarak yok edilebileceğini zanneden Nagehan’ın gözünün önüne Esrarname’yi yalayıp yutan alevler geldi ve irkildi. Haydar Efendi’nin böyle bir iş yapmamış olmasını diledi. Çok istiyordu Nısfiye’yi. Her iki parçayı da ellerinde tutmadan, alevlenen arzuları küllenmeyecekti. Haydar Efendi’nin fakirhanesinde son bulan ipucunun yerine yenisini bulup muhakkak işi çözmesi lazımdı.</p>
</body>
</html>
