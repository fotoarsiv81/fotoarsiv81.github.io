<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>esrarname-idefix.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_36">OTUZ ALTINCI BÖLÜM</h1>

  <p class="normal">Nagehan, Kemal’in son söylediklerini düşünmek bile istemiyordu. Düşünürse meraklanacak, Kemal’le konuşmak zorunda kalacak, konuşunca da siniri geçecekti. Kemal’in yaptığının yanına kâr kalmasını istemiyordu.</p>

  <p class="normal">Ertesi gün odasından hiç çıkmadı. Dadısının tepsiyle getirdiği yemeklere de elini bile sürmedi. Fakat akşama doğru acıkmaya başladı. Acıkması, asabının yatıştığına delaletti. Kendisini hasta zanneden dadısının getirdiği tavuk çorbasının içerisine beyaz ekmek doğrayıp bir güzel mideye indirdikten sonra daha makul düşünmeye başladı. Kemal ne acayip bir şey söylemişti öyle... Acaba söyledikleri doğru muydu? Ona son bir şans daha vermeye karar verdi. Eğer ikna olmazsa o zaman küsecekti.</p>

  <p class="normal">Kemal de Nagehan’dan pek farklı değildi. Akşama kadar odasından çıkmamış, kimseyle konuşmamıştı. Konak ahalisi gençlerin sâri bir illete tutulduklarını düşünüp endişelenmeye başlamışlardı.</p>

  <p class="normal">Nagehan, Kemal’in odasına girdiğinde genç adam yatağına uzanmış tavana bakıyordu. Bir müddet bekledi ama Kemal ona bakmadı. Sonunda sütkardeşinin bir şey söylemeyeceğini anlayıp “Ne demek öldürecekti?” diye sordu. Nihayet Kemal kalkıp yatağa oturdu. Halsiz gibiydi. Her gün usturayla tıraş ettiği pırıl pırıl suratında çıkan sakallar yüzünü gölgelemiş, olduğundan daha yaşlı görünmesine sebep olmuştu.</p>

  <p class="normal">“Bir dinlesen anlatacaktım,” dedi Kemal, “ama katır gibi muannitsin ya, dinlemezsin. Hep sen haklısın çünkü.” Nagehan utanır gibi olmuştu. Acaba sütkardeşi yaptıklarında haklı mıydı? “Şimdi anlat o zaman.” dedi. Bu laf Nagehan’ın geri adım attığını gösteriyordu. Hatta özür bile diliyor olabilirdi.</p>

  <p class="normal">“Dediğimi duymuşsun işte,” dedi Kemal burnunu havaya dikerek, “ne diye soruyorsun ki şimdi bir daha?” Genç adam eline geçen fırsatı iyi değerlendiriyordu. Nagehan’a darılmıştı ve burnundan fitil fitil getirmek için ne gerekiyorsa yapıyordu. “Tamam, tamam,” dedi Nagehan, “hata ettim. Anlat da öğrenelim işte...”</p>

  <p class="normal">Kemal de anlatmaya dünden razıydı. Hemen bir bacağını altına alıp yana dönerek oturdu ve Nagehan’a yanıbaşına oturmasını işaret ettikten sonra anlatmaya başladı: “Dün akşam sen gelmeyince külliyeden çıkıp konağa geldim. Selamlığın kapısının önünden geçmiş odama çıkıyordum ki merdivenlerdeyken amcamın sesini duydum. Birileriyle konuşuyordu. Fısıldayarak konuştukları için dikkatimi cezbetti ve kiminle konuştuğuna baktım: İki acayip adam... Neyse ki beni görmemişlerdi. İki üç basamak daha çıkıp merdivenlerin kıvrıldığı yere saklanarak dinlemeye koyuldum.</p>

  <p class="normal">Adamlar bir müddettir konakta bulunuyor olmalıydılar. Çünkü amcam, ‘tam konuştuğumuz gibi, sakın bir yanlışlık yapmayın,’ gibi şeyler söylüyordu. Sonra adamlardan biri ‘Ya başka kabiliyetleri de varsa?’ dedi. Diğeri de onun lafını şöyle tamamladı: ‘Esved’in kabiliyeti zaten onu kuvvetli kılıyor. Bir de bizim bilmediğimiz kabiliyetleri varsa o zaman dediğiniz işi yapamayız. Anlayacağınız Ali Bey, Esved’i öldürtmek için verdiğiniz para az gelebilir.’</p>

  <p class="normal">Amcam sinirlenmişti. ‘Korkuyorsanız açık açık söyleyin. Siz yapmazsanız yapacak başkasını bulurum. Hem de bunun yarı fiyatına.’ dedi. Adamlar o zaman ikna oldular ve ‘tamam, anlaştık,’ gibi şeyler söyleyip gittiler. Ben olduğum yerde donup kalmıştım. Amcam ne işler çeviriyordu böyle... Üstelik öldürtmek istediği aslında kendi kızıydı.</p>

  <p class="normal">Ne yapacağımı bilemedim. Sen de dışarıdaydın ve başına bir şey gelmesi işten bile değildi. İşte o zaman amcamla konuşmaya karar verdim. Hâlâ selamlıktaydı. Yanına gidip her şeyi duyduğumu söyledim. Hiç tereddüt etmeden kabul etti ve ‘Evet,’ dedi, ‘doğru duymuşsun. Esved’i öldürteceğim. Kimse, hatta garibana yardım ettiği söylenen Esved bile Hakk’a karşı gelemez. Çok uzadı bu iş... Artık birinin onun hakkından gelmesi lazım. Elindeki melun müsvedde ise hemen imha edilmeli. Uzun müddettir düşünüyorum bunu. Şimdi harekete geçme zamanı geldi.’</p>

  <p class="normal">Onu ikna etmeye çalıştım. Aslında Esved’in hiç de kem niyetli, kâfir biri olmadığını söyledim ama beni dinlemedi. Bunun yerine bana Esved’i ortadan kaldırmak için ta Diyar-ı Bekr’den getirttiği cellâtların namını anlattı.”</p>

  <p class="normal">Nagehan hâlâ ikna olmamıştı. “Bütün bunları bana anlatabilir, temkinli davranmamı söyleyebilirdin. Biliyorsun ki her zaman yanımda iksir taşıyorum. Beni görmezlerse öldüremezlerdi.”</p>

  <p class="normal">Kemal başını iki yana sallayıp, “Hayır.” dedi. “Onlardan kurtulmanın tek yolu onları kiralayan kişiyi, yani babanı ikna etmekti. Çünkü dün gece işini bitireceklerdi. Yani seninle konuşmaya fırsat bile bulamadan kuş gibi avlanacaktın.</p>

  <p class="normal">Babana iki kişinin Esved’i nasıl yakalayabileceğini sordum ve o bana ‘İki değil, tam on üç kişiler... Sancağın müstahkem yerlerine çoktan mevzilendiler bile. Hepsi işinin ehli. Bu gece bu iş bitecek. Bitirmezler de yarına kalırsa vaat ettiğim paranın üçte birini bile alamazlar. Böyle anlaştık.’ dedi. Eğer konağa vakitlice gelmiş olsaydın endişe etmeyecek, sırrını ifşa etmek zorunda kalmayacaktım. Anlayacağın, başka çarem yoktu. Seni muhafaza etmek için aklıma gelen ilk şeyi yaptım ve amcama Esved’i öldürtürse ömrünün sonuna kadar azap çekeceğini söyledim. Birden ciddileşti ve ‘Ne demek istiyorsun?’ dedi. Gerçeği söylemek çok zordu. Yine de söyledim işte. ‘Sizin Esved bildiğiniz aslında Nagehan ve şu anda dışarıda.’ dedim. Sonra ekledim: ‘Evet amca, doğru tahmin ediyorsunuz, Esrarname de onda... Daha doğrusu öyleydi, yani çalınana kadar...’ Yüzündeki dehşeti görmen lazımdı. Kendimi onun yerine koyuyorum da... Ah, düşünmesi bile korkunç. O anda senin başına bir şey gelmiş olabileceğini düşünmüş olmalı. Tek kelime bile etmeden, hatta doğruyu söyleyip söylemediğimden bile emin olmadan koşarak konaktan çıktı. Çeyrek saat sonra geri döndüğünde hiç konuşmadı ve beraber beklemeye koyulduk. Takriben bir saat sonra vazifenin iptal edilmiş olmasından dolayı cellâtların mevzilerden çekildiği haberi geldi ve ikimiz birden rahatladık.</p>

  <p class="normal">Ancak o zaman sorular sormaya başladı. Esrarname’yi ne zaman, nasıl ele geçirdiğini, ne tür kabiliyetlerin olduğunu, elinde yalnızca tek parçanın mı olduğunu, içerisindeki gizemleri çözüp çözmediğini ve son olarak da kimin tarafından çalındığını sordu. Hepsini anlattım. Yalnız İbrahim Ethem Bey’le ilgili hiçbir şey söylemedim. Kitabı çözerken kimden yardım aldığını sordu ama ben yalan söyledim ve kendi başına çözdüğünü anlattım. Sonra bana müsaade verdi ve ben odama çıktım. Zaten bir saat sonra da sen geldin.”</p>

  <p class="normal">Nagehan, Kemal’i haklı bulmaya başlamıştı. Dün gece boynunda sürat kabiliyeti bahşeden bir muska olmasına rağmen matarasında hiç iksir yoktu ve farkında olmadan büyük bir tehlike atlatmıştı. Kendisini gözetleyen on üç tane cellâdın varlığından haberdar olsa elbette kendisini koruyabilirdi. Çünkü dikkatli olursa kimselere görünmeden berk hızıyla hareket edebiliyordu. Fakat dün gece yaşadıklarının tesiriyle muskanın verdiği kabiliyeti kullanmamış, biraz da kafasını toparlamak maksadıyla viraneden kurtulduktan sonra konağa kadar ağır ağır gelmişti.</p>

  <p class="normal">Kemal kendi anlatacakları bitince Nagehan’a dün gece nerelerde olduğunu sordu. Nagehan’ın da anlatacak çok şeyi vardı. Fakat tam ağzını açacakken odanın kapısı tıklatıldı ve Gülçehre Dadı içeriye girdi. “Hah,” dedi Nagehan’ı da orada görünce, “sen de burada mıydın? İyi bari... Ali Paşa ikinizi birden görmek istiyor. Hemen inmenizi söyledi. Çalışma odasında sizi bekliyor olacakmış.”</p>

  <p class="normal">Nagehan ve Kemal birbirerine bakıp kalktılar ve selamlığa indiler. Çalışma odasına girdiklerinde Ali Paşa’yı pencereye yüzünü dönmüş, dışarıyı izlerken buldular. Ali Paşa’nın soracağı çok şey vardı fakat nereden başlayacağını bilemiyordu.</p>

  <p class="ortayazi">***</p>

  <p class="normal">Nagehan konuştukça rahatlamış, babasından sakladığı sırra ait teferruatı anlatıp içini döktükçe âdeta yeğnilmişti. Her ne kadar babası Esrarname’yi kullanmasını tasvip etmese de ona sırrını açmak Nagehan’a büyük bir huzur vermişti.</p>

  <p class="normal">Nagehan başına gelen en son vukuatı da anlatınca Ali Paşa gibi Kemal de büyük bir şaşkınlık yaşamıştı. Tir-i Danende’nin soyundan oldukları gerçeği onlarda da Nagehan’da olduğu gibi tuhaf bir tesir bırakmıştı.</p>

  <p class="normal">Sonra Asfar... Bu da acayip bir mevzuydu. Hayatları boyunca ne Kemal, ne de Ali Paşa karşılaşmıştı ateşten bir varlıkla...</p>

  <p class="normal">Neredeyse sabah ezanına kadar konuştular. Ali Paşa’nın asabı artık yatışmış gibi görünüyordu. Çünkü Esrarname’nin bulunur bulunmaz imha edilmesi hususunda ittihat ediyorlardı, daha doğrusu Nagehan öyle söylüyordu ama onu yeniden bulduğunda, hem de tek parça halinde ellerinde tuttuğunda imha edilmesine göz yumabileceğinden çok da emin değildi. Şimdilik bunu düşünmüyordu. Aklındaki tek şey, babasının kurduğu planın işe yarayıp yaramayacağıydı.</p>

  <p class="normal">Ali Paşa, bir zamanlar kurulmuş olan Muhtefî Sayyad-i Esrarname isimli cemiyetin diğer azası olan İbrahim Ethem Bey’e de olan biteni anlatmayı teklif etmişti. O da sevinecekti bunları duyduğuna. Nagehan ise hiç bozuntuya vermemiş, onun zaten her şeyi bildiğini gizlemek ihtiyacı hissetmişti. Çünkü babasından gizlice çevirdiği dolaplara bir yenisinin daha eklenmesini istemiyordu. Ayrıca babası epeydir İbrahim Ethem Bey’le görüştükleri gerçeğini öğrenirse çok kızabilirdi. Hatta Allah korusun izdivaçlarına mani bile olabilirdi.</p>

  <p class="normal">Bu yüzden ertesi sabah Kemal gizlice külliyeye gitti ve İbrahim Ethem Bey’in talebeleri gelmeden onunla görüştü. Adam duyduklarına inanamamıştı. Hele Asfar ve Muntazar’ın Nagehan’ı öldürmeyi düşündüklerini duyunca endişesinden ne yapacağını şaşırmıştı. “Aman,” demişti Kemal, “amcam size bunları anlattığında ilk kez duymuş gibi yapmayı ihmal etmeyiniz. Foyamız çıkarsa çok ayıp olur...”</p>

  <p class="normal">İbrahim Ethem Bey öğleden sonra konağa çağırılıp her şey ona da anlatıldı. Böylelikle Muhtefî Sayyad-i Esrarname genişlemiş, dört kişilik bir cemiyet haline gelmişti. Cemiyetin ilk icraatı ise yarın sabah erkenden Ali Paşa’nın kurmuş olduğu planı tatbike başlamak olacaktı.</p>

  <p class="ortayazi">***</p>

  <p class="normal">Nagehan ne yapması gerektiğini iyice anlamış, hata yapmamak için kendi kendine defalarca üzerinden geçmişti. Yine de beyler Nagehan’ın anlatılanı bir kerede anlayabileceğine ihtimal vermiyorlarmış gibi neler yapacağını defalarca tekrar edip “aman ha, dikkatli ol, sakın bir yanlış yapma” diye tembihleyip duruyorlardı. Artık vakit gelmişti. Yanlarına birer küçük bez torba alıp konaktan çıktılar.</p>

  <p class="normal">Hisaraltı denen mahallenin en izbe sokaklarına vardıklarında Nagehan diğerlerinden ayrıldı ve önden giderek Muntazar’ın viranesine vardı. Arada sırada arkasına dönüp, konaktan çıkar çıkmaz Balıklı Hamamı’na uğrayarak birer dilenci gibi giyinen beylere bakıyor, İbrahim Ethem Bey’in kısacık paçalarına ve paramparça olmuş entarisine gülmemek için kendini zor tutuyordu. Beyler ise aynı neşe içerisinde değildi. Duydukları endişeden dolayı kırışan alınlar ve ceplere sokulmuş eller tedirginliklerini belli ediyordu.</p>

  <p class="normal">Muntazar’ın viranesine vardıklarında Nagehan, ayrı ayrı yerlere konuşlanmış beylere baktı. Kati surette dilenci gibi görünüyor olsalar da mahalle efradının, yabancı olduklarını anlayıp başlarına üşüşmeleri an meselesiydi. Bu yüzden elini çabuk tutmalıydı.</p>

  <p class="normal">Viranenin kapısını tıklatıp beklemeye başladı. İçeriden tıkırtı geliyor ama kapı açılmıyordu. Biraz daha bekleyip bu sefer yumruğuyla vurdu ve nihayet kapı açıldı.</p>

  <p class="normal">İşte Muntazar karşısında dikiliyordu. Patlak gözleri kan çanağına dönmüştü ve morarmış gözaltları, sapsarı suratında yan yana vurulmuş iki mühür gibi duruyordu. Adam Esrarname üzerinde çalışmaktan heba olmuştu.</p>

  <p class="normal">Fakat Nagehan’ı karşısında görüveren adam, bıkkınlığından sıyrılıp kambur sırtını hemen dikeltti ve teyakkuza geçti. Afallamıştı. Nagehan’ı kendisi bulmalıydı, kapısına gelen birisi o olamazdı. Belki de zaten o değildi. Bir kerecik, onu da uzaktan gördüğü bir insan hakkında yanılıyor olabilirdi. Evet, mutlaka yanılıyor olmalıydı. Esved’in ne işi vardı ki kendi evinde? Fakat Ali Cengiz’in de gelenin kim olduğunu merak edip kapıya çıkmasının ve Nagehan’ı görünce gözlerini patlatıp “Hiiii!” diye iç çekerek Muntazar’ın ardına kaçmasının üzerine onun gerçekten de Esved olduğu anlaşılmıştı. Pekiyi neden gelmişti? Evi nasıl bulmuştu?</p>

  <p class="normal">Nagehan, Muntazar’ın bir şey demeyeceğini anlayınca adamı yana itti ve içeriye girdi. Sonra da eliyle kapıyı kapatmasını işaret edip Muntazar’ın çalışırken oturduğu sandalyeye oturdu. Ali Cengiz daha fazla duramamıştı. Çabucak kalkıp kapıya koştu ve çıkıp gitti.</p>

  <p class="normal">Adam korkup kaçan çocuğa hiç aldırış etmeden sırıtmaya başlamıştı. Esved’in kendi ayaklarıyla tıpış tıpış gelip avucuna düşmesinin Yaradan’ın lütfundan başka bir şey olmadığını düşünüyor gibiydi.</p>

  <p class="normal">“Fazla sırıtma.” dedi Nagehan. Şimdi Muntazar’ın ne kadar büyük bir tereddüt içerisinde olduğunu görebiliyordu. Adam, Nagehan’ın üzerine atılıp onu kıskıvrak yakalamakla durup dinlemek arasında bocalıyordu. Haksız da sayılmazdı. Kendi ayağıyla gelmesinin bir sebebi olmalıydı. Nihayet dinlemeye karar verdi ve cam gibi masmavi gözlerini Nagehan’a dikerek başka bir sandalye çekip oturdu.</p>

  <p class="normal">“Asfar seni öldürecek.” dedi Nagehan. Muntazar alay eder gibi güldü ama Nagehan onun hâlâ tereddüt içerisinde olduğunu biliyordu. Devam etti: “Sana ihtiyacı olmadığını düşünüyor. Ben kendi elimdeki parçayı tamamen çözmüştüm. Eh, bendeki bu akılla senin parçanı da çabucak çözebilirim. Anlayacağın, Asfar o meşhur teklifini bana da yaptı. Yani ona ebedî hayatı vereceğim, sonra da Esrarname’ye sahip olacağım.”</p>

  <p class="normal">Muntazar şimdi acı çekiyormuş gibi bir hale bürünmüştü. Yine de pes etmedi ve “Sana neden inanayım?” diye sordu. Nagehan tahta sandalyede daha rahat oturdu ve arkasına yaslandı. “Asfar bana geldi ve benimle ittihat etmek istediğini söyledi. Yoksa Esrarname’nin kendi soyumdan birinin kanıyla yazılmış bir kısmı olduğundan dolayı davetime icabet edeceği gerçeğine karşı almış olduğunuz tedbirin, yani Asfar’ın onu kendi âlemine götürmüş olduğunun, günün birinde sana getirdiğinde yeniden onu çalmamam için beni öldürmeyi planladığınızın ve daha da önemlisi senin nerede saklandığının malumatını nasıl öğrenebilirdim ki? Dediğim gibi bana geldi ve benimle ittihat etmek istediğini söyledi. Senden daha kabiliyetli olduğumu düşünüyormuş. Fakat ne yazık ki seni öldürmek de istiyor. Bu kadar çok şey bilen birinin Esrarname’yi tehlikeye atmasını istemiyor.”</p>

  <p class="normal">Muntazar’ın ikna olmaktan başka çaresi yoktu. Esved’in söyledikleri çok mantıklıydı. Yine de ona inandığını belli etmemeye kararlıydı. Bir yandan da duyduğu kinin suratındaki tezahürünü gizlemeye çalışıyordu. “Diyelim ki sana inandı...” dedi. “Yani Asfar gerçekten de beni öldürmeyi planlıyor... Pekiyi neden bana gelip de anlatıyorsun bunları? Asfar’la ittihat edip beni aradan çıkarabilirdin. Bildiğim kadarıyla bana muhabbet de beslemiyorsun.”</p>

  <p class="normal">“Hayır.” dedi Nagehan gülerek. “Aslını istersen senden iğreniyorum. Ama sebep bu değil. Çünkü ben seni değil, öncelikle Asfar’ı aradan çıkarmak istiyorum fakat maalesef yardımın olmazsa bu işi başaramam. Asfar’a güvenmiyorum. Emniyette olacağını bilmesine rağmen Esrarname’yi bana getirmeye yanaşmadı. Bence sözünde durmayacak. Bana da sana verdiği gibi bir nüsha verdi ve üzerinde talim etmemi söyledi. Tamamını çözdüğümde Esrarname’yi getireceğini söylüyor ama ben buna inanmıyorum.</p>

  <p class="normal">Hayat iksirinin kâmil hale gelmesi için Esrarname gerekiyor. Sen de biliyorsun ki o olmadan bazı tılsımlar işe yaramıyor. İşte bunun için günün birinde onu mutlaka getirecek ama vermeyecek. İstediğini aldığında ise Esrarname ile birlikte sonsuza dek yok olacak. Bir düşünsene, onu neden versin ki?”</p>

  <p class="normal">“İşine yaramıyor da ondan...” dedi Muntazar. “Bana Esrarname’nin ateşten gözlere yasak olduğunu söylemişti. Tir-i Danende eserini onlardan koruyacak büyüler yapmış.”</p>

  <p class="normal">İşte bunu bilmiyordu Nagehan. Öğrenince Asfar’ın neden insanoğlundan yardım istediğini de anlamış oldu fakat bunu hiç belli etmedi. Zaten biliyormuş gibi yapıp incecik bir kahkaha attı. “Sakın buna inandığını söyleme bana.” dedi gülmekten gözünden gelen yaşı siliyormuş gibi yaparak. “Tamam, Esrarname’yi okuyamıyor, ondaki gizleri çözemiyor olabilir. Fakat ben de bir zamanlar onu okuyamıyor, anlayamıyordum. Yine de vazgeçmedim. O da umut ediyor olmalı. Günün birinde mutlaka bir yolunu bulacağını düşünüyordur. Hayat iksirini elde ederse zaman gibi bir mefhumu da düşünmek zorunda kalmayacak. Kıyamete kadar vakti olacak... Sen de tuttun onu ellerinde. Hem de iki ayrı parçayken de, tek parçayken de... Benden daha iyi bilirsin bu hissi. Ona dokunduğunda yüreğini dolduran arzuları tarif edebilir misin? İşte aynı arzular, ateşten de olsa Asfar’ın yüreğini de dolduruyor. Kısaca ben onun Esrarname’yi getirip teslim edeceğini hiç sanmıyorum.”</p>

  <p class="normal">Muntazar artık tamamiyle ikna olmuştu. Zaten Asfar’ın ihanetini öğrendiğinden beri pek de sıhhatli düşünemiyordu. Nagehan ne dese inanmaya, ne emir verse amade olmaya hazırdı. “Pekiyi ne yapacağız?” diye sordu. Nagehan oturduğu yerde dikelip ciddileşiverdi. “Biz de onu kandıracağız,” dedi, “sonra da Esrarname’yi alacağız.”</p>

  <p class="normal">“Birlikte mi?” diye sordu Muntazar, “Esrarname ikimize birden mi ait olacak?” Adam fikrin abesliğine güler gibi yapıp yeniden ciddileşti. “Onu seninle paylaşacağımı düşünüyorsan avucunu yalarsın.”</p>

  <p class="normal">Nagehan da güldü. “Elbette ikimizin birden ona sahip olacağını söylemiyorum. Ayrıca paylaşacağımı düşünürsen sen de avucunu yalarsın. Bak, ben Esrarname’nin insanoğlunda olmasından bahsediyorum. Hangimizde olursa olsun... Adil şekilde mücadele edelim ve kazanan Esrarname’yi alsın. Çünkü Asfar’da olduğu müddetçe ikimizin de hiç şansı yok. Eğer almayı başarırsak en azından uğruna mücadele ederiz ve kim diğerini yenerse Esrarname’yi alır. Kabul mü?”</p>

  <p class="normal">Muntazar “Hayır,” dedi, “mücadele edip neticede Esrarname benim olsa bile onu çağırabilirsin. Yani şartlarımız müsavi değil.”</p>

  <p class="normal">“Tamam o zaman... Sen de oturup Asfar’ın gelmesini ve seni ortadan kaldırmasını beklersin. Diyelim ki sana zarar vermedi... O zaman da Esrarname’yi vermeyecek. Fakat Esrarname bende olursa gelir beni bulursun ve öldürürsün. Mesele de böylece hallolmuş olur. Yeniden soruyorum, kabul mü?”</p>

  <p class="normal">“Kabul.” dedi Muntazar biraz düşünerek. “Pekiyi, nasıl kandıracağız Asfar’ı?”</p>

  <p class="normal">“Anlaştıysak mesele yok. Şimdi söyleyeceklerimi iyi dinle ve iyice aklına sok. Çünkü Asfar gelir gelmez planımız işlemeye başlayacak.”</p>

  <p class="normal">Nagehan, Muntazar’ın karşısında kuvvetli görünmek için azami gayret gösteriyordu. Kendini bırakırsa heyecandan ellerinin titreyeceğini, dişlerinin birbirine vuracağını iyi biliyordu. Az kalmıştı. Biraz daha sabrederse başaracaktı. Babasının, sütkardeşinin, nişanlısının ve pek hazzetmese de kuvvetli cüssesiyle çok işe yarayabilecek Hamdi Efendi’nin kendisini muhafaza etmek üzere viranenin dışında beklediğini düşünüp biraz rahatlamaya çalıştı ve buna muvaffak oldu. Ağzından çıkacak kelimeleri sabırsızlıkla bekleyen Muntazar’a dönüp yapılması gerekenleri anlatmaya koyuldu: “Şimdi beni saklayacaksın ve ona beni öldürdüğünü, Esrarname’nin artık emniyette olduğunu söyleyeceksin. Sonra sana verdiği nüshanın bir işe yaramadığını, daha hızlı çalışabilmek için kabiliyetlerine ihtiyacın olduğunu anlatacaksın ve Esrarname’yi isteyeceksin. Mutlaka tereddüt edecek, hatta itiraz edecektir. Sen de o zaman yardım etmeyeceğini söyleyeceksin. Benim öldüğümü zannedeceğine göre ona yardım edecek kimsenin kalmadığını düşünecek. Seni temin ederim ki er geç ikna olup Esrarname’yi getirecektir. Çünkü Asfar’ın kendisine yardım edecek bir başkasını bulması hiç de kolay değil. Daha fazla beklemek istemeyeceği için dediğini yapacaktır.” “Pekiyi, seni öldürdüğüme inanmazsa?” diye sordu Muntazar.</p>

  <p class="normal">“Asfar seni ahmağın teki zannediyorsa bu senin meselen. Yok, aklının yerinde olduğunu düşünüyorsa o zaman beni öldürmeden Esrarname’yi istemeyeceğini düşünecektir. Neyse, ben devam edeyim; Asfar, Esrarname’yi getirip sana verdiğinde maalesef onu çalacağım. Böylelikle artık Asfar onun sahibi olmayacak.”</p>

  <p class="normal">Muntazar biraz düşündü ve “Emin misin? diye sordu. Nagehan bunu önceden düşünüp uydurmuştu. “Bittabii eminim.” dedi. “Bendeki yarıda bununla ilgili bir bab vardı. Tir-i Danende ateşten yaratılmışlar eserini çalsa bile geri çağırdığında eserin yeniden kendisine ait olacağını ve kendi isteğiyle vermezse ona hiçbir ateşten yaratılmışın el uzatamayacağını söylüyordu. Anlayacağın, Tir-i Danende’nin tedbirleri sağlamdı.”</p>

  <p class="normal">Muntazar gülüyordu. “Asfar değil ama, belli ki sen ahmak zannediyorsun beni. Sen Esrarname’yi çalacaksın ve ben öylece bakacağım, öyle mi?”</p>

  <p class="normal">“Hayır, tedbirini almış olacaksın. Endişe etmene gerek yok. Sırf sen itimat edesin diye beni zehirlemene müsaade edeceğim. Bana ağı otu vereceksin. Böylece bedenimi kullanamaz hale geleceğim, yani felç olacağım ama hâlâ düşünebileceğim için onu çalabileceğim. Sen bana zehri versen de ben bu sabah panzehir içmiş olduğum için takriben bir saat kadar zehrin etkisinde olacağım. Bu sırada gelip Esrarname’yi benden alabilirsin. Sonra da kuvvetin yetiyorsa beni öldürürsün. Böylece Esrarname sadece sana ait olur ve Asfar da onu senden alamaz.”</p>

  <p class="normal">Bu durum Muntazar’ın aklına yatmıştı. “Pekiyi Asfar Esrarname’nin benden alındığını gördüğünde ne olacak? O zaman yaşadığını anlar ve beni öldürür.”</p>

  <p class="normal">“Esrarname’nin yarısı bendeyken yapmayı öğrendiğim iksir sayesinde görünmez olacağım ve hemen arkamdaki sandığa saklanacağım. Sen Esrarname’yi aldığında oraya koyarsan, ben kitabı çağırsam da, hâlâ sandıkta olacak. Asfar şüphe ederse oradan alıp gösterebilirsin.”</p>

  <p class="normal">Her şey fazlasıyla akla yatkındı. Muntazar bundan şüphelenmeye başlamıştı. “Ya sana başka zehir verir de seni öldürürsem... Bana itimat etmediğin, hatta elime fırsat geçse gözümü dahi kırpmadan seni öldüreceğimi bildiğin halde neden bunu yapıyorsun?” diye sordu. Nagehan bunun üzerine koynundan küçük bir kese çıkardı, içindeki otu Muntazar’a gösterdi ve “Benim getirdiğim otla hazırlayacaksın zehri. Böylece beni başka zehirle hemen öldürmeyeceğine emin olacağım. Sonrası için ise kendime itimat ediyorum. Sen ne yaparsan yap seni alt edeceğim ve Esrarname’yi alacağım.” dedi.</p>

  <p class="normal">Muntazar kızın lafına alay eder gibi gülüp otları aldı. Önce gözleriyle tetkik etti, sonra kokladı, son olarak da ışığa tutup “Tamam.” dedi. Esved kendi zehrini kendisi getirmişti. Otları kaynatmaya giderken Nagehan “Beni nasıl öldüreceğini düşündün mü?” diye sordu. Muntazar’ın keyfi yerindeydi. Kıkır kıkır gülerek cevapladı Nagehan’ın sorusunu: “Hem de binlerce defa...”</p>

  <p class="ortayazi">***</p>

  <p class="normal">Muntazar, ne zaman onu kuvvetle düşünse veya ondan korksa Asfar’ın geliverdiğini fark etmişti. Bundan önce bunu hep istemeden yapmıştı ama şimdi bilerek ve isteyerek çağıracaktı onu...</p>

  <p class="normal">Hazırlıklar tamamdı. Esved önce zehri, sonra matarasındaki iksiri içip henüz kısmen görünür haldeyken sandığa girip saklanmıştı. Son olarak Muntazar kıza “Aman aklındakileri gizle, ne düşündüğünü anlayabiliyor.” diye tembihte bulunduktan sonra sandığı kapatıp Asfar’ı çağırma teşebbüslerine başlamıştı.</p>

  <p class="normal">Fazla uğraşmasına gerek kalmadan Asfar sapsarı bir duman halinde viranenin orta yerinde peyda oluverdi. Nagehan tam bu esnada midesinden başlayıp karnına doğru inen hafif bir sızlama hissetti ama buna hazırlıklı olduğundan aldırış etmeyerek tahta sandığın aralığından olup biteni seyretmeye koyuldu.</p>

  <p class="normal">Muntazar sakin görünüyordu. Belli ki Asfar’ın mevcudiyetine alışmıştı. Nagehan endişelerini bastırmaya çalışıp aralıktan seyretmeye devam etti. “Bu sefer beni sen çağırdığına göre artık benden korkmuyorsun.” dedi mahlûk. “Fena da olmadı. Zaten bir gelip neler yaptığına bakmak için fırsat kolluyordum. Söyle bakalım, ne oldu?”</p>

  <p class="normal">İşte temsil başlıyordu. Muntazar ellerini iki yana açıp ‘hiiiç,’ der gibi yaptı, sonra da hemen arkasından bir kahkaha koyuverdi. “Esved’i öldürdüm.” dedi, yevmî bir meseleden bahsedermiş gibi... Asfar’dan cevap gelmeyince devam etti: “Artık Esrarname emniyette. Hiç tereddüt etmeden getirebilirsin. Zaten getirmen gerekecek. Kabiliyetlerim olmadan pek hızlı ilerleyemiyorum. Hem alşimi ilmi hakkında bildiklerimi konuşturup biraz altın yapmam gerekiyor. Bu sefalette yaşamak kolay değil.”</p>

  <p class="normal">Nagehan ‘altın’ lafını duyunca çok şaşırmıştı. Demek ki Muntazar, tıpkı efsanelerdeki gibi altın yapabiliyordu.</p>

  <p class="normal">Asfar Muntazar’ın Esrarname hakkında söylediklerini duymamış gibi “Emin misin onu öldürdüğüne? Yanılmış olmayasın?” dedi. Muntazar ise kendinden emindi. “Evet, elbette eminim. Onu ağı otuyla zehirledim ve öldürdüm. Hem emin olmasam Esrarname’yi riske atar mıyım?”</p>

  <p class="normal">Nagehan’ın karnındaki ağrı artmıştı. Dişlerini sıkıp ağrıyı görmezden gelmeye çalışarak dikkatini toparladı. Eğer Muntazar bir hata yapmazsa az sonra Esrarname ellerinde olacaktı.</p>

  <p class="normal">Bu arada Muntazar, Esrarname’yi istediğini tekrarladı. Asfar da hiç itiraz etmeden bir anlığına gözden kaybolup sonra geri geldi ve Muntazar’a elindeki Esrarname’yi gösterdi. “Aklından çıkarma. O hâlâ benim ve dünyanın bir ucuna kaçsan da gelip onu alırım.” “Tabii, tabii... Sen nasıl diyorsan öyledir.” dedi Muntazar heyecandan titreyen sesiyle “O senin ve ben vazifemi yerine getirene kadar ona emaneten sahip olacağım.”</p>

  <p class="normal">İşte Muntazar, elinde Esrarname’yle sandığa doğru geliyordu. Nagehan heyecandan ve karnındaki ağrıdan sıklaşan nefes alış verişine hâkim olmaya çalışarak bekledi. Sandığın kapağı açıldı ve Muntazar eğilip Esrarname’yi sandığa koydu. Sonra kollarını göğsünde kavuşturup odanın ortasında biraz gezindi ve duvardaki yağ lambalarından birini alıp yeniden sandığın yanına gitti. Asfar Muntazarın ne yapmak istediğini anlayamamıştı. Adam, fikirlerini gizlemeyi öğrendiğinden beri aklının içine girip kafasından geçenleri okuyamıyordu.</p>

  <p class="normal">Muntazar önce sandığa eğilip Esrarname’yi aldı, sonra da elindeki yağ lambasını sandığın içine attı. Yüksekten düşen lambanın haznesi kırılmış, içerisindeki yağ, sandığa yayılmıştı. Alevler sandığı iyice sarınca Muntazar Asfar’a dönüp, “Sana Esved’i ağı otuyla zehirleyerek öldürdüğümü söylemiştim ya, bu doğru değildi. Aslında onu yakarak öldürdüm.” dedi. Nasıl öldürüldüğünün bir ehemmiyeti yoktu. Asfar için önemli olan Esved’in ölmüş olmasıydı.</p>

  <p class="normal">Muntazar alevlerin viraneye dağılmasını engellemek için Ali Cengiz’in yorgan niyetine kullandığı paçavrayı alıp alevlere vurmaya başladı. O esnada viraneye gelen Ali Cengiz gibi Asfar da adamın aklını yitirdiğini düşünüyordu. Alevler sönmeye başlayınca Muntazar durup soluklanmak için paçavrayı savurmayı bıraktı ama o anda alevler yeniden canlandı ve Muntazar’ın kaftanının ucuna sıçrayıverdi. Adam eteğinin tutuştuğunu görünce pek fazla telaşlanmadan kaftanının tutuşan yerini kaldırıp alevleri avucunun içine aldı.</p>

  <p class="normal">Muntazar’ın canı yanıyordu. Dehşetle büyüyen gözlerinden acının tesiriyle yaşlar boşandı. Yine de yanıp eridiği için avucuna yapışan kaftanı bir türlü bırakmıyordu. Çünkü dehşeti acıdan değil, başına gelmiş olabilecek şeydendi. Endişeyle az evvel alevleri söndürmek için Ali Cengiz’in yatağının üzerinde duran paçavrayı almaya giderken Esrarname’yi üzerine bıraktığı tahta masaya koştu ve kitabı aldı. Hayır, korktuğu başına gelmiş olamazdı. Duvardan başka bir yağ kandili alıp Esrarname’yi alevlere tuttu ve çabucak tutuşan değersiz müsveddeyi yere attı. Esved onu kandırmıştı. Asfar’ın değişen cismi, viranenin içerisini kaplayan koskoca alevden ağzı ve boğazına dolanan elleri umurunda bile değildi. Hiçbir şey, ölüm bile, acı bakımından Esrarname’nin yeniden çalınmış olduğu gerçeğiyle boy ölçüşemezdi.</p>

  <p class="normal">Muntazar artık yorulmuştu. Her şeye yeniden başlayabileceğinden ise pek emin değildi. Bu yüzden Asfar’ın “Sen ne yaptın! Esrarname nerede!” diye bağıran sesini duymadı, boğazını sıkan alevlere mani olmaya çalışmadı. Gözleri kararıp yere düşmeden önce bir tek, efendisinin ölümüne şahit olan Ali Cengiz’in sesini duydu. Çocuk, bağırarak ağlıyordu.</p>
</body>
</html>
