<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>esrarname-idefix.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_3">ÜÇÜNCÜ BÖLÜM</h1>

  <p class="normal">Kadılar, müftüler, Esrarname’nin ne olduğunu ve içerisinde nasıl bir iktidarı muhafaza ettiğini bilen ne kadar ulema varsa, hepsi aynı görüşe iştirak ediyordu: Kitap, iblis kelamıydı ve okuyup tatbik eden de hiç şüphesiz kâfirdi.</p>

  <p class="normal">Haram ilimlere dalmış Tir-i Danende isimli, zındıklıkla suçlanarak ülkesinde idam edilmiş Farisî bir şair ve büyücü tarafından, insanların kâğıt yerine berçimen denen hayvan derilerini kullandığı devirde, is ve zamk-ı arabiden müteşekkil, solmaz bir tür mürekkeple yazılmış bir kitaptı Esrarname.</p>

  <p class="normal">Adını pek az kişinin bildiği, bilenlerin de bu zehirli malumatı etrafa nüfuz ettirmemek için bahsetmekten imtina ettiği bu kitabın bir kısmını Nagehan’ın ele geçirmesi ise ayrı bir meseleydi.</p>

  <p class="normal">Rivayet olunur ki, ta fi tarihinde, İranşehr’de bir büyücü ve şair olan Tir-i Danende, tamı tamına yirmi üç sene dört ayda kemâle erdirdiği eserini Şehinşah Ardeşir’e sunmuş, fakat içerisindeki efsunlu kelimelerin kara büyü demek olduğu, üstelik esere adını pek az kişinin bildiği Hükümdar İblis Arzang’a methiye ile başlandığı Anahita Mabedi rahiplerince görülür görülmez kellesi vurulup kör kuyuya atılmış, eseri de içerisindeki kudrete rağmen oracıkta yakılmıştı. Fakat yakılan, eserin aslı değildi. Bu sebeple imha edilmesi mesele olmamıştı.</p>

  <p class="normal">Eserin aslı ise Tir-i Danende tarafından çeşit çeşit büyülerle donatılıp saklanmıştı. Böylelikle Esrarname varlığını sürdürmüştü. Uzun yıllar iyi yahut kötü pek çok zatın eline geçen nüsha, bahsi edilen toprakların Devlet-i Cihan Osmanlı tarafından fethedilip müşerref eylenmesiyle, tesadüf eseri diğer el yazmalarıyla beraber toplanarak Bursa’daki saray kütüphanesine getirilmişti.</p>

  <p class="normal">Malumdur, Devlet-i Osmanî, Resul-ü Ekrem’den aldığı nasihatle uhrevi ilimlerin yanında dünyevi ilimleri de baş tacı eder, Çin’de dahi olsa arar bulur. Bu ilim aşkıyla, getirilen tüm elyazmaları okunmuş, sayfa sayfa, satır satır incelenmiş, mevzu ve muhtevalarına göre tek tek tanzim edilip muhafaza edilmişti. İşte bu tahliller esnasında Esrarname bulunmuş, Tir-i Danende’nin o meşhur ve de melun eseri olduğu ilk tahlilde anlaşılmasa da en kuvvetli efsunların nasıl tatbik edileceği anlatıldığından ilm-i sihr kitabı olduğu tahmin edilerek saray müneccimi Eflatunzade Hazretleri’ne gösterilmiş, böylelikle işin aslı anlaşılmıştı. Kütüphanenin tanziminden mesul olan şûrâyı bir telaştır almıştı.</p>

  <p class="normal">Eser, on beyitlik kısacık bir methiyenin ardından gelen bir mukaddimeyle başlıyor ve hemen eserin asıl kısımlarına geçiliyordu. Esrarname’nin girizgâhı ve mukaddimesi aynen şöyleydi:</p>

  <p class="indentmetin"><span class="ideitalik">Efendimizin saltanatına hürmet için selamlar ola...</span></p>

  <p class="indentmetin"><span class="ideitalik">Söz ile baki olanı, toprak eylemez viran.</span></p>

  <p class="indentmetin"><span class="ideitalik">Viran olan neylesin, göçmüştür hem bu dünyadan.</span></p>

  <p class="indentmetin"><span class="ideitalik">Kişi bilsin kendini. Sanmasın dünya ebedî!</span></p>

  <p class="indentmetin"><span class="ideitalik">Hak verip Danende’ye, öğrensin hakikati!</span></p>

  <p class="indentmetin"><span class="ideitalik">İşte hakikat ey fani! Değildir bütün canlar seninki gibi.</span></p>

  <p class="indentmetin"><span class="ideitalik">Hürmet eyle ki Efendimize, kalsın cismin ebedî.</span></p>

  <p class="indentmetin"><span class="ideitalik">Bilmez insanoğlu hakikati. Bilse gülmez bir dahi.</span></p>

  <p class="indentmetin"><span class="ideitalik">Sırları bir gören göz, istemez bir daha bu viraneyi.</span></p>

  <p class="indentmetin"><span class="ideitalik">Arzang! Efendimiz! Kabul eyle methiyemi</span></p>

  <p class="indentmetin"><span class="ideitalik">Geldi bu aciz kapına, sundu Esrarnamesini.</span></p>

  <p class="indentmetin"><span class="ideitalik">İnsan kördür, bilmez bu felekte ne sırlar gizli. Ola ki bildi, yine de bilemez bu nimetlerin kıymetini.</span></p>

  <p class="indentmetin"><span class="ideitalik">Ey dünya, iyi dinle beni. Çözdü Tir-i Danende senin gizemini.</span></p>

  <p class="indentmetin"><span class="ideitalik">Envai çeşit sır var şu âlemde. Kalmış insanoğlu âlemin gösterdiğiyle.</span></p>

  <p class="indentmetin"><span class="ideitalik">Bilse neler var gören gözün ardında, arayınca bulunur elbet layıkıyla.</span></p>

  <p class="indentmetin"><span class="ideitalik">Kısımlar kâh ilimdir sırları kaldıran, kâh nasihattir doğru yolu bulduran.</span></p>

  <p class="indentmetin"><span class="ideitalik">Kün-ü kâinata hâkim olsun, Esrarname’ye sahip olan.</span></p>

  <p class="indentmetin"><span class="ideitalik">Ey malik-i esrar, dile şimdi ne dilersen. Tâbi olup Esrarname’ye, söyle ne istersen.</span></p>

  <p class="normal">O devirlerde dikkate şayan tüm eserler, efsanelerin cem edildiği manzumeler eşkâlinde olduğundan Esrarname de pek tabii böyleydi. Lakin şûrâ-yı kütübde bulunan tarih âlimleri, kitapta bahsi geçen hiçbir vakanın yahut unsurun başka hiçbir yerde bulunmadığını söyleyerek eserin uydurma olduğunu iddia ettikleri için Esrarname’ye efsanedir demek mümkün değildi. O, daha ziyade isyan için yazılmıştı sanki... Müellifin -kendisi de bir insan olmasına rağmen- insan ırkının acizliğine duyduğu nefret, eserin vücuda getirilmesine sebep olmuştu.</p>

  <p class="normal">Bazı hikâyelerde bahsi geçen kişilerin, müellifin kendisi olduğunu düşünmek mümkündü. Tir-i Danende bu sayede eseri nasıl şekillendirdiğini üstü örtülü vaziyette anlatmıştı.</p>

  <p class="normal">Mukaddimeden sonra peş peşe anlatılan hikâyelerden ibaret olan bu eseri satırı satırına okumaya kimse yanaşmadığı için, şûrâ-yı kütüb a’zaları eser hakkında az bir malumat elde edebilmişti. Zaten bu azıcık malumat bile Esrarname’nin ne melun bir şey olduğunu anlamaya kâfi gelmişti. Kitabın kâfirin kaleminden çıkmış olması yanında, okuyanı da küfre sokma niyetiyle yazılmış olması hususu söz konusu idi. Çünkü kitap ölümsüzlük vaat ediyordu. Bunun mümkün olamayacağını, yalnızca Cenab-ı Hakk’ın bu sıfata mazhar olduğunu bilmeyen bir cahil, pek tabii küfre girebilir, bilmeden imanından olabilirdi.</p>

  <p class="normal">Bazı kısımlar ise hiç anlaşılamıyordu. Arabî, Farisî yahut İbranî lisanlarının azar azar eklenmesiyle husule getirilmiş bir mahlût idi sanki. Belki de oturulup uzun uzun muhakeme edilse sırrı çözülürdü, lakin hiçbir âlim buna yanaşmamıştı. Onca acayiplik görmüş olan saray müneccimi Eflatunzade Hazretleri bile imtina etmişti okumaktan... Zaten ne önemi vardı? Nasılsa yok edilecekti. Yine de imha edilmeden evvel bazı tahlillerde bulunuldu. Öyle ya, belki de rivayetlerin aslı yoktu. Lakin bu tahliller neticesinde rivayetlerin asılsız olmadığı anlaşıldı ve kitabın hemen ortadan kaldırılması gerektiği kesinleşti.</p>

  <p class="normal">Önce yakılarak imha edilebileceği zannedilmişti ama cayır cayır yanan meşe kütüklerinin üzerine atılan kitabın tek sayfasına bile zarar verilemeyince başka çareler aranmaya başlandı.</p>

  <p class="normal">Müneccim Eflatunzade Hazretleri, Esrarname hakkında az da olsa malumatı olan nadir insanlardandı. Bu sebeple hemen rivayetlerin aslının olup olmadığını tetkik etmek istemişti. Mesela Esrarname’nin insana sonu olmayan bir gençlik vereceği rivayet edilirdi. Bunun için Esrarname’nin mukaddimesinde tarif edildiği gibi ona tâbi olup ne istendiğinin söylenmesi gerekiyordu.</p>

  <p class="normal">Müneccim Hazretleri cesaretini toplayıp “Sana tâbi oldum, ebedi gençliği ver bana.” dedi ama bir şey olmadı. Ona tâbi olmayacak kadar kuvvetli bir imana sahip, Allah’tan başkasını mürşit bellemeyecek biri olduğundan, Esrarname kendisine yalan söylendiğini anlamıştı muhtemelen. Pekiyi, nasıl tetkik edebilirdi?</p>

  <p class="normal">Hemen aklına bir fikir geldi. “Sana tâbi olmam için kudretini göster. Eğer varsa tılsımın, ikna et beni,” dedi ve elinin altındaki bir tomar flemenk kâğıdını ima edip, “şu acizlere de senin gibi mağlup edilmezlik ver.” diye emretti. Yüreğine bir titreme düşmesinden başka bir şey olmadı. Kâğıtları tahlil etmek üzere kandilin alevine tuttuğunda yüreğine düşen titreme dehşete dönüştü. Kendini Esrarname’den uzaklaştırmak için gayriihtiyari geri sıçrayıp elinde tuttuğu kâğıtlara baktı, yanmıyorlardı. Tekrar, tekrar denedi ama kâğıtları yakmayı başaramadı.</p>

  <p class="normal">İşte Esrarname ellerindeydi. Onunla ne isterse yapabilir, dünya malı gibi pek çok şey emrine amade olabilirdi. Müneccim ikna olmak üzereydi. Elde edebilecekleri aklından bir bir geçtiğinde tuhaf bir sarhoşluk hissetti, kendini güç bela toparlayabilmişti. Melun, ne kadar da akıl çeliciydi... Esrarname hakkında daha fazla düşünürse şeytana uyuvereceğinden korkmuştu müneccim. O güne kadar iradesinden zerre şüpheye düşmemiş birini bile kandırabilecek bu varlık, vakit kaybedilmeden yok edilmeliydi. Böylelikle Esrarname dergâha teslim edildi.</p>

  <p class="normal">Şeyh Hazretleri, bu vazifenin hamulesinin omuzlarına bineceği günü zaten beklemekteydi. Yıllar evvel kendisine halvetteyken gösterilen bir rüya ile bu amel için vazifelendirilmişti. Şimdi vakti geldiğine göre bir an evvel dervişleri toplamalı, melunun nasıl imha edileceğine karar vermeliydi.</p>

  <p class="normal">Şeyhlerinin riyasetindeki dervişler, içerisinde böylesine kuvvetli tılsımları muhafaza eden bir varlığın, ancak Hakk Kelamı ile imha edilebileceği fikrinde birleşince kendilerini dergâha kapattılar ve Şeyh Hazretleri’nin irşadı ile günlerce çalıştılar. Ne var ki eserlerin ciltlenerek mushaf yapılması ilmi öğrenildikten sonra kitap haline getirilen Esrarname, dervişler tarafından da bir türlü imha edilemedi. İçerisindeki zararlı kudreti ortadan kaldırmak maksadıyla ne yapılırsa yapılsın mukavemet gösterdi ve dervişleri dehşete düşürüp hiddetlendirdi. O güne dek mevcudiyetini devam ettiren bu küfür yuvasının, âdemoğlunun dimağına daha fazla fitne tohumları ekmemesi için akla gelen her nevi usul denendi lakin muvaffak olunamadı.</p>

  <p class="normal">Şeyh Hazretleri hücresinde halvete çekilip erbain çıkardı; tam kırk günü ibadet, riyazet, murakabe, zikir ve fikir ile geçirip yüreğine ilham olunan usulü dervişlerine anlattı. Usul, Cin Suresi’nin kırk bir gün boyunca, kırk bir derviş tarafından, günde kırk birer kez tilavet edilmesi ve bu usulün zikirle tamamlanmasından müteşekkildi.</p>

  <p class="normal">Vakti zayi etmeden tilavet ile zikre başlandı ve bu usul ile hakikaten bir muvaffakiyet elde edildi. Ne yazık ki netice, bekledikleri gibi değildi. O melun imha edilememişti. Bin bir güçlükle vâkıf oldukları, ancak ikiye bölünebilmesiydi.</p>

  <p class="normal">Onun, kafası koparılıp ikiye bölündüğü halde ölmek bilmeyen bir mahlûk olduğunu tahayyül etmek tiksinti vericiydi. Üstelik hâlâ kudretliydi. Müneccim Eflatunzade Hazretleri iki yarıyı da inceledikten sonra Esrarname’nin artık hiç değilse gönülden geçirilenleri yerine getirmediğini görüp biraz olsun rahatladı. İmha edilemese de ikiye bölünmüş olması mahlukun yekvücud bulunmasından yeğdi. Böylece Esrarname’nin bir yarısı kütüphanenin şark tarafındaki, diğer yarısı da garp tarafındaki birer hücreye konuldu ve hiç penceresi olmayan bu hücrelerin demir kapılarındaki koca kilitlere ait anahtarlar da dergâhın bahçesine gömüldü. Akla gelen en makul çözüm buydu.</p>

  <p class="ortayazi">***</p>

  <p class="normal">Nagehan Esrarname’nin hikâyesini küçük bir kızken, yani konağın selamlığında babasının misafirleri olsa bile koşup oynayabileceği yaştayken, Müftüzade Molla İbrahim Ethem Bey’den dinlemişti.</p>

  <p class="normal">Germiyan Sancağı’na yeni bir külliye yaptırmış olan genç beyefendi, konaklarına teşrif ederek külliyenin kütüphanesi için getirtilebilecek el yazması olup olmadığını sormuştu hattat olan Ali Paşa’ya. Bu sohbet esnasında laf lafı açmış, mevzu Esrarname’ye gelmişti. Nagehan’ın kulak kesildiğini bilmeden beyler, Esrarname’nin her iki yarısının da Bursa’da ve bu haliyle emniyette olduğunu söyleyerek “Allah uzak eylesin.” demişlerdi.</p>

  <p class="normal">Nagehan babasının Esrarname’den “yasak ilmin kitabı” diye bahsettiğini duyunca iyiden iyiye meraklanmıştı. Zaten kitabın adı insanın yüreğini titretmeye yetiyordu. Bir de yasak oluşu düşünüldüğünde şeytanın dürtmesi işten bile değildi. O yaştaki bir çocuğa göre yasak, konaktaki karıştırılmaması gereken gömme dolapları karıştırmak gibi masumane bir anlam taşıyordu ve bu da elbette eğlencenin ta kendisiydi.</p>

  <p class="normal">O gece küçük kız, gözünü dahi kırpmadan Esrarname’yi düşünmüştü. Ne zaman uykuya dalacak gibi olsa rüyasında kitabı görüp uyanıyordu. İbrahim Ethem Bey’in kitap hakkında söyledikleri ise bir an olsun aklından çıkmıyordu. Genç beyefendi kitapta, insanoğluna haram olan ilimlerin sırlarının ifşa edildiğini ve bu sırlara ulaşmak için yapılması gerekenlerin anlatıldığını söylemişti. Neydi bu haram ilimler? İnsanoğluna haramsa kime helaldi?</p>

  <p class="normal">Ne yazık ki bu konuda fazla konuşmamışlardı. Hem babası hem de İbrahim Ethem Bey bu mevzu hakkında aynı malumata sahip olduklarından yalnızca bahsetmekle yetinmişler, Nagehan’ın aklına merakın zehirli tohumlarını ekip bırakmışlardı.</p>

  <p class="normal">Nagehan tüm bu düşünceler içerisinde sabaha karşı müezzinin sabâ makamındaki ezanıyla birlikte derin bir uykuya dalmış, rüyasında büyük bir arzu ve merakla Esrarname’yi sıkı sıkıya tuttuğunu görmüştü. Aslında Esrarname’nin neye benzediğini, içerisinde nasıl yazılar veya şekiller olduğunu hiç bilmemesine rağmen rüyasında her şey apaçıktı. İşin daha da tuhafı, Nagehan’ın, gördüklerinin bir rüyadan ibaret olduğunu biliyor olmasıydı. Onu doya doya seyretmiş, eski olmasına rağmen hâlâ simsiyah olan ve insanı dipsiz bir kuyuya bakıyormuş gibi ürküten cildine dokunup sayfalarının o tatlımsı rayihasını ciğerlerine çekmişti.</p>

  <p class="normal">Artık ondan başka bir şey düşünemiyordu. Ona sahip olmak, gözünün önünden bir an bile ayırmadan her sayfasını okuyup ona tâbi olmak istiyordu. Esrarname böyleydi; günahsız bir masumu bile arzusuyla yakabiliyordu.</p>

  <p class="normal">Nagehan o gecenin sabahında artık hiçbir şeyden keyif almayan bir çocuk olarak uyandı. Konuşmuyor, yiyip içmiyor, yaşıtlarıyla oynamak istemiyordu. Aklındaki tek şey Esrarname’ydi. Onu tekrar görebilmek arzusuyla gece gündüz uyumak istiyor ama bir türlü başaramıyordu. Belki de onu daha fazla istemesi gerekiyordu.</p>

  <p class="normal">Gece gündüz onu düşündü, her gün biraz daha fazla arzuladı. İşte o zaman, yalnızca istemenin bir faydası olmadığını anlayıverdi. Merak etmesi, memnu olanı meşru bilip, men edileni tercih etmesi, velhasılıkelam, şeytana uyup Âdem’in yediği elmadan aldığı zevki alması gerekiyordu.</p>

  <p class="normal">Nagehan artık hazır olduğunu biliyordu. Dahası, Esrarname’nin de tebaasının sadakatinden emin olduğunu hissediyordu. Artık tek engel mesafeydi. Lakin tâbi olunanın, mesafe gibi insani bir engelden münezzeh oluşuyla bu mesele de halloluyordu.</p>

  <p class="normal">Ve nihayet onu rüyasında tekrar görüverdi. Hem de ilkinden daha berrak, daha hakiki bir şekilde... Bu sefer onu bırakmaya hiç niyeti yoktu. Sımsıkı tuttu ve tüm kalbiyle ona sahip olmayı diledi. Sanki konuşuyorlarmış gibi Esrarname’nin cevabını bekledi. Ve beklediği cevap geldi; kitap sonunda boyun eğmişti, ya da boyun eğenin sadakatini kabul eylemişti.</p>

  <p class="normal">İşte Nagehan o anda Esrarname’nin artık kendisine ait olduğunu anladı. Biliyordu ki artık hiç gitmeyecekti. Gönül rahatlığıyla gözlerini açtı, uykunun o tatlı rehavetini bir elbise gibi üzerinden çıkarıp ellerine baktı; başarmıştı... Kitap, böyle saf bir yüreğin derin arzusuna karşı koyamayarak gelmişti.</p>

  <p class="normal">Kızı uyandırmak üzere odasına giren Gülçehre Dadı, Nagehan’ın irkilip yerinde sıçramasına sebep olmuştu. Kitabı yastığının altına saklamasıyla dadısının “Muhakkak yatağa işedin, yoksa ne diye ürkeceksin benden? Kalk bakalım sidikli sultan.” demesi ve yorganını kaldırıvermesi bir olmuştu. Kız, işediğinin sanılmasına ilk kez bu kadar çok sevinmişti. Neyse ki çarşafın kuru olduğunu gören dadısı hafiyeliği sürdürmemiş ve kitabı bulamamıştı.</p>

  <p class="normal">Kahvaltıdan sonra komşu konağa, Ülfet Hanım’dan Kur’an-ı Kerim dersi almaya giderken de Nagehan’ın aklı fikri kitaptaydı. Bu yüzden o günkü ezberi olan Hümeze Suresi’nin son ayetinde “fî amedin mumeddede” dedikten sonra dadısının eğlence olsun diye söylediği “fî amedin Mehmet Dede” lafını ağzından kaçırıverince, Ülfet Hanım’ın, kaba etine aşk ettiği şaplakla gözünde yıldızlar çakmıştı. Şaplağı yediği yer zonkluyordu zonklamasına ama Nagehan’ın aklı alev alev yanan sağ tarafında değil Esrarname’deydi; kendisi çağırdıysa, bir başkası da çağıramaz mıydı kitabı? Dolaba kilitlemekle onu koruyamazdı ki. Hem zaten önceki yeri de kilitli bir kapı arkası olmalıydı. Bunları düşündükçe Nagehan’ı almıştı bir telaş. O günkü suresinden de geçememişti üstelik, ama bunu düşünecek halde değildi.</p>

  <p class="normal">Eve gelir gelmez dolaba koşmuş ve kitabın bıraktığı yerde olduğunu görünce rahatlamıştı. Yine de endişeliydi. Âdeta düşüncelerle buhranların yılanlar misali birbirine dolanarak balçıklaştığı bir deniz içerisinde yüzüyor, kitabı korumanın emin bir yolunu arıyordu. İşte bu endişeyle kendince bir usul bulmuştu, işe yarayacağını düşünüyordu. Evet, sayfalar yıllarca kendisinde kalacaktı ama bunun bulduğu usulle hiç ama hiç alakası yoktu.</p>

  <p class="normal">Nagehan’ın bulduğu yöntem gayet basitti: boynunda Ayet-el Kürsi taşıyanlar onu korumak ve helâda saygısızlık etmiş olmamak için deri içerisinde muhafaza etmezler miydi? İşte Nagehan’ın da yapması gereken buydu. Fakat annesiyle babasının odasından, Kafiye Sultan’ın annesinden kalma deri Mushaf çantasını yürütmek pek de kolay sayılmazdı.</p>

  <p class="normal">Babasının kütüphaneye, amcasının ticarethanesine, annesiyle yengesinin de Ülfet Hanımlara sabah kahvesine geçtikleri sırada parmak uçlarına basa basa ilerlemiş, annesiyle babasının odasına sessizce süzülüvermişti. Ne var ki Mushaf çantası her zamanki yerinde yoktu. El çabukluğuyla tüm odayı araması gerekiyordu ama bu, o kadar kolay bir iş değildi. Odada iki gömme dolap, bir yüklük, bir şifonyer ve bir de gardırop vardı. Üstelik deri Mushaf çantasının yerine başka bir tane asılmış, içine de eskiden deri çantanın içinde duran Kur’an-ı Kerim konmuştu. Demek ki çanta artık karyola altı gibi göbek hizasından aşağıda kalan yerlerde de olabilirdi.</p>

  <p class="normal">Nagehan, bir şeyin yeri değişti mi muhakkak fark eden annesinin anlamaması için büyük bir dikkatle bakınmaya başladı etrafa. Umudunu yitirip son gömme dolaba geçtiğinde kapının tıkırdadığını duydu. Konak ahalisi geri dönmeden elini çabuk tutup bulamamıştı aradığını.</p>

  <p class="normal">Az sonra odaya girip orada ne aradığını soracak olan annesine vereceği cevabı düşünürken içeriye babaannesi giriverdi. Yaşlı kadın karşısında Nagehan’ı görünce afallamıştı. Bozuntuya vermeden çıkıştı: “Ne arıyorsun burada? Yok mu senin odan, a kızım?” Nagehan, azıcık süslenmek için annesinin sürme şişesini almaya geldiği yalanını uydurduğunda kendisine “Bu yaşta ne süsü?” diyeceğini adı gibi bildiği babaannesinden ses çıkmayınca şaşırmıştı. Kadının aklı başka yerde gibiydi. “İyi, iyi...” deyip kızı odadan çıkarmıştı ama Nagehan, aralık kapıdan babaannesinin söylene söylene sandıktan deri çantayı çıkarıp duvarda asılı olan mushaf çantasıyla değiştirdiğini görmüştü. Annesinin çantayı pek sevmediğini, arada sırada hürmetten kullandığını bildiği için babaannesinin duruma sinirlendiğini anladı. Anlaşılan ikisi arasındaki çekişme, çantaları sürekli değiştirip durmak suretiyle sürüp gidiyordu.</p>

  <p class="normal">Nagehan o gün çantayı elde etmişti etmesine, ama annesiyle babaannesi arasında ufak çaplı, imalı, iğneli bir muharebeye de sebep olmuştu. Annesi “Vallahi anne, görmedim çantayı.” dese de babaannesi “Elbet görmemişsindir...” şeklinde imalı imalı konuşuyor, evdeki gerginlik sürüp gidiyordu. Esrarname’nin bu gerginliğe değeceğini düşünen Nagehan ise hiç sesini çıkarmıyordu. Böylelikle çanta, muhafaza edeceği kitabın adı gibi sırlara karışacaktı.</p>

  <p class="ortayazi">***</p>

  <p class="normal">Nagehan kitabı korumuştu korumasına ama içerisindeki yazılarda nelerden bahsedildiğini hiç anlamamıştı. Büyüyüp de kitabın bir kısmının Farisî lisanıyla, daha doğrusu bu lisanın en eski hali olan Pehlevice ile yazılmış olduğunu anladıktan sonra, kitabın içerisindeki ilme vâkıf olma aşkıyla tam üç sene çalışarak bu lisanı talim etmişti.</p>

  <p class="normal">Acemce diye de tabir olunan bu lisan, Ali Şir Nevai’nin Muhakemet-ül Lügateyn’inde ispat ettiği üzere ilim yazmak için Türkçeden daha az elverişli olmasına rağmen ilim lisanı olarak daha fazla kabul görmüştü ve ilim de erkek işi olduğuna göre kuvvetle muhtemel Germiyan hudutları içerisinde -Gülçehre Dadı’nın söylediği Acemce güfteli nağmeler sayılmazsa- Nagehan’dan başka bu lisanı bilen bir kadın daha yoktu. Bunu Nagehan’a Farisî lisanını öğreten zat olan Sadettin Medresesi Muvakkithanesi memuru Fındıkzade Hüseyni Bey de tasdik etmişti.</p>

  <p class="normal">Nagehan’ın bu lisanı öğrenmesi yalnızca kendi işine yaramamıştı. Nihayet bir kadının Farisî lisanını öğrendiğini duyan eş, dost ve komşu hanımları birbiri ardına konağa sökün etmeye başlamışlardı. Çünkü güzellik ve gençliğin yanı sıra kandiller söndükten sonra işe yarayacak malum meziyetlerdeki kuvvetin sırlarını anlatan kitaplar ne hikmetse hep bu lisan ile yazılmışlardı ve erkeklerin bunları lüzumsuz malumat olarak görmelerinden olsa gerek, o güne kadar hiçbir kıymetli eser tercüme edilmemişti. Lakin artık iş değişmişti. Erkek milletine muhtaç olmadan bu ilimlerin sırlarını çözmek artık mümkündü.</p>

  <p class="normal">Elinde böyle nadide kitaplar olan hanımlar konağı doldurdukça Nagehan hem böyle mevzular hakkında derin malumat sahibi olmuş, hem de lisanını epey ilerletmişti.</p>

  <p class="normal">Nagehan bu lisanı öğrenip en çok da kuvvet macunlarının muhtevaları vesilesiyle güzelce tahkim ettikten sonra altı ciltlik Mesnevi’yi baştan sona okuyarak ilmini pekiştirmiş, en son olarak da Esrarname’nin kalın kapağını açarak artık kendisi için bir sır olmayan dili anlayarak okumuştu.</p>

  <p class="normal">Fakat fihristi sayfalarla karşılaştırdığında elindekinin, kitabın ne yazık ki yalnızca ilk yarısı olduğunu anlamıştı. Farkına vardığı diğer bir şey ise elindeki kısmın bazı yerlerinin ve bilhassa son sayfasının Farisî lisanında olmadığı, üstelik gece ve gündüz olmak üzere günde iki kez değiştiğiydi. Daha evvelden, belki de hiç uzun süre bakıp da tahlil etmediğinden, fark edemediği bu acayipliğe şahit olduğunda tarif edilemez bir heyecana kapılmıştı. Nagehan saatlerce gözünü dahi kırpmadan Esrarname’nin bu en esrarengiz sayfasına bakmış, ecinni büyülerinden daha kargacık burgacık yazıların ve yıldızlı, daireli şekillerin göz göre göre silinip değiştiğine şahit olmuştu. İş, akıl sır erecek gibi değildi.</p>

  <p class="normal">Kitap söylenildiği kadar kudretli, bir o kadar da imtina edilesi bir varlıktı. İçerisinde yazılanlar doğruysa, yani eser, küçük hikâyelerden ibaret değilse, hikâyelerde vaat edilenleri hakikatte de vaat ediyorsa Esrarname sayesinde pek çok kabiliyete sahip olunabilirdi.</p>

  <p class="normal">Baplar halinde yazılmış olan kitaptaki bazı kısımlarda bahsedilen kabiliyetler, insanın aklını alır cinstendi. Geri kalan kısımlarda ise ekseriyetle -tövbe hâşâ- iblise methiyeler vardı.</p>

  <p class="normal">Eğer söylenenler tatbik edilirse kitaptan pek çok menfaat elde edilebilirdi ama kitap eksik olduğundan bunların işe yarayıp yaramayacağı da meçhuldü. Bu yüzden Nagehan, kitabın diğer yarısını da çağırmayı defalarca denedi ama hem artık çocukken olduğu kadar temiz bir yüreğe sahip olmadığından, hem de belki de kitabın ilk yarısının uçtuğu gibi ikinci yarısının da sırra kadem basmaması için tedbir alındığından arzusuna bir türlü muvaffak olamadı. Üçüncü ve daha korkunç bir ihtimal de Nagehan’ın taktığı isimle Nısfiye’nin<sup class="calibre5"><a href="../Text/esrarname_split_049.html#footnote-231-7" id="footnote-231-7-backlink">7</a></sup> artık kütüphanede olmamasıydı.</p>

  <p class="normal">Nagehan, mukaddimenin hemen ardından gelen ilk kısmı okuduğunda ziyadesiyle heyecan duymuştu. Bu bölümü Esrarname’de değil de bir başka kitapta okusa ehemmiyet vermezdi, lakin babasıyla İbrahim Ethem Bey, Esrarname hakkında konuşurlarken kitapta geçen bazı efsunların tatbik edilmesi halinde hakikaten bazı kabiliyetlere muvaffak olunabileceğini söylediklerini işittiği için ne yapması gerektiğini hemen anlamıştı. Mukaddimenin devamında yer alan kısım aynen şöyleydi:</p>

  <p class="normal"><span class="ideitalik">“Zü</span><span class="ideitalik">mrüd-ü Anka’ya gönlünü kaptıran padişah kızının hikâyesi.</span></p>

  <p class="normal"><span class="ideitalik">Senâ Ülkesi padişahının bir kızı vardı. Adı Safinaz olan bu kız öyle güzeldi ki, bir göreni divane eylerdi. Âşık olan bey ise servetini ayağına serer, sultan ise ülkesini hediye ederdi. İşte bu yüzden kız pek mağrurdu. Kimseyi kendine layık görmez, maşukları dertlendikçe işve ile nâz ederdi.</span></p>

  <p class="normal"><span class="ideitalik">Bir gün bir maşuku ah eyledi, ah ile menzili terk eyledi.</span></p>

  <p class="normal"><span class="ideitalik">Ol vakit gördü kız Anka’yı, mazlumun âhı isabet eyledi.</span></p>

  <p class="normal"><span class="ideitalik">Zümrüd-ü Anka kızdan daha mağrur idi. Kızcağızın aşkıyla alay edip gitti. Etme bulma dünyası, kız neylesin? Ah aldıysan cezanı çekesin...</span></p>

  <p class="normal"><span class="ideitalik">Kızcağız aşkından yataklara düşünce Zümrüd-ü Anka merhamet eyledi. Lakin alamazdı kızı, çünkü kendisi bir kuş idi... Gelirse kendisiyle Kaf Dağı’na belki o zaman akd-i nikâh eylerdi.</span></p>

  <p class="normal"><span class="ideitalik">Kıza vermek içün sırlarını, eğildi kulağına fısıldadı:</span></p>

  <p class="normal"><span class="ideitalik">İşte ilk sır ey fani. Acınasıdır insanın acizliği.</span></p>

  <p class="normal"><span class="ideitalik">Söyle bu sözleri can-ı yürekten, bulsun kaf adedi...</span></p>

  <p class="normal"><span class="ideitalik">Hare Şoden ve Zâhim</span></p>

  <p class="normal"><span class="ideitalik">Nameh Zerden ve Madin</span></p>

  <p class="normal"><span class="ideitalik">Kemü Şâdi İzâhen</span></p>

  <p class="normal"><span class="ideitalik">Zade Engü Serâzim</span></p>

  <p class="normal"><span class="ideitalik">Kız söyleyince tılsımlı sözleri, kesildi ayakları yerden, hayret eyledi. Ol vakit uçtular Kaf Dağı’na. Hoşbaht oldular gayrı ebedî.”</span></p>

  <p class="normal">Tılsımlı kelimelerin söylenmesi gerektiği aşikârdı, lakin Nagehan’ın bu kelimeleri söyleyip söz konusu gücü çağırmayı denemek için cesaretini toplaması yıllarını almıştı. Nihayet bir gün heyecanını yenip zamanın geldiğine karar verdiğinde artık geriye dönüş olmadığını çok iyi biliyordu. Ya bu ilmi kullanıp acizlerden istediğini alacak, ya da acizleri koruyacaktı. Nagehan ikincisini seçmişti ve Esved ortaya çıkmıştı, şimdi asıl görevini yerine getirmenin zamanı gelmişti.</p>

  <p class="normal">Esrarname’nin gücüyle cazibet-ül arza karşı gelip istediğinde bir tüyden hafif, istediğinde demirden ağır olabiliyordu fakat yine de bu kabiliyetle Cevval’in hızına yetişmek mümkün değildi. İnsanların ceplerindeki küçük meblağlara göz diken, yol kesip haydutluk eden bu musibetin neden daha büyük işlere kalkışmadığı da bir muammaydı. Nagehan onun etrafa korku salarak namını duyurmak niyetinde olduğunu düşünüyordu. Yoksa böylesine müthiş bir hıza sahip birinin, büyük bir ticarethane yahut sancağın vergilerinin toparlandığı hazine dururken ceplerdeki üç beş kuruşa göz dikmesi akıl alacak şey değildi.</p>

  <p class="normal">Nagehan birkaç gece boyunca Cevval’i yakalamak için boşuna uğraştı. Hemen hemen her seferinde gördü onu; hatta bir seferinde neredeyse dokunacak kadar yaklaştı, fakat musibeti bir türlü enseleyemedi.</p>

  <p class="normal">Üstelik Cevval o kadar rahattı ki... Esved’in geldiğini görse bile son ana kadar bekliyor, yapacağını yaptıktan sonra buhar olup uçuyordu. Nagehan sinirinden deliye dönmüştü. Artık Cevval’e sağlam bir tuzak kurmak icap ediyordu.</p>

  <p class="normal">Fakat heyhat! Nagehan planlar yapadursun, Cevval aniden Allah’ına kavuşuverdi, böylelikle Nagehan’ın aklı da iyice karışmış oldu. Kendisi Cevval illetini sancağın başından atmak için az uğraşmamıştı. Ama Cevval bula bula alelade bir zatı bulmuştu avlanacak. Olacak iş miydi? Hiç değilse Esved’in azıcık yardımı dokunsaydı...</p>

  <p class="normal">Bir gece yine damlarda gezip sancağı kolaçan ederken kendini ceng-i mübarekte zanneden birinin “Allah Allah Allah” nidalarını duydu, sese doğru giderek kaynağını buldu ve yerde iki seksen yatan, her zamanki haliyle yüzü gözü sarılı Cevval’i gördü. Bağıranın haline bakılırsa Cevval’i yere seren oydu. Tek yumruğu havada olduğu halde avazı çıktığı kadar bağırıyor, kıraathanede nargile fokurdatan beyleri koşturup başına üşüştürüyordu.</p>

  <p class="normal">Evet, yerde yatan hiç şüphesiz Cevval’di, fakat gerçekte kimdi acaba? Kalabalıktan birileri nihayet yüzünü açmayı akıl edebilmişti. Nagehan dikkat kesilip pustuğu karanlık köşeden daha yakın olan bir başkasına geçti ve izlemeye koyuldu.</p>

  <p class="normal">Surat nihayet açıldı. Fakat az önce yumruğunu havaya kaldırıp galibiyetini ilan eden zatın Kunduracı Halil Bey imzalı kundurasının topuğuyla yassılmış bir burun ve yere düşüp yaralanmış, kana bulanmış suratla Cevval’i tanımak mümkün değildi.</p>

  <p class="normal">Sıra üst baş aramaya gelmişti. Yerde yatanın üstünden beş köstekli saat, sekiz şövalye yüzük, birkaç kese altın, iki piştov ve üç beş de akide şekeri çıkınca herkes Bekçi Münir Efendi’yi hatırladı ve Cevval’in hayırlısıyla Hakk’ın rahmetine kavuştuğuna ikna oldu.</p>

  <p class="normal">Kalabalığı bir sevinçtir almıştı. Aralarından kimisi koşup bu güzel haberi eşine dostuna yetiştirmeye giderken mahallenin bekçisi de nihayet teşrif etti ve İblis’in meyhane yoldaşı dahi olsa, neticede bir insan evladını öldürmüş bulunan zatın kadı karşısına çıkması gerektiğini ve bu yüzden de tevkif edildiğini söyledi.</p>

  <p class="normal">Kalabalık Cevval’i yere seren zatı tezahürata boğmuştu. Kadı hazretlerinin de bir insan olduğunu, gerekirse hep beraber şahitlik edip kendisini kurtaracaklarını söylediler. Son olarak mevtanın da kaldırılıp götürülmesiyle kalabalık dağıldı.</p>

  <p class="normal">Kimi kimsesi varsa elbet çıkardı Cevval’in kimliği ortaya. Nagehan sessizce bekleyip olacakları görmeye karar vermişti. Zaten yapabileceği başka şey de yoktu. Güya cengâver kesilmişti hırsıza uğursuza karşı. İnsanlar, başlarına gelen musibetleri kendi kendilerine def edeceklerse Esved’in cengâverliği nerede kalmıştı? Gururu incinmişti Nagehan’ın. Arzın üstünden, altına intikal eden Cevval musibetinin elinde olması gereken Nısfiye’yi bile düşünmüyordu hiç. Başkası bulsun da kurtarsındı bundan sonra garibanı, ona neydi?</p>
</body>
</html>
