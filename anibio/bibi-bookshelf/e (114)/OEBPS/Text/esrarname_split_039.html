<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>esrarname-idefix.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_34">OTUZ DÖRDÜNCÜ BÖLÜM</h1>

  <p class="normal">Esrarname olmadan da günler geçip gidiyordu. Nagehan bıkıp usanmadan Esrarname’yi düşünüyor, İbrahim Ethem Bey’se elindeki nüshanın içerisinden işe yarayacak bir malumat bulup çıkarabilmek umuduyla gece gündüz demeden çalışıyordu.</p>

  <p class="normal">Nüsha hiç şüphesiz Esrarname’ye aitti. İbrahim Ethem Bey, bu nüshanın taklit ettiği aslı hiç görmemiş olsa bile ikisinin de aynı müellifin kaleminden döküldüğü aşikâr olması münasebetiyle bunu kolayca anlayabilirdi.</p>

  <p class="normal">Çalışmaya başladıktan sonra İbrahim Ethem Bey’in gördüğü ilk şey, nüshanın tam olmamasıydı. Çoğu sayfasının eksik olması bir yana, bapların sırası da birbirine girmiş durumdaydı. Elbette tıbk-ul asl denebilecek bütünlükte bir nüshayı Esved’e vermiş olmaları zaten düşünülemezdi. Ellerindeki bu kadardı ve buna bile şükretmeleri gerekiyordu.</p>

  <p class="normal">İbrahim Ethem Bey’in, bu yarım yamalak ve birbirine karışmış sayfaları tetkit etmekle vaktini zayi etmesinin sebebi, içerisinden bir tane dahi olsa sağlam bap yahut parça yakalama umuduydu. Eğer bir parça yakalarsa belki de işe yarar bir malumat elde edebilirlerdi. Hatta belki de içerisinden bir kabiliyet bile çıkabilirdi.</p>

  <p class="normal">Bu parçayı yıllar evvel Bursa’dayken tetkik etmiş olmasından dolayı az çok aşinaydı. Böylelikle hangi sayfanın nereye ait olabileceğine yahut herhangi bir babın eksik olup olmadığına dair kuvvetli tahminler yürütebiliyordu. Ancak bu tahmin ve çalışmaları neticesinde henüz eksiksiz bir parçaya ulaşabilmiş değildi. Öyle görünüyordu ki, ulaşması da pek mümkün değildi. Çünkü çalıştıkça nüshanın gelişi güzel değil dikkatle çıkarıldığına, bunu yapan her kimse parçayı alanın hiçbir işine yaramaması için azami çaba sarf ettiğine ikna oluyordu. Rakipleri işini iyi biliyordu doğrusu.</p>

  <p class="normal">Arada bir Asfar da düşüyordu aklına. Belki de çocuk ve Muntazar yalnızca birer muvazzaftı ve her ikisi de onun için çalışıyordu. Eğer öyleyse bu nüsha da onun işi olmalıydı. Gitgide umutları azalıyordu. İşe Asfar gibi bir varlık karıştıysa yeniden Esrarname’ye sahip olma ihtimalleri pek azdı.</p>

  <p class="normal">İbrahim Ethem Bey, çalışmaya başlamasının üzerinden altı gün geçtikten sonra nihayet eksiksiz bir parçaya rastladı. Bu parça tam sekiz farklı yere dağılmıştı ve gerçekten iyi saklanmıştı. Eline başka bir kâğıt alıp da cümleleri art arda yazdığında parçanın bütünlüğünden emin oldu. Çocuklar gibi seviniyordu, çünkü tahminleri doğruysa bu parçayla bir kabiliyet elde edebileceklerdi.</p>

  <p class="normal">Diğerleri gibi küçük bir hikâyecik olan bu parçada, hırçın bir yıldırımdan gebe kalan bir köylü kadınının başına gelenler anlatılıyordu. Yağmurlu bir günde görüp sevdaya tutulduğu yıldırımı, oğlu doğana kadar bir daha göremeyen talihsiz kadın, bebeğini kollarına aldığında duyduğu gürültüyle irkilip yıldırımı karşısında buluyordu. Sonra yıldırım, kadına bir muska yazdırıyor, bu muskayı oğlunun boynuna takmasını söylüyor ve yeniden gözden kayboluyordu. Muskayı tarif edildiği şekilde hazırlayan kadın, muskanın insana olağanüstü bir sürat bahşettiğini görüyordu.</p>

  <p class="normal">Büyük talihti doğrusu. Eksiksiz parça Esrarname olmadan da işe yarayabilecekti. Belki de talih değil tuzaktı. Nüshanın içerisinde başka hiçbir eksiksiz parçaya rastlamamış olması İbrahim Ethem Bey’i endişelendiriyordu. Yine de endişeye kapılıp muskayı denememek olmazdı. Hemen hazırlıklarını tamamladı, muskanın yazılacağı kâğıdın nev’inden mürekkebini teşkil edecek dokuz çeşit nebatata, bu nebatatın içerisinde kaynatılacağı bakır çanaktan muskanın sarılacağı dişi bir kedinin kuyruk derisine kadar her hususu yerine getirdi. Şimdi sıra, ne manaya geldiği bilinmeyen şifreli kelimelerin alt alta yazılmasına gelmişti. İtina ile bu işi de hallettikten sonra muskayı tamamladı ve tam tarif edildiği gibi kısır bir atın kuyruğundan alınmış kılla üç yerinden dikerek hedefine ulaştı.</p>

  <p class="normal">Muskayı önce kendisi deneyecekti. Bundan önceki hiçbir kabiliyet kendisinde işe yaramamıştı ama Nagehan Hanımefendi’yi tehlikeye atmak istemiyordu. Bu yüzden hiç düşünmeden muskayı boynuna geçiriverdi.</p>

  <p class="normal">Evvela bir şey olmadığını sandı. O sırada odasının kapısının tıklatıldığını duydu; kapıyı açmak için harekete geçince heyecandan deliye döndü. Muska işe yaramıştı. İbrahim Ethem Bey insan gözünün göremeyeceği kadar hızlı hareket edebiliyordu.</p>

  <p class="ortayazi">***</p>

  <p class="normal">Gelen Kemal’di. Zamanlaması mükemmeldi doğrusu. İbrahim Ethem Bey bu sevinci biriyle paylaşmasa rahat edemeyecekti. Çok heyecanlı görünüyor olmalıydı ki Kemal, “Yoksa Esrarname mi bulundu?” diye sordu. “Hayır,” dedi İbrahim Ethem Bey, hâlâ tebessüm ederek, “Esrarname bulunmuş olsa şimdi bu kadar sakin olmazdım. Yine de onunla alakalı bir şey. Şimdi seyret beni...” İbrahim Ethem Bey, gözden kayboluvermişti. Sonra bir anda geri döndü. Kemal merak içerisinde izahat bekliyordu. İbrahim Ethem Bey ise izahat yerine, boynundaki muskayı gösterdi.</p>

  <p class="normal">Aklına bir fikir gelmişti İbrahim Ethem Bey’in... Hemen muskayı boynundan çıkarıp Kemal’e verdi ve “Bir de sen dene.” dedi. “Bakalım sende işe yarayacak mı. Biraz dolaş, dışarıya çık, ne bileyim, konağa gidip Nagehan Hanımefendi’ye kabiliyetini göster.” Kemal ise muskayı almak yerine, İbrahim Ethem Bey’e ne demek istediğini anlamamış gibi bakıyordu. Muskayı almayınca İbrahim Ethem Bey üsteledi: “Hadi, ne bekliyorsun? Sen sadece dediğimi yap...”</p>

  <p class="normal">Kemal muskayı boynuna taktı ve gözden kayboluverdi. İşte olmuştu. Demek herkeste işe yarıyordu. İbrahim Ethem Bey sevinç içerisinde kahkaha attı. Esrarname’yi bulmakta bir işe yaramayacak olsa da tüm umutların tükendiği bir anda böyle bir kabiliyete kavuşmak iyi gelmişti.</p>

  <p class="normal">Az sonra geri gelen Kemal de artık gülüyordu. “Müthiş...” diyordu. “Şu kısacık müddette konağa gidip geldim. İnanılır gibi değil... Biraz takatsizlik yapıyor ama olsun. Az sonra Nagehan da gelecek. Şimdi anlatın bakalım, nasıl oldu bu iş?” İbrahim Ethem Bey sakinleşmek için sedire oturup arkasına yaslandı. Biraz durup önündeki sehpanın üzerinde duran testiden billur bardağa su koydu ve yudum yudum içip, “Nagehan Hanımefendi de gelsin de öyle anlatayım.” dedi.</p>

  <p class="normal">İksirin tesirindeyken gelen Nagehan hemen neler olduğunu sordu. İbrahim Ethem Bey, görünmese de Nagehan Hanımefendi’nin bütün dikkatinin kendi üzerinde olduğunu hissedebiliyordu. Daha fazla meraklandırmadan hemen neler yaptığını anlattı ve “Vaktiyle Cevval’in de kullanmış olduğu tılsıma sahip olmuş bulunuyoruz. Muntazar denen büyücü de Hamdi Efendi’nin boynuna böyle bir muska asmış olmalı.” dedi. Hepsi heyecan içerisindeydi. Çok mühim bir kabiliyete muvaffak olmuşlardı. Üstelik muskası olan herkeste işe yarıyordu.</p>

  <p class="normal">Artık yavaş yavaş görünmeye başlayan Nagehan, İbrahim Ethem Bey’e sahte Nısfiye’nin içerisinden başka kabiliyetler de çıkıp çıkmayacağını sordu. “Maatteessüf mümkün değil.” diye cevap verdi İbrahim Ethem Bey. “Bu tılsım ya gözden kaçmış, ya da bile bile bırakılmış olmalı... Bile bile bırakılmış olmasının sebebine dair en ufak bir tahmin dahi yürütemiyorum. Bence gözden kaçtı. Belki de bizim aklımızı küçümsediler ve dikkatsiz davrandılar. Bilemiyorum... Ne olursa olsun elimizde iyi bir kabiliyet var. Muhakkak muskayı teksir etmeliyiz. Üç muskaya daha ihtiyacımız olacak. Eğer Esrarname’yi geri alacaksak her türlü kuvvetle mücehhez bulunmaya bakmalıyız.”</p>

  <p class="normal">Nagehan’ın aklı üç muska lafzına takılmıştı. “Bize iki muska daha lazım.” dedi ve İbrahim Ethem Bey düzeltti. “Hayır, üç tane... Hamdi Efendi’yi unutmayınız.” Nagehan buna itiraz etti ama İbrahim Ethem Bey onun sadık ve güvenilir bir insan olduğuna inandığında ısrar etti. Kâh Nazenin, kâh Hamdi olan bir insana nasıl güvenilebilirdi ki? Nagehan’ın buna aklı yatmamıştı ama yine de itiraz etmedi. Yardım edecekse etsin diye düşündü içinden... Bir neferin daha zararı olmazdı herhalde.</p>
</body>
</html>
