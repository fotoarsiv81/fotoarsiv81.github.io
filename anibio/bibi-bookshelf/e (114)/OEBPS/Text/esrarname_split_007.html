<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>esrarname-idefix.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_2">İKİNCİ BÖLÜM</h1>

  <p class="sagnormal"><span class="ideitalik">“‘İşte budur derdinin dermanı’ dedi kocakarı,<br class="chapter" />
  İtimat etti ona Şirazer, iksirle zehirledi kocasını.”</span></p>

  <p class="sagnormal">Bakire Şirazer, Esrarname, VII. Bab, 5. Mesel</p>

  <p class="normal">Yüzlerce yıllık ömrü, iki şey öğretmişti Asfar’a; insanlar aslında göründükleri kadar akıllı değillerdi ve onlara güvenmek ahmaklıktı. Henüz genç bir cinken sıcacık ve kuytu bulup yuvalandığı yerin, kendisine bu iki mühim dersi verecek olan büyücünün ocağından çıkan küllerin atıldığı köşe olduğunu bilse, belki de hiç uğramazdı oralara. Çünkü bu büyücü, insanoğluna haram kılınmış ilimleri öğrenenebilmek için ona işkenceler edip hürriyetini elinden alacak olan kişiydi.</p>

  <p class="normal">Büyücü kuvvetliydi, Asfar hemen anlamıştı bunu. Zavallının aklını karıştırmayı iyi biliyor, kaçmaya yeltendiğinde ise büyüleri vasıtasıyla cinin kendi kendisine eziyet etmesini sağlıyordu. Mücadelesi nafileydi; kendinden önce bu melun handa konaklayan sayısı belirsiz diğer cinler gibi, Asfar da Tir-i Danende’nin uşağı olmuştu artık.</p>

  <p class="normal">Büyücü, bildiği her şeyi Asfar gibi tuzağına düşen cinlerin akıllarından söküp alarak elde etmişti. Onlara türlü eziyetler ediyor, görünmez prangalara vurup canlarından bezdiriyordu. Her yeni tutsak, ateşten-yaratılmışlar hakkında başka bir malumat sunuyordu büyücüye. Her birinin zaafını bu sayede öğreniyor, akıllarını okuyor, kendine lazım olacak ilmi oradan alıp, zavallılar içleri boşalmış birer kozaya döndüklerinde ise salıveriyordu.</p>

  <p class="normal">Tir-i Danende, bir insanın sahip olabileceği bilgiden çok daha fazlasına sahipti. Kuvvetli büyüler biliyor, belagat yeteneği sayesinde kelimeleri sırça boncuklar gibi art arda dizip istediğinin aklını çeliyordu. Lakin bu iblisin de bir zaafı vardı; yerde ve gökte kendinden daha kuvvetli bir büyücü olabileceği fikrine tahammül edemiyordu. Bunun için, alşimi gibi Tir-i Danende için hiç de sır olmayan ilimler sayesinde, altına çevirdiği bakır paraları etrafa cömertçe saçıp her dolunayda çeşitli büyücülük müsabakaları düzenliyor, Pars illerinde kendinden daha çok şey bilen bir büyücü bulunup bulunmadığını hiç aksatmadan murakabe ediyordu.</p>

  <p class="normal">Fakat Asfar, yine de çözmüştü büyücüyü... Onun gerçek niyetini anladığında nakkaşın işinden daha ince, hattatın işinden daha dakik, yavaş yavaş, belli etmeden zehirlemeye koyuldu Tir-i Danende’yi.</p>

  <p class="normal">Büyücünün gözünün bebeği, canı, ciğeri, uğruna her türlü sıkıntıya katlandığı bir eseri, Esrarnamesi vardı. Bu eser arının bin bir çiçekten topladığı bal gibi kıymetli, onun gibi lezzetliydi Tir-i Danende’nin indinde. Bittiğinde kâinatın medarına oturacağını adı gibi biliyordu. Elbette onun tek sahibi kendisi olacaktı. Sonsuz hayat ve servetin yanı sıra şöhretin tatlı sarhoşluğunu da tadacak, belki de yolundan gittiği iblis hükümdar Arzang, bu eseri sayesinde kendisini yanına alacaktı. Asfar, büyücüyü alt etmek için işe onun en zayıf yerinden yani Esrarname’den başlaması gerektiğini hemen anlamıştı.</p>

  <p class="normal">Önce mırıldanır gibi yaparak Esrarname’den bahsetti ve büyücünün kulak kesilmesini sağladı. Cinlere, insanların aksine geleceği tahaddüs edebilme gücü verildiğini söyleyip onu çalacaklarını uydurdu. Tir-i Danende hiddetlenince korkmuş gibi yapıp konuşmayı reddetti. Elbette biraz zorlanırsa konuşacaktı.</p>

  <p class="normal">Sonunda konuşmaya ikna olmuş gibi yapıp Esrarname’nin hemen o gece bir nüshasının daha yazılması gerektiğini, bu işi yapacak olanın da yalnızca kendisi olduğunu söyleyiverdi.</p>

  <p class="normal">Tir-i Danende efsun ilmini biliyordu bilmesine ama nihayetinde bir insandı, o sayfaları bir gecede tekrar yazması imkânsızdı. Lakin işi Asfar’a bırakırsa zamanı ve mekânı istediği gibi kullanabilen bu varlık, eserini göz açıp kapayıncaya kadar çalabilirdi. İşin ucunda eseri olmasa mümkünü yok dinlemezdi Asfar’ı ama Esrarname denince akan sular duruyordu. Böylelikle ikna oldu ve işini yapması için cini boğarcasına bağlayıp tutsak ettiği büyüleri biraz gevşetti.</p>

  <p class="normal">Asfar kaçmaya ilk kez bu kadar yaklaşmış olsa da buna yeltenmedi. Sabrederse semeresinin daha büyük olacağını biliyordu. Hemen işe koyuldu ve büyücüyü dehşete düşüren bir hızla Esrarname’nin bir nüshasını daha çıkarıverdi. Kitabı okumayı ve ezberine koymayı çok istemişti ama büyücü buna mani olacak büyüler ve tılsımlarla işini sağlama almıştı. Bu büyülerin, bir nüshanın daha çıkarılmasının ardından tesirsiz hale geleceğini zanneden Asfar, asırlar sonra ne kadar yanıldığını anlayacaktı.</p>

  <p class="normal">İş bitince Tir-i Danende çocuklar gibi sevinmişti. Artık kimse Esrarname’yi yok edemezdi. Eserinin aslını balmumuyla kaplayıp içi itinayla oyulmuş bir taşın kalbine soktu ve büyüler yapıp evinin bahçesine gömdü. Aslına nispetle daha zayıf ve savunmasız, daha da önemlisi ruhsuz olan, yani içindeki gizlerin çözüldüğünü idrak edip kendini teslim edeceği kişiyi seçemeyen, sahibine itaat edip ona içindekilerden daha fazlasını sunamayan, kısacası ölü bir suretten ibaret tıbk-ul aslını ise başucuna koyup uyudu.</p>

  <p class="normal">Asfar işi biter bitmez yeniden tutsak edilmişti ama o kısacık hürriyeti müddetince kuvvetini toplamıştı. Böylelikle uyuyan büyücünün zihnine sinsice süzülüvermeyi başardı. Bin türlü vesveseyi allayıp pulladı ve büyücünün zihnine saldı.</p>

  <p class="normal">Uyandığı zaman Tir-i Danende’nin düşündüğü tek şey eserinin bir nüshasını Şehinşah’a sunup kendisine ait olduğunu tasdik ettirmek olmuştu. Böylece kimse onun sahibi olduğunu iddia edemeyecekti. Üstelik belki de bu vesileyle saray müneccimi olup namını tüm Pars illerine yayabilecekti. Ardeşir’in bu büyüler karşısında neler düşüneceğini ise hiç hesaba katmıyordu. Çünkü Asfar onun zihnini bulandırabilmek için neredeyse tüm kuvvetini sarf etmişti.</p>

  <p class="normal">Asfar, büyücünün başına gelecekleri çok iyi biliyordu. Bunun için sessizce bekledi. Kendisine karanlık bir sonsuzlukmuş gibi gelen zaman boyunca acı çekmişti. Şimdi intikamını alacağı gün yaklaşmıştı; içerisinde bulunduğu bekleyiş onu sıkmıyor, bilakis ona haz veriyordu. Pek yakın zamanda büyücü ve Esrarname’nin taklidi ayak altından çekilecek, kendisi ise kâinattaki en dehşet verici esere sahip tek varlık olacaktı. Böyle bir netice için gerekirse yıllarca bekleyebilirdi, ebediyete kıyasla birkaç yılın lafı bile olmazdı.</p>

  <p class="normal">Fakat Asfar’ın bile hesaba katmadığı bir husus vardı; Esrarname -taklidi bile- bir görenin bir daha aklından kolay kolay çıkarabileceği, efsununa kapılmadan okuyabileceği yahut açlıkla değil de beğeniyle bakıp takdir edebileceği bir şey değildi. O eşsizdi. İçerisindeki gizler, kâinatın şifresiydi. Her eser müstahkem bir vezin üzere olduğuna göre Esrarname de kâinatın vezniydi. İnsanı hakiki ilimden mahrum eden en bariz engel olan bedenin tesirini, beden toprak olup gitmeden evvel ortadan kaldırıyor, ruhun hakiki âlemi idrakine vesile oluyordu. Velhasıl Esrarname, insanı ölmeden evvel bedenin ve evrenin cebrinden kurtarıyordu.</p>

  <p class="normal">Fakat Tir-i Danende bulanan aklıyla bunları bilemedi. Eserini saraya götürdüğünde Esrarname’yi şöyle bir göz ucuyla görüveren Başrahip’in aklı başından gitti. Ne pahasına olursa olsun onu elde etmek istiyordu. İşte Asfar’ın hesaba katmadığı şey, bir rakipti.</p>

  <p class="normal">Sarayın Başrahip’i, Esrarname’yi henüz görmemiş olan Şehinşah’ı kolayca ikna etmişti. Eserin yalnızca küfür dolu olduğunu söylemekle yetindi ve içerisindeki kudretten hiç bahsetmedi; Tanrıya hakaret eden her kim olursa cezasını çekmeliydi.</p>

  <p class="normal">Tir-i Danende’nin kellesi, sahip olduğu akıl almaz kabiliyetleri sayesinde kaçıp kurtulmaması için yüz tapınak rahibinin büyüleri refakatinde kesilip kör kuyuya yuvarlanmadan evvel söylediği son söz, Başrahip’in az sonra yakılacak olan eser uğruna mücadele etmesine engel olmuştu. Çünkü Tir-i Danende isteseler de Esrarname’yi yok edemeyeceklerini, yakılacak olanın bir nüsha olduğunu, aslını ise asla bulamayacakları bir yere sakladığını söylemişti. Artık alevler kitabı yutsa da mühim değildi. Başrahip, eserin aslını bulacağından adı gibi emindi; gerekirse arzı ve semayı didik didik eder, gene de bulurdu onu.</p>

  <p class="normal">Kopan kelleye bir müddet baktı, bildiği bir şey varmış gibi pis pis sırıtan surat, yüreğine korku salmışsa da bakmaya devam etti. Kâfirin canını teslim ettiğinden iyice emin olunca saraydan ayrıldı, hemen Tir-i Danende’nin evine yollandı. Artık kendisini tutsak eden büyücü yaşamadığı için bağlarından kurtulmuş olsa da Esrarname için orada beklemekte olan Asfar’ı Tir-i Danende’den bile daha merhametsiz haliyle korkutup dehşete düşürdü. Zavallı cin, Başrahip’in bildiği kara büyüler karşısında şaşkına dönmüştü. Tek çaresi kaçıp canını kurtarmaktı. Nasılsa eseri kimsenin bulamayacağını çok iyi biliyordu. Tir-i Danende onu saklarken kem niyetli kişileri uzak tutsun diye envai çeşit akıl bulandırma büyüleri yapmıştı. Hangi âdemoğlu Esrarname’nin saklandığı yere yaklaşsa, çabucak niyetini unutuveriyordu.</p>

  <p class="normal">Başrahip büyülerden habersiz olduğu için Esrarname’yi bulamamıştı. Sinirden deliye dönüp evin bir kısmını yaktı ve Esrarname’yi başka yerlerde aramak üzere çekip gitti.</p>

  <p class="normal">Asfar uzun müddettir tutsak olsa da, nihayetinde evi bellediği yerden yükselen kapkara dumanlara bakıp hüzünlenmişti. Alevler küllere dönünce Başrahip’in gittiğine emin olmuştu ama korkusunu yenip tekrar oraya dönmesi ve kendine ait olanı alabilmesi için uzun süre beklemesi gerekmişti, Rahip’in büyüleri çabucak akıldan çıkabilecek türden değildi çünkü.</p>

  <p class="normal">Nihayet cesaretini toplayıp eve geri döndüğünde Esrarname’yi yerinde bulamadı. Aslında kitap oradaydı, yani Tir-i Danende’nin gömdüğü yerde... Artık bir sahibi olmadığına göre, kendini muhafaza etme görevini devralmıştı. Bu yüzden Asfar’dan gizlendi; o, sahibinin güvenmediklerinden, yani ateşten yaratılanlardan biriydi.</p>

  <p class="normal">Esrarname, sonunda aklını alabileceği saflıkta bir âdemoğlu bulur bulmaz kendini teslim etti ama asla bir insanla tüm esrarını paylaşmadı. Bazı tılsımlarını gizledi, kimisini değiştirdi ve böylece hiçbir zaman sırrını çözdürmeyerek insanlarla oynadı. Günün birinde iki parçaya ayrılıp da kudreti azaltılana kadar da kimseye kendini tamamen göstermedi.</p>

  <p class="normal">Asfar’ın Esrarname’yi bulamadığı zaman düştüğü çaresizlik tarif edilemezdi. Eserin izini kaybettiği için yıllarca yas tuttu. Yüzlerce yıl sonra Bursa’da olduğunu duyana kadar da rahat edemedi.</p>

  <p class="normal">Aklını başından alan biricik sevgilisini bulmuştu bulmasına ama yine de onu alamazdı. Çünkü Tir-i Danende’nin Esrarname’yi kuşattığı muhafaza büyülerinden bir tanesi, Esrarname’ye sahip olacak kişinin hem bir insan, hem de iyi niyetli olmasını şart koşuyordu. Bu meziyetlere sahip olmadığı için yenilgiyi kabul edecek değildi. Esrarname’nin sahibi, onu kendi rızasıyla verirse iyi niyetli bir insanoğlu olmadığı için hayıflanmasına gerek kalmayacaktı. Aklına bir fikir gelmişti. Güzel peri kızı için çarpan bir yürek bulmak pek de zor olmasa gerekti.</p>
</body>
</html>
