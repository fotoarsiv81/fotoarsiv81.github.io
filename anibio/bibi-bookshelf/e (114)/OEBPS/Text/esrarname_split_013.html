<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>esrarname-idefix.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_8">SEKİZİNCİ BÖLÜM</h1>

  <p class="normal">Hüdaverdi, geceleri rakıyla bulandırdığı aklından geçenleri naralar atarak dile getirip sokak sokak dolaştıkça Nagehan’ın da yüreği dağlanmaya başlamıştı son günlerde. Evvelden hiç dinlemediği ağıtların her kelimesini dinliyor, her söylenenden pay çıkarıyordu. Çünkü kendisi de aynı durumdaydı ve zavallının haline acıyordu. Hüdaverdi bağırdıkça ağlıyor, kader arkadaşının sesiyle hislendikçe ağlayıp sümkürüyordu. “Vah,” diyordu, “vah zavallım. Demek böyle mi paralanırmış insanın yüreği?”</p>

  <p class="normal">Biraz sakinleşir gibi olduğunda yeniden duyuyordu Hüdaverdi’nin “Nagehaaan, yaktın yüreğimi, beni benden aldı sevdan!” diyen nidalarını ve yine höyküre höyküre ağlamaya başlıyordu. Hüdaverdi’nin sevdası ne kadar kara, ne kadar imkânsızsa, kendininki de o denli benziyordu ferahı olmayan bir mezara.</p>

  <p class="normal">O malum akşamdan sonra Nagehan yüreğine önce hafifçe sirayet eden, daha sonra aniden büyüyen bir sızı hissetmişti. Sol yanı kor gibi bir ateşe dönüşmüş gibi yanıyordu âdeta... ‘Sevda’ artık dört harften<sup class="calibre5"><a href="../Text/esrarname_split_052.html#footnote-231-10" id="footnote-231-10-backlink">10</a></sup> mürekkep bir kelime değildi Nagehan için. Sevda insanın takatini tüketen, ruhuna işleyen, hayaller kurduran, aklıselimi meskeninden gönderip, yerine kendisi yerleşen acayip bir illetti. Sevda -hele imkânsızsa- yüreğe takılmış bir bukağı gibi merhametsizdi.</p>

  <p class="normal">Kolunu kıracakmış gibi acıtan beyefendinin Nagehan’ın yüreğine verdiği ızdırap tarifsizdi. Yaradan, şafak vakti göğün aldığı rengin bir eşini İbrahim Ethem Bey’in gözlerine vermişti. Ve o lacivert gözler şimdi göz taşı olmuş, zehirliyor, yataklara düşürüyordu Nagehan’ı. Hiddeti bile ne hoştu... Çattığı kaşları, kem niyetle kavramış olsa da, koluna dolanan güçlü eli nasıl da cazipti...</p>

  <p class="normal">Düşündükçe ağlıyor, ağladıkça acizliğini görüp kendine acıyordu. Bu kendine acıyış ise, Leyli ile Kays’ın<sup class="calibre5"><a href="../Text/esrarname_split_053.html#footnote-231-11" id="footnote-231-11-backlink">11</a></sup> sevdasını Gülçehre Dadı’dan ilk kez dinlediği zaman hissettiklerinden kat be kat fazla ızdırap veriyordu. Yüreğinde pır pır eden kuş sanki yaralanmış, ölüyordu.</p>

  <p class="normal">Bazen ne pahasına olursa olsun İbrahim Ethem Bey’i görmeyi yahut külliyeye gidip hiç değilse bastığı yerlere kavuşmayı arzu ediyordu ama aklının içinde kalan ve makul düşünmesini söyleyen son zerre buna engel oluyordu. Aklını yitirmek üzereydi. Neredeyse babası yaşında olan İbrahim Ethem Bey’i aklından söküp atamıyor, kimselere derdini diyemedikçe içindeki batak her an biraz daha büyüyordu.</p>

  <p class="normal">Konak ahalisi, Nagehan gibi kadın kılığında yaratılmış afacan bir oğlan çocuğunun sevdalanacağına ihtimal vermediklerinden onun ya -Allah muhafaza- amansız bir hastalığa tutulduğunu yahut karşısına çıkmayıp edepsizlik ettiği bir oğlan anasının üfürüklerine maruz kaldığını düşünmekteydiler.</p>

  <p class="normal">Önce tanıdık tabipler Nagehan’ı tetkik etti ama elbette bir şey bulamadılar. Sonra üfürükçüler çağırıldı, okundu, üflendi, ağlamaktan gözleri şişmiş, yemediği için kuşa dönmüş kızcağızın tepesinde kızgın kurşun döküldü, kem gözler güya def edildi ama yine çare bulunamadı.</p>

  <p class="normal">Sonunda Gülçehre Dadı’nın söyleyip durduğu “kızın dışının değil, içinin hasta olduğu, konuşup dertleşmezse sabır taşı gibi orta yerinden çatlayıvereceği” fikri üzerinde istişare edilip dadıya hak verildi ve bu vazifeyi kimin üstleneceği konuşuldu. Fakat kimseden tek bir fikir çıkmadı. Kıza can yoldaşı bulmanın bu kadar zor olabileceği akıllarının ucundan bile geçmemişti. Kadınların eğlentilerine katılmaz, komşu konaklardaki yaşıtı kızlardan birileriyle -tabii evlenmeyip hâlâ evde duranını bulabilirse- de hiç anlaşamazdı. Haftada bir hamama gider, kendisini keseleyen, sabunlayan natırla bile tek kelime etmezdi. Herhangi bir kadının konuşmakta zorlanacağı veya can yoldaşı bulmakta sıkıntıya düşeceği kimin aklına gelirdi ki? Kadınlar doğdukları günden beri konuşmazlar mıydı?</p>

  <p class="normal">Sonunda en makul teklif, bacak kadar boyuna, küçük yaşına rağmen Nagehan’ın Halid Amcası’nın küçük oğlu Nihat’tan geldi. Ağabeyi Kemal’den daha uygun bir can yoldaşı olamayacağını söylüyordu Nagehan Ablası için. Çok doğruydu. Neden akıllarına gelmemişti ki? Kemal okuyup mimar olmak için Konstantiniye’ye gitmeden evvel aralarından su sızmazdı. Hem ikisi sütkardeşiydi. Tez elden Kemal’e mektup yazılmalı ve hocalarından kısa bir süre için izin alıp bir an evvel Germiyan Sancağı’na gelmesi söylenmeliydi. Yoksa Nagehan eriyip bitecekti.</p>

  <p class="normal">Halid Bey pek yakın zamanda sancağın ücra köşelerinden birindeki yıkık dökük bir kıraathanede buluşup ticarethanesinin sermayesini, define haritası almak için serserinin tekinin avucuna saydığından dolayı iflas etmişti. Define haritasının hakiki olmadığı ilk bakışta belli olsa da Halid Bey çocuksu hislerine kapılıp bile isteye dolandırılmıştı. İşte bu yüzden pek tadı yoktu son günlerde. Kemal’e yazılacak mektuba karışmaması da bu yüzdendi.</p>

  <p class="normal">Nadide Hanım ise haklı olarak buhranlardaydı. Kocası, sermayesini ağabeyinin karşılayarak kurduğu dördüncü ticarethaneyi de gereken malları tedarik edip depoya dolduracağı yerde o parayla define haritası aldığı için batmıştı. Hem kaynanasına hem de kayınbiraderine karşı mahcup olmasının yanı sıra eltisine karşı da kendini eksik hissediyor, karısını bu hallere düşüren, rezil rüsva eden bir adamla evli olduğu için kaderine lanet ediyordu. Suzan Hanım içten içe gülüyor olmalıydı ona göre. Zaten kocasının, kardeşi için yaptığı onca masrafı -Nadide Hanım’ın tahminine göre- tasvip etmediğinden belki de herkesin layığını bulduğunu düşünüyordu. Şimdi ne diye düşünecekti fesat Suzan’ın kızını? Bir de oğlunun rahatını bozacaklardı. Nagehan zaten kız kurusu olmayı aklına koymuştu, elbet buhrana girecekti. Ne diye bu kadar yaygara kopardıklarını anlayamıyordu. İşte bu yüzden Nadide Hanım da yanaşmadı Kemal’e mektup yazmaya ve baş ağrısını bahane edip kaytardı.</p>

  <p class="normal">Osmanlıca okuyup yazamayan, zaten okuyup yazsa da torununu muhatap alıp mektup yazması yakışık almayacağından işe dâhil edilmeyen Kafiye Hanım’la, sonda söylemesi gereken sözü başta söyleyen, evhamlı, sır tutmayı beceremeyen Suzan Hanım da elendiğine göre iş yine Ali Paşa’ya kalmıştı. Hislerini yüreğinde muhafaza etmesi gerektiği öğretildiğinden hayatı boyunca en sevdiği varlık olan tek evladı Nagehan’a bile mesafeli davranmış olan Ali Paşa şimdi kalkıp yeğenine mektup yazacaktı. İşin ucunda kızının sıhhati olmasa mümkünü yok kalkışmazdı bu işe, ama çaresizdi bir kere ve tek umudu da Kemal’di.</p>

  <p class="normal">Ali Paşa pek hissî konulara girmeden yazdığı mektubu bir kez daha okuyup beğendi ve mühürledi. Ali Paşa’yı tanımayan birine göre havadan sudan bahseden mektup Kemal’e ulaştığında istediği tesiri verecekti. Kemal, amcasını, “istersen bir gel” derken “muhakkak gel” imasında bulunduğunu anlayacak kadar iyi tanıyordu. Geriye, Kemal’in Germiyan’a gelmesini beklemekten başka iş kalmamıştı.</p>

  <p class="normal">Velhasıl on beş gün sonra Kemal Germiyan’a geldi. Kucaklaşıp gözyaşı dökerek hasret giderme faslından sonra Nagehan’ın lafı açılınca herkesi bir keder aldı. Kız iyice elden ayaktan düşmüştü ve günlerdir boğazından tek lokma geçmemişti. Kemal konak ahalisinin bedbahtlığını dağıtmak için “Müsterih olunuz, ben şimdi anlarım onun derdini.” dediğinde herkesin yüzü aydınlanıverdi.</p>

  <p class="normal">Kemal, Nagehan’ı neredeyse tanıyamayacaktı. Kız, denildiği kadar çökmüştü. Sütkardeşini gördüğünde sevinir gibi olup yattığı yerden doğrulmaya çalıştıysa da yüreğindeki gam ağır basıp kalkmasına mani olmuştu.</p>

  <p class="normal">Görüşmeyeli neredeyse bir sene olmuştu. Nagehan sütkardeşindeki değişikliği hemen fark etmiş, onun adına mutlu olmuştu. Kemal, boyu hiç uzamamış olmasına rağmen belki omuzları genişlediği yahut bakışları olgunlaştığı için tam bir erkek olmuştu. Nagehan’ın, trenin arkasından yaşlı gözlerle kendisine mendil salladığı cılız, çenesinde tek tük sakal biten oğlan çocuğu, bambaşka biri olup çıkmıştı. Alafranga ceketi, kravatı ve briyantinle taradığı kumral saçları göz alıcıydı. Buğday teni, yay gibi güzel kaşları ve koyu yeşil gözleriyle zaten her zaman yakışıklı bir erkek olan Kemal şimdi daha bir cazip olmuştu.</p>

  <p class="normal">Sinirinden memelerindeki süt kuruduğu için evladını besleyemeyen Nadide Hanım’ın imdadına yetişen, pek yakın zamanda nur topu gibi bir kız evlat dünyaya getirdiğinden emzikli olan Suzan Hanım’ın, sütüyle beraber huylarını da almış olmalıydı Kemal... Genç adamın açık sözlülüğü, neşesi ve insanı bazen afallatan samimiyeti hep Suzan Hanım’ın eseriydi. Zaten Nadide Hanım gibi birinin batınında dokuz ay on gün kalmış birinin, kanıyla canıyla beslendiği anasına bu denli zıt şahsiyette oluşu ancak böyle açıklanabilirdi.</p>

  <p class="normal">“Söyle bakalım hangi beyzade düşürdü seni yataklara...” dediğinde Nagehan, sütkardeşinin cismi değişse de şahsiyetinin hâlâ aynı olduğunu anlamış ama yine de utanmıştı. Sütkardeşi de olsa bir erkekle böyle konuları konuşmak ayıp geliyordu kıza. Nagehan’ın utandığını görünce Kemal konuşması gerekenin kendisi olduğunu anladı ve Konstantiniye’deki alafranga hayatından, gözlere ziyafet çeken gayrimüslim kız arkadaşlarından, hocalarından ve darülfünundan bahsedip Nagehan’ı gülümsetmeyi başardı. Kız şimdi daha rahattı ve konuşmaya istekliydi. Kemal Nagehan’ın içindeki sırrın büyüklüğünü tahmin etmediğinden, az sonra baklayı kızın ağzından alacağını düşünüyordu ama yanıldığını anlaması çok sürmedi. Hâlâ tek laf alamamıştı.</p>

  <p class="normal">Bunun üzerine Kemal kendi masum sırlarından bahsetti ve Nagehan açılmak için biraz daha heveslendi. Genç adamın yaramazlıklarını anlatırken sesini alçaltıp kapıya bakması Nagehan’ı pek eğlendirmişti. Beylerin olmasa da en azından Suzan Hanım’la Nadide Hanım’ın kulaklarını kapıya yapıştırmış olduklarını, Kafiye Sultan’ın ise ilgilenmiyormuş gibi yapıp beyaz namaz örtüsünü kulaklarının arkasına kıstırarak tespih çekip ortalıkta gezindiğini çok iyi biliyorlardı.</p>

  <p class="normal">Sırlar sırları açtı, saatler ilerledi, Nagehan her dakika biraz daha kendine gelip canlandı. Kemal tam zamanını denk getirip kapıya doğru, “Anneciğim mutfaktaki kızlara söyleyiniz, sütkardeşime yiyecek bir şeyler hazırlasınlar.” diye seslenince koşturan birinin hızlı adımları işitildi, beraber gülüştüler. Nagehan biraz düşünüp güç bela ayağa kalktı. Sütkardeşine sırrını vermeye artık hazırdı.</p>

  <p class="normal">Nagehan, Kemal’i dehşete düşürmemek için yalnızca bir karış yükseltti kendisini. Birinin karşısında yüzü gözü sarılı olmadan ilk kez yapıyordu bunu. Dadısı bile görmemişti Nagehan’ı bu haliyle. Tahmin ettiğinden daha fazla ferahlamış, sırrının bir kısmını omuzlarında atmıştı. Kemal aksülamel etmeden bakarken, Nagehan hâlâ ne iyi ettiğini düşünüyordu.</p>

  <p class="normal">Fakat Kemal gereğinden fazla sakindi. Duyduğu taaccüp fazla gelmişti anlaşılan. Az sonra ürpererek Nagehan’a bakmaya başladığında aklından, kıza cinlerin musallat olduğu fikri geçiyordu. Genç adamı daha fazla meraklandırıp içine evham salmanın âlemi olmadığından Nagehan Esrarname’den İbrahim Ethem Bey’e kadar her şeyi baştan sona anlatıp sütkardeşini dehşete düşürdü. Doğrusu Kemal böyle bir sırrı öğreneceğini aklının ucundan bile geçirmemişti. Sütkardeşinin koskoca bir adama müptela olduğu gerçeği bile, dinleyip gördüklerinin acayipliği karşısında masum bir sevda gibi kalmıştı.</p>

  <p class="normal">Şimdi Kemal ne düşüneceğini, sütkardeşine nasıl davranacağını bilemez bir haldeydi. Taşıdığı yükün yarısını Kemal’in omuzlarına bindiren Nagehan ise daha rahat, daha sakindi.</p>
</body>
</html>
