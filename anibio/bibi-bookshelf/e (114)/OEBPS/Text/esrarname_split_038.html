<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>esrarname-idefix.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_33">OTUZ ÜÇÜNCÜ BÖLÜM</h1>

  <p class="normal">Muntazar, eski günlerdeki gibi Hisaraltı’ndaki viranede Ali Cengiz’le baş başa kalmıştı. Arka avludaki helâ niyetine kullanılan derme çatma, tepesi açık, tahtaları aralık, rüzgâr estiğinde yıkılacak gibi olan kutu misali baraka sayılmazsa, sadece dört duvardan ibaret olan, yani kapıdan girildiğinde görülen genişçe sofadan başka odası bulunmayan viranede, çocuğun bir izahat bekleyen bakışlarına aldırmadan çalışmaya başlamıştı bile. Daha gidilecek çok yol vardı. Kendi parçasındaki çözemediği son kısım bir yana, yeni gelen parçanın tamamı çözülmeyi bekliyordu.</p>

  <p class="normal">Üzerinde çalıştığı hakiki Esrarname değil, onun taklidiydi. Bu elbette Asfar’ın işiydi. Mahlûk göz açıp kapayana kadar herhangi bir şeyin taklidini vücuda getirebiliyordu. Fakat bu taklitler yalnızca birer gölgeydi. Nasıl ki canlı bir varlığı vücuda getirip ona ruh veremiyorsa, Esrarname gibi bir varlığı da taklit edemiyordu. Bu yüzden Muntazar’ın elindeki nüsha, cansız, mukavemetsiz, işe yaramaz bir kelimeler bütününden başka bir şey değildi. Yine de işini görüyordu. Kitabın esrarını çözdüğünde aslına kavuşabilecekti.</p>

  <p class="normal">Esrarname’yi yine Asfar götürmüştü. Çünkü Esved ilk seferinde yaptığı gibi yine onu kendisine çağırabilirdi. Bu kez bir kısmı değil, tamamı ellerinden giderdi. Bu sebeple Asfar Esrarname’yi kendi âlemine götürdü ve Muntazar buna çok memnun oldu, kitap Asfar’dayken emniyetteydi.</p>

  <p class="normal">Muntazar’ın hararetle çalıştığını gördükçe merakı artan Ali Cengiz sonunda dayanamadı ve “Hani o acayip, kambur adama mühürlü pusulalar taşıyordum ya bir zamanlar, bununla mı alakalıydı?” diye sordu. Aslında cevabı pekâlâ biliyordu. Sormasının sebebi, artık bir izahat bekliyor olmasıydı. Muntazar ne dediyse yapmış, hiç hata yapmadan işi kıvırmıştı. Şimdi sorularının cevaplanmasını hak ediyordu.</p>

  <p class="normal">Muntazar’ın çocuğun sorusunu idrak edip de kafasını kaldırması epey uzun sürmüştü. Aklı fikri Esrarname’deydi. Gözlerini kısıp, samanların üzerine çaput serilerek yapılmış yatağın üzerine oturmuş olan çocuğa baktı, “Evet,” dedi, “hepsi bununla alakalıydı. Ama artık kimseye ihtiyacımız yok. Elimdekini çözdük mü tamamdır.”</p>

  <p class="normal">Geçiştirmek için verilmiş bir cevaptı. Ali Cengiz daha teferruatlı bir şeyler bekliyordu. Mesela bu kadar kıymetli olan kitabın ne hakkında olduğu gibi... Fakat Muntazar yeniden gömmüştü kafasını kitaba. Öyle görünüyordu ki kaldırmaya da niyetli değildi.</p>

  <p class="normal">Başka çocuk olsa pes eder, sormayı bırakırdı. Ama Ali Cengiz meraklıydı. Ne diye bu kadar zahmete girdiklerini öğrenmek istiyordu. “Ne anlatıyor bu kitap?” diye sordu önce. Cevap gelmeyeceğini bile bile biraz bekledi. Muntazar’dan ses çıkmayınca bu sefer “Sana pusula gönderen adam bana Asfar dediğin bu canavar mıydı?” diye sordu ama nafile... Muntazar’ın kafasını kaldırıp da cevap vereceği yoktu. “Tamam,” dedi çocuk içinden, “öyle olsun. Ben de seni biraz sıkıştırırım...”</p>

  <p class="normal">Oturduğu yerden kalkıp Muntazar’ın yanına geldi. “Sen anlatmazsan ben kendim öğrenirim o zaman.” dedi. Muntazar şimdi duymuştu çocuğu. Kafasını kaldırıp patlak gözleriyle afallamış gibi baktı. Ali Cengiz çoktan unuttuğu çocukluk masumiyetini takınıp, “Çok merak ediyorum, sen anlatmazsan ben de gider Esved’e sorarım.” dedi.</p>

  <p class="normal">Muntazar ayağa fırlayıverdi. Çocuk bunu beklediğinden çabucak kendini odanın öteki köşesine attı. Adam delirmiş gibiydi, “Ne dedin sen bacaksız?” diye bağırdı. “Cin olmadan adam mı çarpacaksın? Kırıveririm o boynunu şimdi...” Muntazar, sürat kabiliyetini kullanıp çocuğu boğazından yakalamıştı bile. Gözlerinden ateş fışkırıyordu. Ali Cengiz hakikaten korkmuştu. Gözünde hazır beklettiği o meşhur gözyaşlarından birini salıverince boğazını sıkan el gevşedi. Adam deliydi meliydi ama yine de merhametliydi. Bir de kendisini seviyor muydu ne? Çocuk doğru yolda olduğunu anlayıp, “Tamam,” dedi gücenmiş gibi yapıp alt dudağını sarkıtarak, “kimseye sormam bir şey... Ama sen de anlatacaksın. Ne zaman gammazladım seni? Biz de erkeğiz evelallah... Bizi doyurana kalleşlik etmeyiz.”</p>

  <p class="normal">Muntazar sakinleşip yerine oturmuştu. “Pekâlâ...” dedi. “Otur karşıma da anlatayım. Nasılsa gördün göreceğini.” Çocuk sabırsızlıkla oturunca Muntazar anlatmaya başladı: “Bak Ali Cengiz,” dedi, “bu elimdeki çok eski bir kitap. Sen şimdi çok eski dedim diye on beş yirmi senelik zannedersin. Öyle değil. Bu kitap senden, benden, hatta şu tepedeki Hisar Kalesi var ya, ondan bile daha eski. Vaktiyle çok kudretli bir büyücü tarafından yazılmış. Buna sahip olan, her şeye sahip olur, anladın mı? Paraysa para, ömürse ömür, kabiliyetse kabiliyet... Evet, süratli olmam da, istediğim kadar altın yapabilmem de bu kitabın marifeti.”</p>

  <p class="normal">Çocuğun gözleri yuvalarından fırlayacak gibi olmuştu. “Altın mı?” dedi, “Sen altın mı yapıyorsun?” Muntazar şaşmıştı buna. Nasıl olmuştu da Ali Cengiz gibi şeytana pabucunu ters giydirebilecek kabiliyette bir velet bunu anlamamıştı? “Yahu,” dedi, “nasıl aldık o konağı? Nasıl doldurduk içini hademelerle, uşaklarla? Hiç mi düşünmedin bre akılsız? Bizde para mı vardı?” Çocuk yeni yeni anlıyormuş gibi sırıtıp kafasını salladı ve “Üzümünü yedim, bağını sormadım. Benim de huyum bu.” dedi. Akıllı çocuktu vesselam...</p>

  <p class="normal">Muntazar anlatmaya devam etti: “Çok uğraştım bunu bulmak için. Sonunda buldum işte. Eğer içerisindeki esrarı çözersem istediğime sahip olabilirim. O yüzden şimdi beni rahat bırak da biraz talim edeyim.”</p>

  <p class="normal">Ali Cengiz biraz düşünüp etrafına bakındı. Duvarların çamur sıvası, tavanın ve zeminin tahtaları ile içerideki eşya âdeta dökülüyordu. “Madem kabiliyetin var, neden altın yapmıyorsun? Bu pislikte durmak zorunda kalmazdık o zaman. Yeni bir konak alırdık. Sen bu sefer tüccar değil de mesela mirasyedi falan olurdun, ben de senin oğlun... Bana anam boşuna mı koymuş Ali Cengiz adını? Ali Cengiz oyunu yapıp kırk türlü kılığa girer aldatırım insanları.”</p>

  <p class="normal">Muntazar, çocuğun soruları bitmeden işine dönse mümkünü yok çalışamazdı. En iyisi ne sorarsa cevaplamaktı. “Elimdeki hakiki Esrarname değil. Bu yalnızca bir taklit. Sırf üzerinde çalışayım diye Asfar yaptı bunu. Aslı ise emniyette. Bende kalsa Esved gelip alırdı. O olmadan altın yapılamaz. İş terkiple bitecek olsa, reçeteyi alan altın yapar. Esrarname felsefetaşı. Neyse, kafanı karıştırmayayım. Senin anlayacağın, şimdilik bize altın maltın yok.”</p>

  <p class="normal">“Hımm,” dedi çocuk gözlerini döndüre döndüre, “altın yapamıyorsun ama sürat kabiliyetini kullanabiliyorsun. Bu nasıl iş?” Muntazar bunalmıştı. Oflayıp, “Boynumda muskam var.” dedi. Muska mı demişti? Evet... Çocuğun gözleri parlamıştı. Muntazar’ın üzerine atılıp “Ben de isterim muskadan, bana da yap.” diyerek adamın yakasını çekiştirip durmaya başlamıştı bile. Ne arsız şeydi... Muntazar şimdi sinirlenmişti. Ayağındaki pabucu çıkarınca çocuk -gerçek manada- başına gelecekleri anladı ve kendini odanın en uzak köşesine attı ama Muntazar’ın fırlattığı pabucun kafasına inmesine mani olamadı. “Tamam yahu, ne kızıyorsun. Senin olsun muskan.” deyip kafasını ovalayarak yeniden saman yatağa oturdu. Muntazar, Esrarname ile uğraşmaya dönünce adamın boynundan muskayı almak için planlar yapmaya koyuldu. Bir sefercik alıverse bir şey olmazdı. Ali Cengiz, kendisine bir hedef bulmuş olmaktan memnundu. Kafasında tilkiler dolaşmadığı zaman kendisini hep yalnız hissederdi.</p>
</body>
</html>
