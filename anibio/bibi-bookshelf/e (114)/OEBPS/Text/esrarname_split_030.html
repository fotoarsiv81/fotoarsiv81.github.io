<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>esrarname-idefix.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_25">YİRMİ BEŞİNCİ BÖLÜM</h1>

  <p class="normal">Kemal’in konağa gelişi nasıl da sevindirmişti herkesi. Nadide Hanım, oğluna durup durup sarılıyor, Halid Bey, “aslan oğlum” deyip gururlanıyor, Kafiye Hanım da yakında koskoca bir mimar olacak torununa baktıkça belli etmeden kasım kasım kasılıyordu. Gülçehre Dadı’nın ise aklı fikri yemek hazırlatamadığındaydı. İkide bir Kemal’in omzuna vurup “Ah deli oğlan, insan bir mektup yazıp da haber vermez mi? Hazırlık eder, sevdiğin yemeklerden pişirirdik. Ne yedireceğim şimdi ben sana?” diye yakınıp duruyordu. Sanki Kemal yemek yemeden kaçıverecekti. “Dadıcığım, daha buralardayım ben. Bugün olmasa yarın yeriz. Sen başla hazırlıklara...” dese de Gülçehre Dadı’nın gönlü olmuyordu. Misafir, geldiği zaman ikramı hazır bulmazsa tam manasıyla ağırlanmış olmuyordu ona göre.</p>

  <p class="normal">Nagehan da pek sevinmişti. Her gün gördüğü sütkardeşinin konağa gelmesine değil elbette... Nihayet İbrahim Ethem Bey’le yalnız konuşabilecek, canına tak diyen meseleyi bir bir anlatabilecekti. Yine de iş bununla bitmiyordu. Nagehan ne kadar düşünürse düşünsün, lafa nasıl gireceğine bir türlü karar veremiyordu.</p>

  <p class="normal">Mesela lafa girerken ‘İbrahim Ethem Beyciğim’ mi demeliydi, yoksa laubali olmadan yalnızca ‘efendim’ mi... Hayır, ikisi de olmazdı. En iyisi bir hitap kullanmadan başlamaktı.</p>

  <p class="normal">Pekiyi sonra ne diyecekti? Lafı biraz uzatıp nabız mı yoklamalıydı? Böyle de olmazdı. Çünkü ne zaman lafı uzatsa mevzu istemediği yerlere gidiyordu. Çabucak konuya girmeliydi. Ama o zaman da damdan düşer gibi olmaz mıydı?</p>

  <p class="normal">Bir türlü karar veremiyordu. Bazen ‘biraz daha bekleyeyim, belki o anlar da konuşmama gerek kalmaz’ diye işin kolayına kaçacak oluyordu ama hemen vazgeçiyordu. Çünkü şimdi konuşamazsa bir daha hiç fırsat bulamayabileceğini iyi biliyordu.</p>

  <p class="normal">Hem onun gönlü olmayabilirdi. ‘Sen benim kızım sayılırsın. Babanın ahbabım olduğunu unuttun mu?’ derse ne olacaktı? İşte o zaman dünya başına yıkılırdı Nagehan’ın. Pekiyi bu ihtimalden dolayı cayacak mıydı Nagehan? Hayır, ne olursa olsun açılacaktı. Yoksa tutulduğu sevda onu muhakkak öldürürdü.</p>

  <p class="normal">Nagehan yatsıya doğru hazırlanmaya başlamıştı. Akşam yemeğinden sonra Kemal’in yüzüne hiç bakmadan odasına çekilmiş, çabucak Esved kılığına bürünmeye koyulmuştu. Zaten gün boyunca bakamamıştı Kemal’in yüzüne. Bakarsa sütkardeşinin, -nereden bilecekse- niyetini anlayıvereceğinden korkuyordu.</p>

  <p class="normal">Bir türlü hazırlanamıyordu. Buz kesmiş elleri titriyor, yüzünü sararken ne kadar uğraşırsa uğraşsın, istediği neticeyi alamıyordu. Aklı hâlâ lafa nasıl gireceğindeydi. Sonunda düşünmekle olmayacağına karar verip işi oluruna bıraktı ve hazırlanıp çıktı.</p>

  <p class="normal">O gece bir vukuat olmaması için dualar ediyordu. İşi çıkarsa külliyeye çok geç saatte varırdı ve İbrahim Ethem Bey uyumuş olabilirdi. Mesuliyeti üzerinden atmak için Germiyan’a şöylece bir göz gezdirdi ve birkaç kopuk dışında sokaklarda dolanan eşkıya olmadığını görüp rahatladı. Sokaktakilerin vukuat çıkarmayacaklarını umuyordu.</p>

  <p class="normal">Kâh damlardan, kâh kuytu köşelerden süzülerek külliyeye vardı. Bir sıçrayışta avlu duvarının üzerine çıkıp İbrahim Ethem Bey’in odasına baktı. Avluya bakan pencereden hafif bir ışık süzülüyordu. Uyumamıştı. Acaba ne yapıyordu? Nagehan’ın yüreği bir kuş gibi çırpınmaya başlamıştı. Birkaç aydır her gün girdiği o kapıdan girmek şimdi ne kadar da zor geliyordu.</p>

  <p class="normal">Cesaretini toplayıp avluya indi. Yan yana sıralanmış odaların bazılarının pencerelerinden süzülen ışıklardan kaçarak gölgeleri takip etti ve kapıya ulaştı. Son bir kez daha düşünüp kati kararını verdi ve titreyen eliyle kapıyı çalıp gölgelere saklandı.</p>

  <p class="normal">Kapıyı İbrahim Ethem Bey açtı. Nagehan, adama yalnız olup olmadığını soracağı sırada içeriden başka birinin sesi geldi. Şöyle diyordu: “Kimmiş gelen?” Bir ses... Bir kadın sesi...</p>

  <p class="normal">Nagehan öylece kalmıştı. İbrahim Ethem Bey bir hançer alıp yüreğini paralasa bu kadar canını acıtamazdı. Başı dönmeye başlamıştı. Yıldızların birer elmas parçası gibi ışıldadığı gökkubbe başına yıkılmıştı sanki. Vücudundaki kan çekilir gibi oldu. Ölmek istiyordu. Hemen oracıkta ölmek veya ‘kimmiş gelen’ diye seslenen o kadını öldürmek...</p>

  <p class="normal">Ne hakla giriyordu İbrahim Ethem Bey’in odasına? O kim oluyordu? Yoksa hanımı mıydı? Allah korusun, olur muydu hiç öyle şey? Ama ne arıyordu bu saatte bekâr adamın odasında? Deli olacaktı Nagehan. Hayır, önce o kadının saçını başını yolup sonra deli olacaktı. Kolay mıydı Esved’den kurtulmak?</p>

  <p class="normal">“Nagehan Hanım, siz misiniz?” diye fısıldayan sesle kendine geldi. Cevap vermek istemiyordu. Küsmüştü İbrahim Ethem Bey’e. ‘Erkek milleti işte’ diye düşündü Nagehan. Hangi ara bulmuştu acaba o edepsiz kadını? Evet, edepsizdi tabii. Yoksa ne işi olurdu gece yarısı İbrahim Ethem Bey’in odasında. Kendisinin de aynı bekâr adamla baş başa konuşmak için geldiğini hiç düşünmeden içinden verip veriştiriyordu kadına.</p>

  <p class="normal">Sonunda istemeye istemeye “Evet, benim.” dedi. “Bir şey diyecektim de size... Ama misafiriniz var anlaşılan. Keyfinizi bozmayayım ben sizin. Kahve de yapmışsınızdır siz şimdi. Soğuyup ziyan olmasın kahveniz. Ben gideyim en iyisi...”</p>

  <p class="normal">Adam şaşırmıştı. “Yok, kahve yapmadım,” dedi şaşkın şaşkın, “çarpıntı yapıyor da teyzeme. Karahisar’dan yeni geldi. Şimdi yatıp uyuyacak. Onu odasına gönderip çıkarım. Ama beklemem derseniz, yarın görüşürüz.”</p>

  <p class="normal">Nagehan ‘teyze’ lafından sonraki kısmı hiç duymamıştı. Demek teyzesiydi. Ne güzel de sesi vardı kadının. Bülbül gibiydi mübarek... Biraz haksızlık etmişti. “Beklerim, beklerim.” dedi Nagehan sevinçle. Değil dakikalar, saatlerce beklemeye razıydı. Karahisar’dan gelen mübarek teyzenin yatması beklenmez miydi hiç?</p>

  <p class="normal">En fazla çeyrek saat sonra İbrahim Ethem Bey yeniden kapıda göründü. O vakte kadar damda bekleyip yıldızları seyrederek hayal kuran Nagehan, İbrahim Ethem Bey’in fısıldadığını duyup aşağıya indi. Utana sıkıla adamın davet ettiği odaya girdi ve arkasından kapanan kapıyla birlikte yeniden titreme nöbetine tutuldu.</p>

  <p class="normal">Yüzünü açmayacaktı. Az önce damda kukumav kuşları gibi tünemiş düşünürken buna karar vermişti. Yüzünü açarsa konuşması zor olurdu. Hem bembeyaz yüzü, utanınca kızarıverirdi Nagehan’ın. Yüzünü açmamak en iyisiydi.</p>

  <p class="normal">“Kemal nasıl?” diye sordu hemen İbrahim Ethem Bey. Kemal’in lafa girmek için bahane olduğu besbelliydi. Daha sabah görüşmüşlerdi çünkü. “İyi...” dedi Nagehan. Bir müddet öylece oturdular. Sessizlik rahatsızlık veriyordu. İbrahim Ethem Bey de başka şeyler sormamıştı. Belli ki kızın neden geldiğini merak ediyordu. Sonunda Nagehan “Size bir şey diyeceğim...” dedi ama hemen pişman oldu. Ne kadar lüzumsuz bir laftı bu. Elbette bir şey diyecekti. Yoksa neden gelecekti ki...</p>

  <p class="normal">İbrahim Ethem Bey merakla bekliyordu. Kim bilir neler geçiyordu o güzel aklından. Nagehan biraz daha beklerse hiç konuşamayacağına karar verip konuya girdi: “Söyleyeceğim şey biraz abes kaçabilir. Ne derseniz deyin, ne düşünürseniz düşünün, aklımdakileri söylemeden ölürsem gözüm açık gider.” Nagehan’ın bu lafının üzerine “Aman Allah korusun.” dedi İbrahim Ethem Bey. Demek ölmesini istemiyordu. Belki o da seviyordu...</p>

  <p class="normal">Nagehan utanarak devam etti: “Hani size ilk geldiğim gece vardı ya, hani bana yardım etmenizi istemiştim. İşte o gece bir şey oldu. Ben sizin gözlerinizi gördüm. Gözleriniz lacivertti. Tıpkı şimdi olduğu gibi... O geceden sonra ben bir tek sizi düşündüm. Gözlerinizdeki o rengi bir kez daha görebilmek umuduyla uyandım her sabah. Ne derseniz deyin, ben yüreğimi size verdim. İsterseniz alın, isterseniz atın ve öldürün beni. İşte diyeceğim bu kadar.”</p>

  <p class="normal">Nagehan, başını önüne eğmişti. Kalan son cesaretini konuşmaya harcadığı için İbrahim Ethem Bey’e bakamıyordu. O da hiç konuşmamıştı. Tek kelime etmiyordu. Acaba bu iyi bir şey miydi? Umutlanmanın bir manası yoktu. Adam afallamıştı işte. Densiz bir kız kalkmış, babası yaşındaki adama aşkını ilan etmişti. Nagehan ağlamamak için dişlerini sıkıp kalktı. Daha fazla kalamayacaktı.</p>

  <p class="normal">Tam kapıdan çıkacakken İbrahim Ethem Bey de kalktı. Tereddüt ettiğini hissedebiliyordu Nagehan. Bir şey söylemek istiyordu ama söyleyemiyordu. Sonunda Nagehan’ın kolundan tutup kendine çevirdi. İşte gülümsüyordu. Gözleri ışıl ışıldı. Sadece “İyice düşündünüz mü?” diye sordu. “Hem de her gün, her saat, her dakika...” diye cevap verdi Nagehan. Başka bir şey konuşmadılar. İbrahim Ethem Bey başını sallayınca, Nagehan odadan çıktı. Konağa giderken ilk kez hiç korkmadan çok yükseklere uçtu. Kulaklarına çalınan rüzgârın uğultusu tatlı bir musiki gibiydi.</p>
</body>
</html>
