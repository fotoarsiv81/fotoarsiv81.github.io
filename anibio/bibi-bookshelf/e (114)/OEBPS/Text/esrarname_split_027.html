<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>esrarname-idefix.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_22">YİRMİ İKİNCİ BÖLÜM</h1>

  <p class="normal">Muntazar, seyyahlık işini pek sevmişti, lakin her istediğinde, istediği mekân ve zamana gidemeyişinden şikâyetçiydi. Bu, Asfar’a yeterince uzun müddet temas etmediğindendi belki. Mazideki Muntazar’a Esrarname’yi çözmesi mevzuunda yardım ederken hiç sıkıntı çekmemişti ancak işi bittikten sonra ne kadar uğraştıysa da iki defa haricinde arzusuna nail olamamıştı.</p>

  <p class="normal">Seyahate muvaffak olduğu ilk seferde iki saat evveline gitmişti. Saklandığı yerden tahlilhanesinin kapısının önüne bir tas çorbayla biraz ekmek bırakıp kapıyı tıklattıktan sonra giden Ali Cengiz’i görmüş, böylelikle hangi zamanda olduğuna emin olmuştu. Tam da gitmek için uğraştığı zamandaydı. Bu, saatlerce uğraşıp da kati surette -henüz yazılmadığından olsa gerek- geleceğe gidemeyeceğini anladıktan sonra bulunduğu ilk teşebbüstü. Hemen ilk seferde muvaffak olunca ‘tamam’ demişti ama saatler boyunca uğraşmasına rağmen bir daha seyahat edememişti.</p>

  <p class="normal">İkinci muvaffakiyeti ise tam umudunu yitirdiği sıradaydı. Düşünüp durmaktan kafası orta yerinden çatlayacakmış gibi ağrıyordu, an be an yaşadığı her şeyi kendi kendine uydurduğuna ikna oluyordu ki nihayet gerçekleşivermişti. İşte kendi yatak odasındaydı. Uyurken kendini izledi. Ali Cengiz de yanı başında uyuyordu. Saate bakınca yatsıya çeyrek saat kaldığını gördü. Hasmının gelmesine az bir zaman vardı.</p>

  <p class="normal">Uyuyan adamı -kendisini- uyandırmak için sarsmaya başladı. Ölü gibi uyuyordu mübarek. Zaman ise akıp gidiyordu. Faydası olmadığını düşünüp Ali Cengiz’i uyandırmaya çalıştı, o da ölüden farksızdı. Neden uyandıramıyordu? Aklına zamanın cereyanını değiştiremeyeceğinden başka bir cevap gelmiyordu. Fakat nasıl olmuştu da o pusulaları yazıp kendine yardım etmişti?</p>

  <p class="normal">Düşünmeye vakti yoktu. Kendini veya Ali Cengiz’i uyandıramadığına göre Esrarname’yi emniyete almaktan başka çaresi kalmamıştı. Halıyı kaldırıp kapağı açtı ve Esrarname’yi gördü. Ne kadar da güzeldi... Dokunduğunda yüreği ağzından çıkacakmış gibi çarpmaya başladı. Yeniden ellerindeydi işte. Ne olursa olsun onu muhafaza etmeye kararlıydı.</p>

  <p class="normal">Kitabı koynuna soktuğunda aklına bir fikir geldi: Acaba onu alıp kendi zamanına götürse ne olurdu? İşe yarayacağından emin değildi. En iyisi onu saklamaktı. Yerini bilmezse onu kendi elleriyle Asfar’a teslim edemezdi. Bu da çare olmayabilirdi çünkü Asfar nasıl olsa onu bulurdu.</p>

  <p class="normal">Ya orada öylece dikilip beklese, Asfar gelip de Muntazar’ı uyandırdığında onu ikaz etse ne olurdu? Seyyahlık kabiliyetini alamazsa orada mı kalırdı? Düşünecek ne çok şey vardı. Vakit de iyice daralmıştı. En makul hareketin Esrarname’yi saklamak olduğuna karar verdi ve kitabı, bir gömme dolabı andıran duvardaki küçücük banyoluğun içerisine saklayıp kendi zamanına gitti.</p>

  <p class="normal">Muntazar tahlilhanesine döndüğünde sevinçliydi. Seyyahlık kabiliyetini kaybedip kaybetmediğini hiç merak etmiyordu. Tek düşündüğü, Esrarname’nin, sakladığı yerde hâlâ durup durmadığıydı. Günler sonra ilk kez tahlilhaneden çıkıp yatak odasına koştu. Banyoluğun kapağını açıp kafasını içeri uzattı ve sakladığı yeri yokladı. Bomboştu. Demek işe yaramamıştı.</p>

  <p class="normal">Girdiğinde odada kimse olmadığını, kapıyı da sıkıca kapattığını bildiğinden, arkasında birinin konuştuğunu duyunca irkildi. “Bunu mu arıyorsun?” diyordu biri. Muntazar, arkasını döndüğünde elinde Esrarname’yi tutan Asfar’ı gördü. Zaman denen kudrete yenilmiş, arzusuna nail olamamıştı.</p>

  <p class="normal">Asfar genç bir adam olarak zuhur etmişti. Elinde Esrarname olmasa da onun Asfar olduğunu bilirdi. Gözleri, hiçbir insana ait olamayacak kadar hissizdi. Nasıl bir hataya düşmüştü ilk seferinde? Aklından yüzlerce fikir geçti Esrarname’yi geri almak için ama hiçbirinin işe yaramayacağından emindi.</p>

  <p class="normal">Asfar’ın her şeyi bildiğini farz ederek “Neden başaramadım?” diye sordu. Asfar anlamamış gibi görünüyordu. Aslında öyle boş bakıyordu ki ne düşündüğünü anlamak imkânsızdı. Muntazar açıkladı: “Onu buraya saklamıştım, yani bu kapağın ardındaki banyoluğa... Halının altındaki o her zamanki yerine değil. Nasıl oldu da buldun?” Asfar, Muntazar’ın neyden bahsettiğini anlamamıştı. Demek ki seyyahlığıyla ilgili hiçbir şey bilmiyordu. Bu Muntazar’ın hoşuna gitmişti. Şimdi kendini daha kudretli hissediyordu. Baştan anlatmanın iyi olacağına karar verdi ve seyyahlık edebildiğini söyledi. O hissiz gözler ve buz gibi suratta ufacık bir mimik belirdiğini gördü Muntazar; Asfar galiba dehşete düşmüştü.</p>

  <p class="normal">Muntazar, sualini başka şekilde yeniden tevcih etti: “O gece neler oldu?” Asfar’ın yürek donduran o bakışları geri gelmişti. Bakışlarından da soğuk bir sesle anlatmaya başladı. “Geldim, seni kandırdım, sen de bu kapağın ardından Esrarname’yi bulup bana verdin.”</p>

  <p class="normal">Muntazar sukutuhayale uğramıştı. Zamanın sırrı, akılla çözülecek cinsten değildi. Yine de makul bir izah arıyordu. Bulduğu tek izah da zamana müdahale edilemeyeceğiydi. Ne yaparsa yapsın olması gereken oluyordu. Demek ki maziye gidip kendine yardım etmesi gerekiyordu ki öyle olmuştu. Kendini uyandıramaması gerekiyordu ki uyandıramamıştı... İlahlığa soyunup kadere müdahale edebileceğini zannederken yanılmıştı.</p>

  <p class="normal">Pekiyi, Asfar neden gelmişti? Nispet yapıyor gibi bir hali de yoktu. Açıklama bekleyerek o yürek ürperten gözlerin içine baktı. Asfar tiksinirmiş gibi gülümseyip sımsıkı kavradığı Esrarname’ye baktı ve “Yardımına ihtiyacım var.” dedi.</p>

  <p class="normal">Muntazar aciz görünmemek için hemen ‘tamam’ demek yerine “Neden?” diye sordu. Asfar’ın açıklaması Muntazar’ı sevince boğmuştu. “Çünkü,” diyordu Asfar, “Esrarname bir nüshasının daha çıkarıldığı o günden beri ateşten gözlere yasak...”</p>

  <p class="normal">Muntazar ‘nüsha’ lafını duyar duymaz heyecanlanmıştı. “Bir Esrarname daha mı var yani?” diye sordu. Asfar Muntazar’ın aklından geçenleri biliyordu. “Hayır,” dedi gülerek, “o çoktan imha edildi. Yeryüzündeki tek örneği, yakında bizim elimize geçecek olan... Yani kafanda beliriveren, o bana muhtaç olmadığın fikrini unutsan iyi olur. Şimdi parçayı sana emanet edeceğim. Hatta diğerinin de yerini söyleyeceğim. Beraber gidip alacağız ve Esrarname diğer yarısına kavuştuğunda bana ebedî hayatı vereceksin. Başka şey istemiyorum. Sonra Esrarname senin olabilir. Şimdi onu sana emanet ediyorum. Bana verdiğini unutma! Sahibi benim, istediğim zaman gelip alırım.”</p>

  <p class="normal">Asfar, Esrarname’yi tam uzatmışken geri çekiverdi ve Muntazar’ın yüreğini ağzına getirdi. “Bu arada,” dedi hiçbir insanoğluna ait olamayacak kadar alaycı bir sesle, “Esrarname’yi bana verdiğin gece maatteessüf anlattığın gibi bana dokunmadın. Senin anlayacağın, kendi ellerinle heba ettin kabiliyetini. Bundan sonra da bana dokunamazsın. Nasıl olmuşsa boş bulunmuşum işte. Artık bunları tefekkür etme. Ne yap et, bana ebediyeti ver. Yeniden geldiğimde Esrarname’nin diğer yarısını nasıl alacağımızı düşünüp bulmuş ol. Diğer yarıyı almak için Ali Paşa’nın kızı Nagehan’ı, yani Esved’i kandırmamız gerekecek.”</p>
</body>
</html>
