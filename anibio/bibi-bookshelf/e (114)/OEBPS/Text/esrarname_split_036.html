<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>esrarname-idefix.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_31">OTUZ BİRİNCİ BÖLÜM</h1>

  <p class="sagnormal"><span class="ideitalik">“‘Üç şartım var’ dedi Ehrimen şefkatle ve korkutmadan konuştu insanoğluyla,<br class="chapter" />
  Ve üç şart söylendiğinde hayret etti insanoğlu, bildi Ehrimen’i layıkıyla...</span></p>

  <p class="sagnormal">Kara Ruh Ehrimen’in Yeryüzüne İnmesi,<br class="chapter" />
  Esrarname, XXXIII. Bab, 13. Mesel</p>

  <p class="normal">Asfar hâlâ inanamıyordu. Muntazar’ın bu işi başaracağına başta pek ihtimal vermemişti ama işte başarmıştı. Ali Cengiz’in de hakkını vermek lazımdı. Çocuk bir çırpıda bitirmişti işi.</p>

  <p class="normal">Muntazar çok heyecanlıydı. Az sonra neler olacağına, Esrarname’nin nasıl yeniden tek parça haline geleceğine dair hiçbir fikri yoktu. Acaba Asfar biliyor muydu neler yapılması gerektiğini? İki parçayı yan yana getirip birleştirmek, Esrarname’nin kudretine yakışmayacak kadar basit olurdu. Mutlaka başka bir yolu olmalıydı.</p>

  <p class="normal">Hisaraltı’ndaki köhne eve geri dönmüşlerdi. Muntazar, kendisinden şüpheleneceklerini pek zannetmese de işini sağlama almıştı. Neyse ki hiç kimsenin bulamayacağı bu virane vardı. Ve bu virane az sonra gelmiş geçmiş en akılalmaz vukuata şahit olacaktı.</p>

  <p class="normal">Ali Cengiz de oradaydı. Daha evvelden Muntazar’ın kimselere söylemediği bir sırrı olduğunu tahmin ediyordu ama Esved’e karşı oynayacağı oyun kendisine iyice ezberletildiğinde bundan emin olmuştu. Ortada bir kitap vardı ve bu kitap, ister topraktan, ister ateşten yaratılmış olsun, bütün fanilerin kendisinde bulunmasını isteyeceği bir şeydi.</p>

  <p class="normal">Esved’le Germiyan’ı temaşa edip yere indikten sonra Sarı Konağa koşmuş, az evvel kendisi Esved’i oyalarken Ali Paşa Konağı’nın penceresine tırmanıp Esrarname’nin bir parçasını çalmış olan Muntazar’la ona bu işte yardım eden Asfar’ı kendisini beklerlerken bulmuştu. İşte Asfar’ı ilk görüşü buydu. Asfar epey ağır bir yükün altından hakkıyla kalkan çocuğu ürkütmemek için güdük bir adam olarak tezahür ettiğinden, Ali Cengiz, Asfar’ın nasıl bir mahlûk olduğunu anlamamıştı. Fakat hep beraber Hisaraltı’ndaki viraneye gittiklerinde Asfar sapsarı bir duman halini aldığında çocuk neye uğradığını şaşırmış, korkusundan, mecazi değil tastamam hakiki manada altına etmişti. Muntazar, hakikati izah etmeye çalıştıkça çocuğu daha beter korkutuyordu. Çünkü hakikat, akla ziyan verecek raddede korkunçtu.</p>

  <p class="normal">Aradan birkaç saat geçince Ali Cengiz durumu yavaş yavaş kabullenmeye başlamış, ama yine de alışamamıştı. Zaten alışılacak bir şey de değildi. Şimdi Asfar’a bakmamaya, etrafında olmamaya çalışıyordu. Arada bir içine buz gibi bir ürperme gelip ensesindeki tüylerin dikilmesi sayılmazsa onun varlığını kabullendiği de söylenebilirdi.</p>

  <p class="normal">Muntazar daha fazla bekleyemiyordu. Kırık dökük eski eşyalarının, kirli cam tüplerin, işe yaramaz ispirto ocaklarının bulunduğu kurt yeniği tahta masanın üzerini eliyle her şeyi ittirip etrafa saçarak boşaltmış, Asfar’ın istediği hazırlığı tamamlamıştı. Artık sıra, iki parçanın da yan yana masanın üzerine konmasına gelmişti. Önce Muntazar, Ali Cengiz’in getirdiği parçayı sağ tarafa koydu. Asfar da sakladığı yerden az önce getirdiği parçayı sarı dumanların arasından çıkardı ve sol tarafa koydu. Şimdi ne olacaktı? Herhalde böyle bekleyip duracak değillerdi. Muntazar Asfar’a baktı. Asfar’sa “Bekle,” dedi, “şimdi göreceksin.”</p>

  <p class="normal">O anda Asfar kızgın alevlerden müteşekkil bir mahlûka dönüşüverdi. Bu, önceki hallerinden çok daha fazla korkunçtu. Çünkü önceden alevlerden elleri, alevlerden ağzı olsa da etrafa hararet vermiyordu. Şimdiyse tam bir cehennem mahlûku gibiydi. Çatırdayarak yanan, arada bir kıvılcımlar sıçratan alevler, insanın ödünü patlatıyordu.</p>

  <p class="normal">Sonra alevlerden bir el uzanıp masanın dört bacağına da sırayla dokundu. Alevlerle temas eden kuru ahşap o anda yanmaya başladı. Muntazar endişeyle öne atılınca Asfar onu durdurdu ve “Bekle!” diye haykırdı. Muntazar bu emre binaen hiç kımıldamadan olduğu yerde kaldı. Ali Cengiz’in korkudan düşüp bayılırken çıkardığı patırtı sayılmazsa odada çıt çıkmaz olmuştu.</p>

  <p class="normal">Az sonra alevler masayı iyice sardı ve Esrarname’nin iki parçasının cildini yalamaya başladı. Alevler her şeyi yutunca, Esrarname’nin bulunması gerektiği yerde, kıpkırmızı kordan yazılar belirdi. Muntazar ne yazdığını merak edip kafasını uzattığında gördüğü değişken harfler bir mana çıkarılmasına izin vermiyordu.</p>

  <p class="normal">Alevlere daha fazla dayanamayan masa çöktü ve ateş yavaş yavaş yakıcılığını yitirmeye başladı. Gitgide soğuyan küllerin arasından ziftten daha koyu, daha ağır ve daha yapışkan bir is peyda oldu. İsin kokusu gözleri yakıyor, insanın ciğerine işliyordu. Nihayet is yittiğinde Asfar, Muntazar’a “Onu al.” diye emir verdi. Muntazar da hiç beklemeden ılık külleri elleriyle aralayıp Esrarname’yi buldu. Bir taneydi. Başka yoktu. Yani tek parçaydı. İşte olmuştu.</p>

  <p class="normal">Muntazar, hasretle beklediği sevgilisine kavuşan bir mecnun gibi bağrına bastı kitabı. Açıp sayfalarına bakınca Esrarname’nin iki parçayken neden pek de kudretli olmadığını anladı. Çünkü elindeki kitabın yazıları daha önce görmediği, hatta hayal bile etmekte aciz kaldığı bir şekilde kitabın sathından bir parmak yukarıda duruyordu. Sanki simsiyah harfler sayfalara değil de, sayfanın bir parmak üzerinde duran sırça bir levhaya nakşedilmiş gibiydi. Bir göz aldanması olmalıydı bu. Çünkü dokunduğunda harflerin sahifeye raptetilmiş vaziyette durduğu anlaşılabiliyordu. Ne acayip, ne inanılmaz bir sihirdi bu...</p>

  <p class="normal">Muntazar, Esrarname’ye hayranlıkla bakarken kendine gelen Ali Cengiz neler olduğunu sordu. Ne Asfar’ın ne de Muntazar’ın buna cevap vermeye tenezzül edeceği vardı. Esrarname ellerinde dururken başka şey düşünmeleri mümkün değildi.</p>

  <p class="normal">İlk konuşan Asfar oldu. “İşte,” dedi, “artık ellerinde duruyor. Bana ebediyeti vermek için çalışmaya başlasan iyi olur. Sonra onunla ne istersen yapabilirsin. Muntazar yasak bir şeyin izin verildiği bir çocuk gibi şevkle başını salladı. İyice irileşen gözleri yuvalarından uğrayacak gibi duruyordu. “Tamam,” dedi, “bıkana, usanana kadar yaşayacaksın. Söz verdiğim gibi ebediyeti vereceğim sana. Bana gelmiş geçmiş tüm ilimlerin sırlarıyla beraber kâinat verilmişken ebediyetin lafı bile olmaz.”</p>
</body>
</html>
