<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Aska Veda</title>

		<link href="main.css" rel="stylesheet" type="text/css"/>
	</head>
	<body class="subchapter epub-type_subchapter">
    <div class="container html5_section">
		<h1 class="sub-header">Paramparça</h1>
		<p>Maksim Gorki, XIX. yüzyıl sonunda yazdığı “Boles” adlı öyküsünde Moskova’da bir apartman dairesinde karşılıklı oturan bir üniversiteli genç ile Polonyalı bir fahişenin komşuluklarını anlatır. </p>
		<p>Polonyalı Tereza iriyarı, çirkin, biraz da geçkin bir kadındır. </p>
		<p>Bir gün üniversiteli komşusundan kendisi için nişanlısına bir mektup yazmasını rica eder. “Mahzun kumru”sundan Varşova’daki Boles’e sımsıcak sevgi mesajları yazdırır... </p>
		<p>Birkaç hafta sonra yeniden kapıya dayanır. Bu kez, nişanlısından kendisine gelmiş gibi bir mektup karalamasını ister üniversiteliden... </p>
		<p>Bizim genç, bu tuhaf oyundan sıkılıp tersler Tereza’yı ve kapatır kapıyı... </p>
		<p>Sonra pişman olup özür dilemek için kadının evine girdiğinde onu zavallı bir halde bulur. İtiraf eder Tereza, gerçekte ne Boles diye bir nişanlısı vardır ne de mektuplaşabileceği başka biri... Sevgiye susamışlığından, kafasında bu oyunu kurmuştur. Kendisine, yani “mahzun kumru”suna aşk satırları yazacak bir nişanlı uydurmuş, onun adına yazdırdığı satırları başkalarına okutarak böyle bir sevgilinin varlığına kendini inandırmıştır. </p>
		<p>“Ne kötülük vardır ki bunda?..” </p>
		<p>Delikanlı bunu öğrendikten sonra haftada iki kez Tereza’nın Boles’e mektuplarını yazar, sonra da Boles’in ona cevaplarını... Tereza ağlar bunları dinlerken; bir yandan da yalnız üniversitelinin söküklerini diker.</p>

		<hr/>

		<p>Teoman’ın <em>N-Style</em>’daki söyleşisini okurken bu hazin öyküyü anımsadım: </p>
		<p>“Kendimi kötü hissettiğimde XIX. yüzyıl romanları okuyorum,” diyordu. </p>
		<p>İtiraf etmeliyim ki, ben de haftalardır dilimde onun “Paramparça”sıyla geziniyorum. Ve bu şarkının sözlerinde Tereza’nınkine benzer bir sevgiye susamışlığı tadıyorum: </p>
		<div class="poem html5_section">
			<span>Bugün benim doğum günüm</span>
			<span>Hem sarhoşum hem yastayım</span>
			<span>Bir bar taburesi üstünde</span>
			<span>Babamın öldüğü yaştayım</span>
			<span>Kelimeler büyüyor ağzımda</span>
			<span>Bildiğim tüm hayatlar</span>
			<span>Paramparça...</span>
		</div>
		<p>Bu yaşta bir delikanlı niye doğum gününde yas tutar ki?.. </p>

		<hr/>

		<p>Son bir ayda iki Teoman konseri izledim. </p>
		<p>Bir stadyum dolusu gencin hep bir ağızdan, “Bildiğim tüm hayatlar, paramparça,” diye haykırışına tanık oldum. </p>
		<p>Onun ağzında büyüyenlerin, kendi kuşağının kelimeleri olduğunu hissettim. </p>
		<p>Türkiye’nin en çok satan albümü onundu. Adı, <em>Onyedi</em>.</p>
		<p>Her şeyin satılık olduğu bir dünyada, mutsuzluktan sarhoş olmuş. “Elveda Zalim Dünya” şarkısıyla kelebek kadar süren ömrünü noktalamış 17 yaşında bir gencin öyküsü vardı albümde... </p>
		<p>O söylerken 17 yaşında olanlar, 1983’te doğdu. </p>
		<p>Büyük şehirde büyüdülerse ne kan kokusu bulaştı gençliklerine ne tank sesi böldü uykularını... Duvarlar, sınırlar, tabular yıkıldı onlar için; okullar, barlar, internet kafeler açıldı. </p>
		<p>Niye öyleyse bu “iç kanama”?.. </p>
		<p>Teoman, beni çarpan bir sözcükle yanıtlıyor soruyu: </p>
		<p>“Köksüzüz,” diyor, “tutunacak hiçbir şeyimiz yok.”</p>

		<hr/>

		<p>1990’larda yapılan bir araştırmada gençlerin çoğu, kendi durumlarını 10 yıl öncesine göre “daha kötü” olarak nitelemişti. </p>
		<p>Hep “bir kâbus dönemi” olarak tanıdıkları “80 öncesi”nde bugünden “daha iyi” olan neydi ki? </p>
		<p>Belki şu: </p>
		<p>Onlar, doğru ya da yanlış, bir yere kök salmış; tutunmuşlardı. </p>
		<p>Sokaklarda cellat kol gezerken bile, “rüzgâr gülleri”nin ölüm esintileri yerine daha iyi bir yaşam umuduyla döndüğü bir dönemdi o... </p>
		<p>“80 öncesindekiler belki toplumu kurtarma uğruna gençliğini tam yaşamadı ama –yanlış yöntemler içerse de– dayanışma, heyecan ve paylaşma duygularıyla büyük bir toplum projesi uğruna çaba gösterdi. Şimdi ise kendisi için kendisine eziyet eden bir kuşak var,” diyor Hayri Kozanoğlu... (<em>Yuppieler, Prensler ve Bizim Kuşak</em>, İletişim, 1993) ve bugünün “kalpsiz kuşak”ını, “Bildiği şair adı, bilgisayar markasından az olanlar,” diye tanımlıyor. </p>

		<hr/>

		<p>Bugün, hepimizin bildiği bütün hayatlar “paramparça” iken piyasada bunca çeşitli aşk şarkısı olması, aslında aşkın kendisinin var olmamasından mı acaba?.. </p>
		<p>Belki de birileri Gorki’nin üniversitelisi gibi bizim adımıza, olmayan bir sevgiliye yazıyor bu satırları... </p>
		<p>Ve biz stadyumlarda toplanıp o mısraları dinlerken, aşk varmış gibi yaparak ağlaşıyoruz... </p>
		<p>...yaralı kalbimizin sökükleri dikilirken bir yandan...</p>
	</div>
  </body>
</html>