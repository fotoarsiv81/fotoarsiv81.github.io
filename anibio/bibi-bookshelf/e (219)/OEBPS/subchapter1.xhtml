<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Aska Veda</title>

		<link href="main.css" rel="stylesheet" type="text/css"/>
	</head>
	<body class="subchapter epub-type_subchapter">
    <div class="container html5_section">
		<h1 class="sub-header">Eğer...</h1>
		<p>Onu hatırladıkça başı göğe ermişçesine ya da asansör boşluğuna düşmüşçesine ürperiyorsa yüreğiniz...</p>
		<p>Ömrü saatlere sıkışmış bir kelebek telaşıyla o hüzünden, bu neşeye konup kalkıyorsanız gün boyu nedensiz... Ve her konduğunuzda diğerini iple çekiyorsanız bu hislerin...</p>
		<p>Onunlayken pervaneleşen yelkovanlar, onsuz mıhlanıp kalıyorsa yerine, bir akrep kadar hain...</p>
		<p>Sınıfta, büroda, yolda, yatakta içiniz içinize sığmıyor, ondan söz edilince yüzünüz, sizden habersiz, mis kokulu bir ekmek dilimi gibi kızarıyor, mahcup somurtuyor veya muzip sırıtıyorsa...</p>
		<p>Ve o, her durduğunuz yerde duruyor, her baktığınız yerden size bakıyor, siz keyiflendikçe gülüp hüzünlendikçe ağlıyorsa...</p>
		<p>Dünyanın en güzel yeri onun yaşadığı yer, en güzel kokusu bedenindeki ter, en dayanılmaz duygusu gözlerindeki kederse...</p>
		<p>Hayat onunla güzel ve onsuz müptezelse...</p>
		<p>Elmalar pembe, kiremitler pembe, gökyüzü, yeryüzü, onun yüzü pembeyse...</p>
		<p>Kışlar ilkbaharsa yazlar ilkbahar, güzler ilkbahar...</p>
		<p>Her şiirde anlatılan oysa; her filmin kahramanı o... Her roman ondan söz ediyor, her çiçek onu açıyorsa...</p>
		<p>Bir anlık ayrılık, bir ömür gibi geliyor ve gider gitmez, özlem saç diplerinizden çekiştirip beyninizi acıtıyorsa...</p>
		<p>İştahınız kapanıyor, iştahınız açılıyor, iştahınız şaşırıyorsa...</p>
		<p>İştahınız, hasret acısında bile karşı konulmaz bir tat buluyorsa...</p>
		<p>Eliniz telefonda yaşıyor, işaretparmağınızla ha bire onu tuşluyor, dara düştüğünüzde kapıyı çalanın o olduğunu adınız gibi biliyorsanız...</p>
		<p>Mütemadi bir sarhoşluk halinde, her çalan telefona o diye atlıyor, vitrindeki her giysiyi ona yakıştırıyor, konuşan birini dinlerken, “Keşke o anlatsa!” diye iç geçiriyorsanız...</p>
		<p>Kokusu burnunuzdan, sureti gözünüzden, sesi kulağınızdan, teni aklınızdan silinmiyorsa bir türlü...</p>
		<p>Özlemi, sol memenizin altında, tek nüsha bir yasak yayın gibi taşıyorsanız gün boyu...</p>
		<p>Hem kimseler duymasın hem cümle âlem bilsin istiyorsanız...</p>
		<p>Onsuz geceler ıssız, sokaklar öksüzse...</p>
		<p>Ayrılık ölüme, vuslat sehere denkse...</p>
		<p>Gamze gamze tebessüm de onun içinse alev alev öfke de...</p>
		<p>Bunca tavır, onca sabır ve nihayetsiz kahır hep onun yüzsuyu hürmetine...</p>
		<p>Uğruna ödenmeyecek bedel, gidilmeyecek yol, vazgeçilmeyecek konfor yoksa...</p>
		<p>Dışarıda yer yerinden oynuyor ve “içeri”de bu sizi zerrece ilgilendirmiyorsa...</p>
		<p>Nedensiz küsüyor, sebepsiz affediyorsan ve bütün bu hallerinize siz bile akıl erdiremiyorsanız...</p>
		<p>Kaybetme korkusu, kavuşma sevincinden ağır basıyorsa ve aşk, gurura baskın çıkıyorsa bu yüzden her daim...</p>
		<p>Gece yarısı kadim bir dost gibi kucaklayan tanıdık bir şarkı, bütün acı sözleri unutturmaya yetiyorsa...</p>
		<p>Her gidişte ayaklarınız “geri dön” diye yalpalıyorsa ve siz kendinize rağmen dönüyorsanız sınırsız, sabırsız, doyumsuz bir tutkuyla...</p>
		<p>...O halde “Sevgililer Günü” sizin gününüz!..</p>
		<p>“Çok yaşa”yın ve de “siz de görün.”</p>
	</div>
  </body>
</html>