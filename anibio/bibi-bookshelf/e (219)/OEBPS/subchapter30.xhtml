<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Aska Veda</title>

		<link href="main.css" rel="stylesheet" type="text/css"/>
	</head>
	<body class="subchapter epub-type_subchapter">
    <div class="container html5_section">
		<h1 class="sub-header">Aşkın Değişim Yılları</h1>
		<p>Altan Öymen’in <em>Değişim Yılları</em>’nı (Doğan, 2004) okuyorum.</p>
		<p>Alışıldık bir otobiyografiden çok, büyük emekle kotarılmış bir resimli tarih ansiklopedisi gibi... Türkiye’nin 40’lı, 50’li yıllarını merak edenler için tam bir başvuru kitabı... </p>
		<p>Bir “gazete-kitap” mantığıyla hazırlandığı için, siyasetten dış politikaya, spordan magazine kadar gündelik hayatın her boyutunu kendi deneyimleriyle anlatıyor Altan Ağabey...</p>
		<p>Büyük samimiyetle, rengârenk ayrıntılarla, tatlı tatlı anlatıyor.</p>

		<hr/>

		<p>Kitap, Öymen’in ilk gençlik yıllarıyla başlıyor.</p>
		<p>Henüz “flört” lafı dile girmemiş. Erkekle kızın “yakın arkadaşlığı”nı anlatmak için “konuşmak” sözcüğü kullanılıyor.</p>
		<p>“Ahmet’le Ayşe konuşuyor.”</p>
		<p>“Mehmet’le Fatma konuşurken yakalanmışlar,” gibi...</p>
		<p>“Çünkü kızların bakirelik meselesi önemliydi ve onu korumaları gerekliydi,” diyor Öymen...</p>
		<p>Kitabı okurken onun ergenliğinden bizimkine pek bir şey değişmediğini fark ettim.</p>
		<p>Demek o “denetim çemberi” 40’lardan 70’lere dek sürmüş.</p>
		<p>Evet, biz de “konuşurduk.”</p>
		<p>Gizlice, sessizce, tenhada ve daima konuşurduk.</p>
		<p>“Aşk”ı, “özgürlük” diye tercüme eden Avrupa’nın cıvıltısı, henüz okul duvarlarına vurmamıştı.</p>
		<p>Bekâret, “kutsal emanet” vasfını yitirmemişti.</p>
		<p>Anneler, Türk filmleriyle ve şahsi tecrübeyle edinilmiş bir bilgiyle kızlarının kulağına, “İffetini korursan iyi kısmet bulursun,” öğüdünü fısıldardı.</p>
		<p>Hayat borsasında en çok iffet ile tahsilin prim yapacağına dair umutlarını henüz yitirmemişlerdi.</p>

		<hr/>

		<p>O yüzden biz etsek etsek “arkadaşlık” teklif edebilirdik.</p>
		<p>Magazincilere yakalanan şöhretlerin geleneksel savunması, “Sadece arkadaşız,” ola ki o günlerden kalmadır.</p>
		<p>Biz gerçekten “sadece” arkadaştık.</p>
		<p>Dönemin simge şarkısında Melike Demirağ, “Bir bakarsın volkan olmuş yanmışsın arkadaş,” diye özetlerdi durumu...</p>
		<p>Lise koridorlarında, “Konuştuğun biri var mı?” sorusu bir ağız yoklama alametiydi. İzleyen cümle genelde “okul çıkışı beraber yürümek” teklifi olurdu.</p>
		<p>“Aşk” dediğin de konuşarak yürümekten ibaretti zaten...</p>
		<p>Alpay; “Eylülde gel, okul yoluna,” dedi mi, herkes yola koyulurdu.</p>
		<p>Yegâne buluşma ve karanlıkta baş başa kalma mekânı olan sinema salonları, porno salgını yüzünden kızlara kapandığından, mekânsızlık sorunu had safhadaydı.</p>
		<p>Okul bahçeleri aşka tahammülsüzdü.</p>
		<p>Park izbelerinde, tek gözle bekçi gözleyerek öpüşülürdü; “densizlik”ten değil, “yersizlik”ten...</p>

		<hr/>

		<p>Sonraları “çıkmak” icat oldu.</p>
		<p>Cumhuriyet’in çikita muz yiyebilen ilk nesli, yarı İngilizce konuşan başbakanlarına özenerek “<em>going out</em>”u “çıkmak” diye tercüme etmişti.</p>
		<p>Malum soru, “Çıktığın biri var mı?” şekline dönüşmüştü.</p>
		<p>Daha önceleri (“sadece arkadaş”ken yani) pek çıkamazdınız.</p>
		<p>Çünkü “çıkmak” için, (Amerikan filmlerindeki gibi) önce kızın evine “girmek,” babasından izin almak, eve bırakırken de kapı önünde dudağına öpücük kondurmak gerekirdi.</p>
		<p>Biz daha içeri girememiştik ki, “çık”abilelim.</p>

		<hr/>

		<p>Sonra bir gün Semiha Yankı, “Sevmek bir ömür sürer, sevişmek bir dakika,” diyerek yeni çağı müjdeledi.</p>
		<p>Bir dakika mı?</p>
		<p>Hepimizin yanağını al bastı.</p>
		<p>Geçen 10 yıl içinde anneler, kızlarının iffet ve tahsil sayesinde hayırlı kısmet bulabileceğine dair umutlarını yitirmişti galiba...</p>
		<p>Dil bilen ve patronuyla gezilere de “çıkabilen”, “prezantabl asistan”lar daha çabuk iş bulup daha iyi para kazanabiliyordu.</p>
		<p>“Konuşma” böylece “çıkma” evresinden “sevişme” devresine terfi etti.</p>
		<p>Çok değil 10 yıl sonra da, “Yakalarsam muck muck”a dönüştü.</p>
		<p>Altan Ağabey’in –bizim kuşağa denk gelecek– bir sonraki kitabını sabırsızlıkla bekliyorum.</p>
	</div>
  </body>
</html>