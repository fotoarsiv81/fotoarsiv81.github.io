<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Aska Veda</title>

		<link href="main.css" rel="stylesheet" type="text/css"/>
	</head>
	<body class="subchapter epub-type_subchapter">
    <div class="container html5_section">
		<h1 class="sub-header">Şişme Kadın Bakire Çıkmazsa</h1>
		<p>1980’lerde Türkiye’de Güney Kore mucizesinden söz edilirdi hep...</p>
		<p>“Adamlar yapmıştı.”</p>
		<p>Kore, Batı’nın ilmini, teknolojisini almış ama geleneksel değerleriyle Doğulu kalmayı başarmıştı.</p>
		<p>Bu mucizevi formül, onları uçurmuştu.</p>
		<p>Modelin arkasında işçiyi robotlaştırıp en küçük itirazı ezen bir diktatörlük olduğu söylenmezdi pek; ekonomik rakamlar öyle büyüleyiciydi ki...</p>
		<p>Ben, “Güney Kore modeli” denince “bakire şişme bebek” gibi bir şey düşünürdüm hep:</p>
		<p>Batı teknolojisi: yani şişme bebek...</p>
		<p>+ geleneksel değerler: yani bekâret...</p>
		<p>+ güçlü iktidar: yani üzerindeki erkek...</p>

		<hr/>

		<p>Bakire kızımızın Türkiye’ye gelişi 1990’ların başıdır sanıyorum.</p>
		<p>Şişme bebek daha önceden de vardı ama Türkiye pazarı için “bakire” olanı o yıllarda çıktı.</p>
		<p>Önce gazete ilanlarında boy gösterdi.</p>
		<p>Sonra, özellikle Doğu ve Güneydoğu’da kapışıldığı söylendi.</p>
		<p>Bunun da ağzı açıktı, boş bakışlıydı, lateks dokuluydu ama gereken yerinde ince elastik maddeden yapılmış bir zar vardı.</p>
		<p>1.500 liraya bu bakireyle yatmak mümkündü.</p>
		<p>Hatta azıcık daha paraya kıyılırsa “boyalıları” da satılıyordu.</p>
		<p>O modelde fazla yüklenince elastik madde deliniyor, boya akıyor; yani şişme bebeğimiz kanıyordu.</p>
		<p>Bekâr damatlar için de çarşafı kapıp çatıya dikmek mümkün oluyordu.</p>

		<hr/>

		<p>İlk çıktığında geyiğini yapmıştık:</p>
		<p>“Yakında zarı bozuk çıktığı için hançerlenen ya da boyası fazla aktığı için acile yetiştirilen şişme kızlar görürüz,” diye...</p>
		<p>Hatta bekâr evlerinde “erken davranan”ın, evin diğer sakinlerince “ırz düşmanı” ilan edilebileceğinden, bekâreti bozulmuş şişme kadınlar uğruna namus cinayetlerinin başlayabileceğinden endişelenmiştik.</p>
		<p>Heyhat!</p>
		<p>Bizim geyik gerçek oldu.</p>
		<p><em>Sabah</em>’ta Hayrettin Bektaş’ın haberinde okudum.</p>
		<p>Çankaya Belediyesi, tüketiciler için bir “Hakem Heyeti” kurmuş. Tüketici şikâyetlerini alıp çare arıyorlarmış. Yılda ortalama on bin başvuru yapılıyormuş. </p>
		<p>En ilginç başvuru, emekli bir devlet memurundan gelmiş.</p>
		<p>Tüketicimiz, seks malzemeleri satan bir mağazadan şişme kadın almış. Sonra da heyete başvurarak parasının iadesini istemiş.</p>
		<p>Gerekçesi mi?</p>
		<p>“Satarken bana bakire olduğunu söylediler. Bakire çıkmadı. Hayal kırıklığına uğradım. Kandırıldım,” diyormuş.</p>

		<hr/>

		<p>İnsan gülemiyor bile...</p>
		<p>Eh amcacım! Paraya kıyıp kızın plastiğini almışsın. </p>
		<p>Paketi ihtimamla açmış, dilberi üfleyerek canlandırmışsın. </p>
		<p>Lateks tende vazelinli dokunuşlar yapmışsın. </p>
		<p>Artık bundan sonra o naylon ilişkide bile bekâret sormak, delikli balonun dahi kızoğlankızını aramak niye? </p>
		<p>İnsan, emekli amcanın o hiddetle “yenge”nin karnına bıçağı batırdığını ve çıkan, “Pıssss!” sesinden panikleyip kutusuna kaldırdığını düşünüyor ister istemez... </p>
		<p>Muhtemelen sonra da, “Kızınız bakire çıkmadı,” diye yeni gelini baba evine yollayan kocalar gibi “kullanılmış kız”ı belediyeye şikâyet etti.</p>

		<hr/>

		<p>Teknolojinin kültürel uyumuna eşsiz bir örnek bu...</p>
		<p>“Dili titreşim ayarlı, gözleri oynayabilen, üç işlevli yatak arkadaşı”na lastikten bekâret kemeri takılması, insanın damağında, üzerine dantelalı örtü serilmiş bilgisayar ya da nazar boncuklu yarış arabası tadı bırakıyor.</p>
		<p>Ama düşündürücü aynı zamanda da...</p>
		<p>Ananevi bağnazlığın, mütemadi kadınsızlıkla buluşmasından zuhur eden acıklı bir cinsel bulamaç...</p>
		<p>Kadının hem bakiresini hem seksisini arayan erkeğin trajik ikilemi...</p>
		<p>Hem, “Başım ağrıyor, bu gece olmaz,” demeyen, hem istenen pozisyona giren, her ezaya razı olduğu halde ertesi sabah ağzını açıp (pardon, konuşup yani) şikâyet etmeyen, erkeğin iktidarını da küçümsemeyen bir kadınla olmanın eşsiz ferahlığı...</p>
		<p>Adamlar yapmış.</p>
		<p>Bir de bozuk çıkmasaymış.</p>
	</div>
  </body>
</html>