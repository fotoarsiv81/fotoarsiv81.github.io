<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Aska Veda</title>

		<link href="main.css" rel="stylesheet" type="text/css"/>
	</head>
	<body class="subchapter epub-type_subchapter">
    <div class="container html5_section">
		<h1 class="sub-header">İkinci Hayatlar</h1>
		<p>İzmirli, 43 yaşında bir işadamı, gizlice kiraladığı bir evde boğazı kesilerek öldürüldü.</p>
		<p>Bulunduğunda yüzü makyajlıydı. Üzerinde kombinezon ve kadın külotu vardı.</p>
		<p>Polis kısa zamanda katilin izine ulaştı.</p>
		<p>İletişimin patladığı ve adım adım kaydedildiği çağda her şey kayda geçmişti zaten:</p>
		<p>Kurbanın girdiği internet siteleri...</p>
		<p>MSN’de sohbet ettiği adresler...</p>
		<p>Telefon ettiği son kişinin numarası...</p>
		<p>Evine girip çıkanların güvenlik kamerasındaki görüntüleri...</p>
		<p>Hayatı, hepimizinki gibi, tam bir elektronik muhasara altındaydı.</p>

		<hr/>

		<p>O, muhasarayı yarabileceğini düşünmüş, gizli bir sığınakta kendine ikinci bir hayat kurmuştu; ilk hayatıyla taban tabana zıt, bambaşka bir ikinci hayat...</p>
		<p>Kurban böyle de katili farklı mı?</p>
		<p>O da 25 yaşında bir inşaat işçisiydi.</p>
		<p>İnternetteki arkadaşlık sitelerinde tanıştığı eşcinsellerle para karşılığı ilişkiye giriyordu.</p>
		<p>Cinayet ânında o da ikinci hayatındaydı.</p>
		<p>Gündüz harç kararken gece âlemlere dalıyordu.</p>

		<hr/>

		<p>Kimsenin tercihini çekiştirecek, geride kalanların acılarını deşecek değilim.</p>
		<p>Ben daha çok, ortaya serilen ikinci hayatlarla ilgiliyim.</p>
		<p>Farklı dünyalarla iletişimin imkân dahiline girdiği, ilişkiler ağının yayıldığı bir çağda, değişik etkilere açık hale geldik. Davranış repertuvarımız da genişledi.</p>
		<p>Modern hayatın karmaşası, hepimizde çoğul kişilikler yarattı. </p>
		<p>Bu yenilik, kişilik denilen okyanusta büyük dalgalanmalara yol açtı.</p>
		<p>Çoğu zaman yüzeyde görünmeyen iç akıntılar, en ufak fay kırığında tsunami gibi patlamaya başladı.</p>

		<hr/>

		<p>İnternette “Kleopatra” rumuzuyla eş arayan bir işadamını ya da ona para karşılığı hizmet veren bir inşaat işçisini görünce, sanal sohbetlere sahte isimle katılan diğerlerini düşünüyor insan...</p>
		<p>Acaba gündüzleri mecburi edindikleri kimlikleri mi gerçek saymalı, geceleri gönüllü büründükleri kimlikleri mi?</p>
		<p>Gündüz, sanki bir tiyatro sahneleniyor. Maskeli kişilikler, verilen rolü en iyi şekilde oynamaya çalışıyor.</p>
		<p>Sonra gecenin hoşgörülü loşluğunda maskelerini çıkarıyorlar. </p>
		<p>Zorunluluklardan, sorumluluklardan, rollerden soyunup karanlığın pelerinine bürünüyor ve ikincil kişiliklerine sığınıyorlar. </p>
		<p>Gece, “neyseler o olma” fırsatını bahşediyor. </p>
		<p>Asıl hayat, orada zuhur ediyor. </p>
		<p>Gündüzün yaraları orada sarılıyor.</p>
		<p>Biraz da bu terapi sayesinde ertesi sabah tiyatro yeniden ve hevesle başlıyor.</p>

		<hr/>

		<p>Biz genelde sabah, o tiyatroda okuyoruz haberleri; şaşırıyor, ayıplıyoruz.</p>
		<p>Freud’un, “yansıtma” dediği yöntemle kendi kusurlarımızı başkasında görünce suçlayıp rahatlıyoruz.</p>
		<p>Oysa çoğumuzun kalın maskesinin altında da binbir yüz var.</p>
		<p>Potansiyel kurbanlar ya da katilleriz.</p>
		<p>Asıl kurbanlar ve katillerden farkımız; onların yaşamayı göze aldığını bizim bilinçaltı denilen kara delikte saklamamız, bastırmamız...</p>
		<p>İşte bu yüzden, kimsenin kendisi olma hürriyetine kavuşamadığı bir çağın 3. sayfalarında, insana dair okuduklarım şaşırtmıyor beni...</p>
		<p>Sadece, “Bir maske daha yırtıldı,” diye düşünüyorum:</p>
		<p>“Bir gece daha aydınlatıldı. Bir hayat daha karartıldı.”</p>
	</div>
  </body>
</html>