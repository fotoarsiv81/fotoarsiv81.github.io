<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Aska Veda</title>

		<link href="main.css" rel="stylesheet" type="text/css"/>
	</head>
	<body class="subchapter epub-type_subchapter">
    <div class="container html5_section">
		<h1 class="sub-header">Dizilerin Kadınları</h1>
		<p>Kadın ve Aileden Sorumlu Devlet Bakanı, Türk aile yapısıyla örtüşmeyen dizilerden yakındı. </p>
		<p>“Güçlü aile yapısı”na zarar verecek görüntülerin yer aldığı dizilerin şifreli yayımlanması için çalışma başlattıklarını açıkladı.</p>
		<p>Eski tartışma:</p>
		<p>Diziler “yanlış hayat”lar mı kurguluyor? </p>
		<p>Yoksa yaşadığımız hayatı mı yansıtıyor?</p>
		<p>İkincisi doğruysa onları gizlemekle aynayı taşlamış olmuyor muyuz?</p>
		<p>Hadi filmleri, dizileri sansürledik; bütün karakterleri “Türk aile yapısı”na uygun, mazbut, sadık, aseksüel insanlar haline soktuk diyelim. Haberler ne olacak?</p>
		<p>Aile içi tecavüzleri, çocuk yaşta satılan kızları, Hüseyin Üzmez duruşmalarını da şifreli mi yayınlayacağız?</p>

		<hr/>

		<p>Aileler “Türk”, “Afrikalı”, “Fransız” diye sınıflanmaz; “geleneksel” ya da “modern” aile yapılarından söz edilebilir ancak...</p>
		<p>Onlar da öyle sabit yapılar değildir. </p>
		<p>Zamanla değişir. Bu değişim de, filanca dizide evli bir kadın sevgilisine kaçtı, diye olmaz. </p>
		<p>Bütün dizileri şifrelesek de değişimden kaçılmaz.</p>
		<p>Çünkü değişimin dinamikleri başkadır.</p>
		<p>Televizyon, onların habercisi olabilir ancak...</p>
		<p>Muhafazakâr çevrelerin dizi rahatsızlığı da aslen buradan kaynaklanıyor sanırım:</p>
		<p>“Türk aile yapısı” denen şey, her ne ise ciddi bir değişim geçiriyor. Ve bu değişimin ipuçlarını da yerli diziler veriyor.</p>

		<hr/>

		<p>Değişimin yönüne dair fazla araştırma yok.</p>
		<p>2000’de yayımlanmış bir çalışmadan (<em>Televizyon, Kadın ve Şiddet</em>, KİV) söz edeceğim.</p>
		<p>Sevilay Çelenk ve Nilüfer Timisi, “Yerli Dramalarda Kadın Temsili ve Şiddet” başlıklı makaleleri için, beş televizyon dizisindeki beş ana, yirmi dört yardımcı kadın karakteri incelediler.</p>
		<p>Kadınların çoğu 18-30 yaş kuşağındaydı.</p>
		<p>Yarıya yakını bekârdı. </p>
		<p>Çoğunun eğitim düzeyleri belirtilmemişti. </p>
		<p>Üçte birinin çalışıp çalışmadığı bile belli değildi. </p>
		<p>Sanılanın aksine genellikle geleneksel aile yapısına ve evliliğe önem veriyorlardı. </p>
		<p>Araştırmaya göre dizilerde geleneksel kadın rollerine ilişkin kurgular, alttan alta idealize edilmeye devam ediyordu.</p>

		<hr/>

		<p>Ancak...</p>
		<p>Araştırmacılar, kadın karakterlerde bazı dikkat çekici dönüşümler de gözlemişlerdi:</p>
		<p>Dizilerin kadınları, mücadeleci ve direngen kişiliklerdi.</p>
		<p>Çoğu, tuzaklarla dolu güç yaşam koşulları içinde rasyonel kararlar alabilen zeki kadınlardı.</p>
		<p>Artık Yeşilçam melodramlarındaki tuzak ve iftiraların gözü yaşlı, boyun eğen kurbanları rolünde değillerdi.</p>
		<p>Etraflarında olup biten haksızlıkları anlamaya ve hayata tutunmaya kararlı bir davranış sergiliyorlardı.</p>
		<p>Yeşilçam kadınlarının, yaşamlarının ancak son birkaç dakikasında –mendillerine kan tükürerek öldükleri yataklarında– sahip olabildiği aklanma ve mutluluğa razı olmaya niyeti yoktu. Ve özellikle genç kuşaktan olanlar, evli olmasalar bile aşk ilişkilerinde cinselliği de cesurca yaşıyordu.</p>

		<hr/>

		<p>Dizilerin hem bunca çok izlenmesinin hem de bazı çevreleri bunca rahatsız etmesinin nedeni, orada resmedilen “yeni kadın”ın “Türk aile yapısı” denilen kıskaç içinde artık eskisi kadar gönüllü yer almaması olabilir.</p>
		<p>Eğer öyleyse bu eğilimi de hiçbir şifre engelleyemez.</p>
	</div>
  </body>
</html>