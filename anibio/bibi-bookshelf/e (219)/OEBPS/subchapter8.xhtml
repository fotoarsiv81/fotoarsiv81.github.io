<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Aska Veda</title>

		<link href="main.css" rel="stylesheet" type="text/css"/>
	</head>
	<body class="subchapter epub-type_subchapter">
    <div class="container html5_section">
		<h1 class="sub-header">Yalnızlar İçin</h1>
		<p>Her sokak, her vitrin, her mesken, koskocaman, kıpkırmızı, kanlı canlı, yusyuvarlak kalplerle doluyken kaburgalarının arasında boş ya da kırık bir kalple dolaşmak ne can yakıcıdır bilirim.</p>
		<p>Bir dönem gurbette o “Sevgililer Günü” yalnızlığını bizzat tecrübe ettim.</p>
		<p>Okyanusun ortasında susuzluk çekmek gibi bir şeydi.</p>
		<p>Parkta tahterevallisinin karşı kefesini dolduracak arkadaş bekleyen bir çocuk hüznü...</p>
		<p>Öksüzlere özgü bir “Anneler Günü”...</p>

		<hr/>

		<p>Zamane sevdalılarının ortalıkta sereserpe koklaşması, reklamların mütemadiyen âşıkları alışverişe çağırması, “Sevgililer Günü” nün küresel çapta uluorta kutlanması, yalnız kalplerin ıssızlığını perçinler bir kat daha...</p>
		<p>Gördükleri her çiftten ayrı bir anı, dinledikleri her anıdan tarifsiz bir acı süzerler.</p>
		<p>Aşk dillendirildikçe yitik bir dostun adı gibi çınlar.</p>
		<p>Henüz reklamlardakine benzer bir sevda kısmet olmamıştır kimine; ama çoğu doludizgin yaşamış ve sonunda kıymıştır yarine...</p>
		<p>Onu acılar çektirerek öldürmüş ve eski bir şarkıya gömmüştür.</p>
		<p>Ortak hatıralar mezarlığına...</p>
		<p>Ya da ihanetler kabristanına...</p>

		<hr/>

		<p>Kimi fazla sevgiye sarıp nefessiz koymuştur aşkını kimi sevgisiz bırakıp boğmuştur.</p>
		<p>Kimi busesine kuşkunun zehrini katmış kimi ilgisizliğin kodesine atmıştır.</p>
		<p>Kıskançlığın ateşiyle bilenen hançer, sahibi ne kadar çok sevdiyse o kadar derine saplanmıştır.</p>
		<p>Doyamadan ayrılanların damağında buruk bir ıstırap tadı kalmıştır.</p>

		<hr/>

		<p>İşte o yüzden terk eden, terk edilen, sevdiğini öldüren ya da sevdiğince gömülen, biraz hüzün, çokça çelebi bir gülümsemeyle bakar cilveleşen âşıklara, “Sevgililer Günü”nün haber bültenlerinde...</p>
		<p>Kendisi kıymıştır sevdiğine...</p>
		<p>Ve bilir ki, diğer kumrular da, yakın bir kıskançlık krizinde ya da özensiz bir birlikteliğin tekdüzeliğinde, kıyacaktır yarine...</p>
		<p>Çünkü Ferhad ile Şirin’den, Kerem ile Aslı’dan, Leyla ile Mecnun’dan, Romeo ile Juliet’ten bilir ki, tıpkı sevgililer günlerinin taze gülleri gibi, ömrü uzadıkça solar ateşli sevdalar...</p>
		<p>Sadece öldürülen âşıklar yaşar. Aşkta, ölüm ile yaşam arasında ters orantı var.</p>

		<hr/>

		<p>Ey sadık üyeleri Kırık Kalpler Kulübü’nün! Sevgilisi olmayanlar! Sevgilisinden ayrılanlar! Sevgilisi uzakta olanlar!</p>
		<p>Hiç ilişkiye girmemiş ya da her gömdüğü ilişkiyle bir parça eksilmiş, her yitik sevdalının ardından acı çekmiş üvey evlatları “Sevgililer Günü”nün!</p>
		<p>Bu gece tek kişilik sofranıza çift kadeh koyun! İzleyin canlı yayında potansiyel katillerin buselerini! Siz içtikçe canlansın o güzelim anılar! Unutmayın ki, yalnızlığın da kahredici bir tadı var.</p>
	</div>
  </body>
</html>