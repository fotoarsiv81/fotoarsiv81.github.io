<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Aska Veda</title>

		<link href="main.css" rel="stylesheet" type="text/css"/>
	</head>
	<body class="subchapter epub-type_subchapter">
    <div class="container html5_section">
		<h1 class="sub-header">Seks Serbest, Sevda Yasak</h1>
		<p>Bugüne dek, lanetli bir parola gibiydi “ihanet”... </p>
		<p>Varlığı bilinen ama öyle uluorta bahsedilmeyen bir tarikat şifresi sanki...</p>
		<p>Bir yeraltı çetesi ya da tehlikeli bir virüsmüşçesine kulaktan kulağa fısıldanır, ses biraz yükseldi mi mevzu kapatılırdı.</p>
		<p>Konu komşu dedikoduları, eş dost duyumları, sıkı sıkı incelenen internet mesajları veya telefon dökümleri, ansızın gelen ve geceyi zehreden hasret mesajları...</p>
		<p>Pek çok evde kadınlar buna benzer sahneler yaşıyor; ama pek azı bu kanıtları ayrılık gerekçesi yapıp mahkemeye taşıyordu.</p>
		<p>Çoğu sineye çekiyor, çaresizliğin kuyusuna gömüyordu ihanet belgelerini...</p>
		<p>Ve ailenin kırık kolları, delik deşik yenler içinde dipdiri görünmeye çalışıyordu.</p>

		<hr/>

		<p>Bu evcilik oyununu Hülya Avşar bozdu.</p>
		<p>Biraz da statüsünün sağladığı özgüvenle herkesin ağzında yuvarlayıp gizlediği “kral çıplak” havadisini bağıra çağıra verdi.</p>
		<p>“Evlilik doğaya aykırı... Yaşama zevkini bitiriyor,” dedi.</p>
		<p>Bu durumun, ihaneti kaçınılmaz hale getirdiğini söyledi. </p>
		<p>Eşlerin –bazen farkında bile olmadan– durumu kabullenip ihanete göz yumduklarını ekledi.</p>
		<p>Milyonlarca kadının “zımni onay”ını tescilledi.</p>
		<p class="margin-top">Buraya kadar iddialı, cesur, radikal yorumlar...</p>
		<p>Ama sonrası...</p>
		<p>Kısmen çaresizliğin, kısmen de “aşiret”ten miras feodal kültürün yansıması...</p>
		<p>Avşar Kızı, Ahmet Hakan’a, “Erkek aldatır, önemli olan çaktırmaması,” dedi. </p>
		<p>Bu bilip de görmezden gelme tavrı, Avşar’ın, bitiş düdüğünü çaldığı evliliği sürdürebilmek için sarıldığı yegâne urgan gibi görünüyor.</p>
		<p>Bir kuşak önce dile bile getirilmeyen, bir kuşak sonra ise belki gülünç gelecek olan bir “mecburi hizmet”in, ikiyüzlülükle aşılma çabası var bu kabullenişte...</p>
		<p>Sonraki cümle, ilişkiler açısından daha da acıklı:</p>
		<p>“Tek gecelik kaçamak için yuva yıkmam. Ama sevdiyse durum başka...”</p>

		<hr/>

		<p>İşte burada hazin bir ikilem var:</p>
		<p>Oldum olası erkeğin, sevmeden seks yapabilme “becerisi”ni ayıplayan kadın, burada o “ayıbı” kendi avantajına çevirmeye çabalıyor.</p>
		<p>İhanetin sınırlarını, “Sevişsin ama sevmesin,” diye çiziyor.</p>
		<p>Cinsellik tekelinden –biraz da mecburen– vazgeçerken sevgi tekelini hâlâ elinde tutmaya çalışıyor.</p>
		<p>Bu formülün dile getirilmesi bile “evlilik doğaya aykırı” hipotezini doğrulayan bir kanıt... </p>

		<hr/>

		<p>Bu sözleri okuyunca Süleyman ile Fahire’yi hatırladım.</p>
		<p>Nâzım, “Bir Küvet Hikâyesi” şiirinde anlatır onları...</p>
		<p>Fahire, kocasının ihanetini öğrenir. Onu eve çağırır:</p>
		<div class="poem html5_section">
			<span>Geldi Süleyman,</span>
			<span>Fahire, kocası Süleyman’a sordu:</span>
			<span>— Doğru mu?</span>
			<span>— Evet.</span>
			<span>— Teşekkür ederim Süleyman.</span>
			<span>Bak işte rahatladım.</span>
			<span>Bak işte ağlamıyorum artık.</span>
			<span>Nerde buluşuyordunuz?</span>
			<span>— Bir otelde.</span>
			<span>— Beyoğlu tarafında mı?</span>
			<span>— Evet.</span>
			<span>— Kaç defa?</span>
			<span>— Ya üç, ya dört.</span>
			<span>— Üç mü, dört mü?</span>
			<span>— Bilmiyorum.</span>
		</div>

		<hr/>

		<p>Şiirin bir yerinde Nâzım o zor soruyu sordurur kadın kahramanına:</p>
		<div class="poem html5_section">
			<span>— Çok mu seviyordun?</span>
			<span>— Sevmek mi? Hayır...</span>
			<span>— Başkaları da var mı Süleyman?</span>
			<span>— Yok.</span>
			<span>— Olmadı mı?</span>
			<span>— Hayır.</span>
		</div>
		<p>Bu yanıtı alınca da şöyle der Fahire:</p>

		<div class="poem html5_section">
			<span>— Bunu sevdin demek...</span>
			<span>Başkaları da olsaydı</span>
			<span>daha rahat ederdim...</span>
		</div>

		<p>Farklı yetiştirilme tarzlarından olsa gerek:</p>
		<p>Erkek, “Sevse de sevişmesin” derdinde; </p>
		<p>Kadın, “Sevişse de sevmesin”e razı...</p>
		<p>Oysa sevmeden sevişmek ile sevişmeden sevmek aynı sakat doğumun ikizleri değil midir?</p>
	</div>
  </body>
</html>