<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Aska Veda</title>

		<link href="main.css" rel="stylesheet" type="text/css"/>
	</head>
	<body class="subchapter epub-type_subchapter">
    <div class="container html5_section">
		<h1 class="sub-header">Tatil Aşkı Öldürür mü?</h1>
		<p>İşten uzak, stressiz günler... </p>
		<p>Deniz, kumsal, güneş... </p>
		<p>Akşamları ay ışığında yemek, müzik ve dans...</p>
		<p>Çıplak tenler, rahatlamış bedenler... </p>
		<p>Tatilde, bir aşkı besleyecek her şey var.</p>

		<hr/>

		<p>Bu güzel rüyayı bölen bir demeç çıktı <em>Milliyet</em>’te...</p>
		<p>Ayşegül Aydoğan, Numune Hastanesi Psikiyatri Kliniği şefi Dr. Erol Göka’ya “tatilin ilişkilere etkisi”ni sordu.</p>
		<p>“Tatil dönüşü anksiyete (kaygılanma) hastalıkları fazla görülüyor,” dedi Dr. Göka:</p>
		<blockquote>
			<p>Tatil deyince tamamen eğlence ve dinlenmeyle doldurulması gereken bir zaman akla geliyor. Ancak çok ani virajların alındığı bir dönem de olabiliyor. Çünkü ertelediğimiz sorunlar, tatilde açığa çıkıyor. Sorunlarıyla baş edemeyen çiftler, ayrılma kararını çoğu kez tatilde alıyor.</p>
		</blockquote>

		<hr/>

		<p>Anlaşılan o ki, gündelik hayatın temposu, sadece para kazanma zorunluluğundan, çalışma azminden, iş hırsından filan kaynaklanmıyor; aynı zamanda bizi, çözüme kavuşturmakta zorlandığımız sorunlardan saklayan bir sığınak işlevi de görüyor.</p>
		<p>Çağımızın içkisi, kumarı, uyuşturucusu oldu mesai...</p>
		<p>Telefonlara baktıkça, dosyalara gömüldükçe, eve bitap halde döndükçe erteliyor, yok sayıyor, geçiştiriyoruz asli dertlerimizi...</p>
		<p>Çalıştıkça unutuyoruz.</p>
		<p>Ama tatil bölüyor bu kaçamağı...</p>
		<p>“İş yok bir süre... Hadi bakalım yüzleş kendinle ve eşinle,” diyor.</p>
		<p>Ve yıl boyu biriktirilmiş sorunlar, ertelenen konuşmalar, geciktirilmiş tartışmalar, kapıya dayanmış hesaplaşmalar sökün ediyor birden...</p>
		<p>Birlikte harcanan vakit arttıkça kıskançlıklar, kusur bulmalar ya da –daha fenası– konuşulacak bir şey kalmadığını görüp susup oturmalar başlıyor.</p>
		<p>Kışın işe yönlendirilen enerji, kumsalda “asıl hedef”i vurmaya girişiyor.</p>

		<hr/>

		<p>Şimdi anladınız mı, bunca gürültü nereden peydahlandı son yıllarda, koylarda...</p>
		<p>Artık kafa dinleyecek tek bir sahil şeridi kalmamasının, sabaha kadar bitmek bilmeyen “vur patlasın”ların, bu eğlence patlamasının sırrına erdiniz mi?</p>
		<p>Çünkü sessizlik, konuşmaya zorluyor bizi; birbirimizle, kendimizle...</p>
		<p>O hep kaçtığımız sınava sokuyor.</p>
		<p>Dinlemek ve söylemek, işkenceye dönüşüyor. Acılarımızı büyütüyor.</p>
		<p>Daralınca gürültünün, dansın, içkinin vurdumduymazlığına kaçıyoruz biz de... Kimse kimseyi duymasın, vicdanımızın bile sesi duyulmasın, yatağa başımızı koyduğumuzda konuşmaya derman kalmasın, kulak çınlaması dışında ses olmasın, dertler uykudan uyanmasın istiyoruz.</p>
		<p>Tatilden döndüğümüz gecenin sabahında da açık bıraktığımız dosyaların koşturmacasına kapanıyoruz panik halinde...</p>
		<p>Tatilden dinlenemeden, yorgun argın dönmemiz bundan...</p>
		<p>Sizinki sadece yorgunluksa şükredin!..</p>
		<p>Sessizliğe yakalananlar ayrılıp dönüyor çünkü...</p>

		<hr/>

		<p>Gelelim önerilere:</p>
		<p>Dr. Erol Göka başta, “Tatile iş taşımayayım,” saplantısından kurtulmak gerektiğini söylüyor:</p>

		<blockquote>
			<p>Bu şoka gerek yok; gerçekçi de değil. Hepten kopmayın işten... Tamamen de vermeyin kendinizi, kısmen bağlantılı işler yapın, okuyun mesela.</p>
		</blockquote>

		<p>Ama asıl öneri, kendinizle ve eşinizle yüzleşmekten kaçmamak...</p>
		<p>Ertelenen sorunları, mesai aralığına sıkışmamış bir periyotta konuşmak...</p>
		<p>Bu teste, yani tatile dayanabilen bir ilişki, sizi yıl boyu eğlendirebilir.</p>
		<p>O testten geçemiyorsa belki yıl boyu da taşımanıza gerek yoktur; kim bilir?</p>
	</div>
  </body>
</html>