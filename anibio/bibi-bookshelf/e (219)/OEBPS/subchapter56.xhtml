<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Aska Veda</title>

		<link href="main.css" rel="stylesheet" type="text/css"/>
	</head>
	<body class="subchapter epub-type_subchapter">
    <div class="container html5_section">
		<h1 class="sub-header">Maç Varken “Sevgililer Günü”</h1>
		<p><em>Vatan</em>’ın “Sevgililer Günü” anketinden ilginç bir sonuç çıktı:</p>
		<p>14 Şubat’ta kadınların çoğu sevgilisinden tek taş kolye bekliyormuş.</p>
		<p>Erkeklerin çoğu ise sevgilisine çiçek götürmeye hazırlanıyormuş.</p>
		<p>Bu akşam maç da olduğu düşünülürse birçok ilişkide bolca hayal ve kalp kırılacağını tahmin etmek zor değil.</p>
		<p>Ankete katılanların yarısı severek evlenmiş. Lakin yarısının evliliği boşanmayla bitmiş.</p>
		<p>Boşanma oranının yüksekliği, beklenti ile gerçeklik arasındaki (yani tek taş ile çiçek arasındaki) derin farklılıktan kaynaklanıyor olsa gerek...</p>

		<hr/>

		<p>Tek taş kolye hediyeli romantik bir yemek beklerken kapısında bir buket çiçekle, “Seni seviyorum. Maça gidiyorum,” notu bulmuş bir kadının önünde iki seçenek vardır:</p>
		<p>Ya beklentiyi ya da sevgiliyi değiştirmek...</p>
		<p>Çoğu kadın, çiçeğe razı olmak veya adamdan caymaktansa üçüncü bir seçenekle uğraşır:</p>
		<p>Adamın kişiliğini değiştirmeye çalışır. Ama ne yazık ki –üç yaşından gün almış hiçbir– erkek değişmez.</p>
		<p>Öte yandan, erkeğin “değişmemesi” beklentisine karşın çoğu kadın zamanla değişir.</p>
		<p>İlişkilerde hayaller ve kalpler, biraz da bu yüzden kırılır.</p>

		<hr/>

		<p>Huyu değişmeyen erkek, “Sevgililer Günü” maça gidince kadın sorular sormaya başlar:</p>
		<p>“Ne oldu bize?”, “Artık beni sevmiyor musun?”, “Başka biri mi var?” </p>
		<p>Cevapsız kalan sorular, zamanla aynaya döner:</p>
		<p>“Gözden düştüm mü?”, “Eskisi kadar güzel değil miyim?”, “Fazla mı kilo aldım?”</p>
		<p>Erkekse soru sormaz; kendisine sorulmasından da hoşlanmaz. </p>
		<p>Çok sıkıştığında, “Nerden çıkarıyorsun bunları?” der, fazla konuşmaz.</p>
		<p>“Sevgililer Günü”nü hatırlayıp çiçek aldığı, hatta maça gitmeyip yemeğe kaldığı halde niye hâlâ bunların sorulduğunu da anlamaz.</p>
		<p>Bunca “fedakârlığa” rağmen yine de karşısındaki tabağa gözyaşları damlıyorsa o da kendine sorular sormaya başlar. Ama onunkiler hayli farklıdır:</p>
		<p>“Yanlış kız mı?”, “Başkasını mı bulmalı?”</p>
		<p>Önünde iki seçenek vardır:</p>
		<p>Tek taş için para biriktirmek ya da sevgiliyi değiştirmek...</p>
		<p>Pek azı para biriktirir.</p>

		<hr/>

		<p>Sanırım asıl sorun, piyasa işi şablonların bizi esir alması...</p>
		<p>Reklamların tek taşı, yegâne sevgi alameti diye sunması...</p>
		<p>“İlişki guruları”nın kadınları, erkeğin gözünde maçtan daha cazip, golden daha heyecan verici olmaya zorlaması... </p>
		<p>Tek taş alamayanların sevgisiz, erkeğini maça kaptıranların cazibesiz diye damgalanması...</p>
		<p>“Sevgililer Günü”nde hayal kırıklığı yaşayanların, suçu kendinde, mesela tek taşa yetmeyen gelirinde veya deforme olan bedeninde araması...</p>

		<hr/>

		<p class="margin-top">Boş verin bunları!</p>
		<p>Güzelim bir günü, kadınınızın gözüne girmek için tek taş alışverişinde ya da erkeğinizin diğer heyecanlarıyla yarışmak uğruna maç tribününde geçirmeyin.</p>
		<p>Kendinizden taviz vererek mutlu olmaya çalışmayın.</p>
		<p>Erkekseniz sevginizi hediyenizle tartmayacak, kadınsanız sizi maçla kıyaslamayacak sevdalılara koşun.</p>
		<p>“Nerdeee?” mi diyorsunuz.</p>
		<p>O halde “Sevgililer Günü”nü unutun; kafa denginizle buluşuncaya dek yalnızlıkla baş etmenin, kendi kendinize yetmenin yolunu bulun. Formülü unutmayın:</p>
		<p>Tekil olmayı başarmış iki kişi = Sağlam bir ilişki...</p>

	</div>
  </body>
</html>