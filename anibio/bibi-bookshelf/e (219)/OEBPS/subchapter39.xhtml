<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Aska Veda</title>

		<link href="main.css" rel="stylesheet" type="text/css"/>
	</head>
	<body class="subchapter epub-type_subchapter">
    <div class="container html5_section">
		<h1 class="sub-header">Lolita İhtilali</h1>
		<p><em>Milliyet</em>’in üçüncü sayfasında bir haber:</p>
		<p>“12 yaşındaki kız, internette tanıştığı adama kaçtı.”</p>
		<p>Sayfayı çevirin:</p>
		<p>Edirne’de sevişirken görüntülenen liseli kızın fotoğrafları... Ve Mardin’den Sivas’a kadar Türkiye’nin dört bir yanından 12-13 yaşında küçük kızlara tecavüz haberleri...</p>
		<p>Madalyonun bir yüzünde ağzı salyalı sübyancılar var.</p>
		<p>Peki diğer yüzünde?..</p>
		<p>Alttan alta inanılmaz bir “ergen ihtilali” yaşadığımızın farkında mısınız?</p>

		<hr/>

		<p>Son zamanlarda bir lise mezuniyet balosunda bulundunuz mu hiç? Gitseniz, gördüğünüz ağır makyajlı, cesur dekolteli, yüksek topuklu, ceptelefonlu kızların 16-17 yaşında olduğuna inanabilir miydiniz acaba?</p>
		<p>Levent’te bir estetik kliniğinde görevli bir uzmanla görüştüm. Dinlediklerime inanamadım:</p>
		<p>“14-15 yaşında kızlar, ana babalarından habersiz gelip kaşlarını kaldırmak, fazla yağlarını aldırmak, selülit tedavisi yaptırmak istiyor.”</p>
		<p>Geçenlerde bir kız elinde Angelina Jolie’nin fotoğrafıyla gelmiş ve, “Bununki gibi dudak istiyorum,” demiş.</p>
		<p>18’lik bir lolita da göğüslerini büyütmesi için yalvarmış.</p>
		<p>“En büyük istekleri” neymiş biliyor musunuz?</p>
		<p>Zara’nın ya da Diesel’in 34 bedenine sığabilmek...</p>
		<p>Bunun için yarışıyorlarmış:</p>
		<p>“Çünkü televizyonda gördükleri mankenler 34 beden giyiyor. Onu giyebilmek için 44 kilo kalmaları lazım. Bunun için resmen aç geziyorlar. Gün boyu yedikleri, bir kâse yoğurt, iki tas salata, sigara, kahve ve kola... 500 kaloriyle yaşamaya çalışıyorlar. O yüzden vücutlarında demir, sodyum eksikliği var. Yanlış beslendikleri için vücutları hızla deforme oluyor, müdahale için de bize geliyorlar.”</p>
		<p>Uzman, bunun son üç yılda gözlenen bir “patlama” olduğunu söylüyor:</p>
		<p>“Ben de anneyim, 18’lik ‘lipolu’ (yağ aldırmış) kızları görünce dehşete kapılıyorum. Biriktirdiği 300-500 lirayla gelip, ‘Dudağımızı şişir,’ diyenleri, ‘Bırakın dudağınızı da gidin kafanızı şişirin,’ diye geri yolluyorum.”</p>

		<hr/>

		<p>Genelde üst gelir grubundan hastaları bulunan bir jinekoloğun gözlemleri daha da çarpıcı:</p>
		<p>“Genç nüfusta müthiş bir uyanma var,” diyor. 17-18 yaşlarında lise öğrencilerinin kürtaj için başvurduğunu söylüyor ve bazı gözlemlerini aktarıyor:</p>
		<p>Batı’da ergenlik yaşı 16-17’den 11-12’ye geriledi.</p>
		<p>Amerika’da 10’a kadar düştü.</p>
		<p>Genç kızlar, annelerine göre daha erken âdet görüyor artık...</p>
		<p>Bunun, iklimden beslenmeye kadar pek çok nedeni olabilir; ama en önemli nedenlerinden biri “psiko-seksüel uyarımın artması.”</p>
		<p>Yani, okulda, çevrede ve özellikle de medyada cinsel teşhirin yaygınlaşması... Baştan çıkarıcı klipler, uyarıcı filmler, cinsellik yüklü diziler, çıplaklığa çağıran reklamlar, beyinde ergenliği erken uyandırıyor, cinselliğin keşfini hızlandırıyor.</p>
		<p>Özellikle varlıklı kesimden gençler, lise çağında, özentiyle büyük ve seksi görünme derdine düşüyor. Karşı cinsi de sadece bir seks nesnesi olarak görüyor.</p>
		<p>Anneleri mi? Onlar da kızlarının ponponlu çorapları ve lastik ayakkabılarıyla genç görünme çabasında...</p>
		<p>Küçükler büyük, büyükler küçük görünmek için yarışıyor adeta...</p>

		<hr/>

		<p>Kimseyi suçlamayalım; bu tablo bizim eserimiz:</p>
		<p>İyi bir kalça sahibi olmanın, iyi bir kafa sahibi olmaktan daha fazla prim yaptığı bir ülkeden ne bekliyordunuz ki? Kafasını çalıştıranların kafasını koparırken kalçasını çalıştıranları baş tacı eden bir toplumda, çocuklara nasıl, “Göğsünü değil, kütüphaneni büyüt,” öğüdü verebiliriz ki?</p>
		<p>Yasak çare değil...</p>
		<p>Beyin faaliyetine itibar kazandırmaya ve öncelikler konusunda topyekûn bir hesaplaşmaya ihtiyacımız var.</p>
	</div>
  </body>
</html>