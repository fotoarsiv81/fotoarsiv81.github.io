<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Aska Veda</title>

		<link href="main.css" rel="stylesheet" type="text/css"/>
	</head>
	<body class="subchapter epub-type_subchapter">
    <div class="container html5_section">
		<h1 class="sub-header">Anadolu Aşkı Arıyor</h1>
		<p>“İnternet’in ansiklopedisi” Google’da “sevgi” sözcüğünü en çok arayan adresleri araştırıyorlar. </p>
		<p>En başta Anadolu kentleri sıraya diziliyor:</p>
		<p>Diyarbakır, Adana, Kayseri, Erzurum, Trabzon...</p>
		<p>Ya “aşk”ı hangi iller tıklayıp araştırmış en çok:</p>
		<p>Gaziantep, Diyarbakır, Adana, İçel, Erzurum...</p>
		<p>Nasıl yorumlarsınız?</p>
		<p>Büyük kentler aşkı buldu da şimdi Anadolu mu arıyor?</p>
		<p>Yoksa İstanbul, Ankara, İzmir sevdadan umudu kesti de Anadolu, arayışını İnternet’te mi sürdürüyor?</p>

		<hr/>

		<p>Doğan Haber Ajansı bürolarından yağan haberler, Anadolu’daki “İnternet bereketi”nin ipuçlarını veriyor.</p>
		<p>Mesela Sinop’tan bir imam haberi geldi.</p>
		<p>Durağan ilçesine bağlı Çampaşasakızı köyünün 37’lik imamı, İnternet’te tanıştığı İstanbullu kadın için yedi aylık hamile eşi ile üç çocuğunu terk etmiş.</p>
		<p>Durumu öğrenen eşi, erken doğum yapmış; karnındaki ikizlerden birini kaybetmiş.</p>
		<p>Çocuklar, babalarının sürekli bilgisayar başında bir kadınla yazıştığını, evde bu yüzden tartışmalar çıktığını söylüyormuş.</p>

		<hr/>

		<p>Geçenlerde de Maçka’nın Armağan köyünden bir haber geldi.</p>
		<p>Doğuştan engelli olduğundan ancak elleri üzerinde yürüyebilen Yusuf, İnternet’te kendisi gibi sağır ve dilsiz olan Tayvanlı Mei-Çan’la tanışmış.</p>
		<p>Sanal sohbette âşık olmuşlar birbirlerine...</p>
		<p>Yusuf, Mei-Çan’a evlenme teklif etmiş.</p>
		<p>Kız, Tayvan’daki evinden kaçıp Maçka’ya gelmiş, Yusuf’una kavuşmuş. Evliliğe hazırlanıyorlarmış.</p>

		<hr/>

		<p>Oğlum, “Ortaokuldan bir arkadaşım İnternet’te tanıştığı kızdan yine İnternet’te ayrıldı,” diyordu geçenlerde... Tuhaf olan şu ki, tanışma ile ayrılma arasında hiç tanışıp görüşmemişler. </p>
		<p>“İlişki”, sanal ortamda başlayıp orada bitmiş.</p>
		<p>Tabii bu öyküler içinde, eski Türk filmlerinin İnternet’li versiyonlarını anımsatan ölümcül örnekler de var:</p>
		<p>Aydın’da 16 yaşında bir kız, İnternet’te kendini astsubay olarak tanıtan birine kaçtı geçen ay... Ankara’da iki hafta oğlanın tecavüzüne uğradı. Randevuevine satılmak üzereyken kaçmayı başardı.</p>
		<p>İşte “film gibi” bir örnek daha:</p>
		<p>Ağrı’da bir çocuk annesi kadın, imam nikâhlı kocasını bırakıp Düzce’ye, İnternet’te tanıştığı Akçakocalı pazarcıya kaçtı. Ama orada, yine İnternet’ten izini süren üvey oğlunun kurşunlarıyla can verdi.</p>

		<hr/>

		<p>Bu haberlere şu veriyi de ekleyeyim:</p>
		<p>Fransızlar, İnternet’i en çok “bilgi arama” için kullanıyor.</p>
		<p>İngilizler, en çok “haber” için...</p>
		<p>Türkler, en çok “eğlence ve iletişim” için...</p>
		<p>Buradaki “iletişim”, büyük oranda yukarıda örneklediğim türden bir “tavlama” faaliyeti...</p>
		<p>Televizyon, geleneksel dünyanın kabuğunu çatlatmıştı ama onun iletişimi tek yönlüydü. </p>
		<p>Şimdi İnternet, TV’nin açtığı oluktan içeri dalıyor; iki yönlü iletişimin yolunu açarak küresel ölçekte bir gönül pazarı kuruyor.</p>
		<p>Yanlış bir adreste, yanlış yatakta yaşadığına inanan yeryüzünün kırık kalpleri, yeniden karılan kartlar gibi yer değiştiriyor. </p>
		<p>İnternet, ilişkilerin doğasını ve içeriğini etkilemiyor belki; ama alternatif zenginliğiyle ölçeğini ve niteliğini değiştiriyor.</p>
		<p>Bu değişimde Anadolu da asırlık mahremiyetinden sıyrılıyor. Taşra baştan çıkıyor.</p>
		<p>Diyarbakır’ın, Antep’in, Adana’nın, Google’a ille “sevgi”yi sorması boşa değil...</p>
		<p>İnternet’te bu soruya bol seçenekli cevap var.</p>

	</div>
  </body>
</html>