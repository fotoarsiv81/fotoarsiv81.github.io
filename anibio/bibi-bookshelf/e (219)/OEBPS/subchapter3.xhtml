<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Aska Veda</title>

		<link href="main.css" rel="stylesheet" type="text/css"/>
	</head>
	<body class="subchapter epub-type_subchapter">
    <div class="container html5_section">
		<h1 class="sub-header">Platonik Aşk, Gerçek Aşk</h1>
		<p>Platonik aşk, divan şiirinin konusudur.</p>
		<p>Ortada somut, etli butlu, adlı adınca bir sevgili yoktur.</p>
		<p>Şair, birine sevdalanmıştır; okursunuz ama bu kadın mı erkek mi, Tanrı mı şıh mı, bilemezsiniz.</p>
		<p>İlahidir. Mistiktir. Fantastiktir. </p>
		<p>Hayatta karşılığı olmadığı, yazarının zihninde yaşadığı intibaını verir.</p>
		<p>Sevdadan çok duaya benzetilebilir.</p>
		<p>Mesela Nedim, süslü püslü sözcükleri nakkaş gibi işleye işleye boşluğa bir efsun bırakır:</p>

		<div class="poem html5_section">
			<span>Haddeden geçmiş nezâket yâl-ü bâl olmuş sana,</span>
			<span>Mey süzülmüş şîşeden ruhsâr-ı âl olmuş sana...</span>
		</div>

		<p>İmbikten süzülen şarabın, yarin yanağında kızardığını anlarsınız ama o kadardır işte...</p>
		<p>Çünkü sevgi, düşte olduğu sürece güzel sayılır.</p>
		<p>Öbürü bayağılıktır.</p>

		<hr/>

		<p>Halk edebiyatına gelince...</p>
		<p>Divanın “hayalî sevgili” motifi bazı halk âşıklarına sirayet etmişse de, genel olarak halk edebiyatında kadın, öyle mey meclislerinde filan değil çadırda, dağ yolunda, pınar başında, bütün doğallığıyla çıkar karşımıza...</p>
		<p>Kanlı canlı, etli butlu, adlı sanlıdır.</p>
		<p>Elinde aşk şarabı değil, süt küleği, su tası, düğün kınası vardır. </p>
		<p>Karac’oğlan’ın diliyle söylersek, “atlas tumanları ak topuk üstüne dökülmüştür. Bellerine ibrişim kuşak bağlar, boydan boya ak sevaylar giyinirler. İş içinde ağ memeleri domur domur terlemiştir.”</p>
		<p>Ve daha da önemlisi bu sevgili, aseksüel, farazi bir yaratık değil, sevdaya karşılık veren, erkeğine cinsel istek duyan sağlıklı bir kadındır.</p>
		<p>Nedim’in aşkını dinledik; bir de çağdaşı sayabileceğimiz Karac’oğlan’a kulak verelim:</p>

		<div class="poem html5_section">
			<span>Sabahtan uğradım ben bir güzele</span>
			<span>Ağlatmadı güzel, güldürdü beni</span>
			<span>Ben güzelden de böyle vefa ummazdım</span>
			<span>Ağ göğsü üstüne kondurdu beni.</span>
			<br/>
			<span>Tomurcuk memesin verdi ağzıma</span>
			<span>Yorgunsun sevdiğim, em dedi bana</span>
			<span>Yönümü dönderdim inip gitmeye</span>
			<span>Sarıldı boynuma indirdi beni</span>
		</div>


		<hr/>


		<p>Peki neden böyle?</p>
		<p>Karac’oğlan’ı ve şiirini inceleyen İlhan Başgöz, (<em>Karac’oğlan</em>, Cumhuriyet, 1999) bunun gerekçesini Türkmen konar göçerlerin şehirdeki, kasabadaki cinsel tabulardan azade yaşam tarzında bulur. </p>
		<p>Çadırdaki Türkmen kadını, dört duvar arasında erkekten ayrı yaşayan şehirli hemcinslerine göre çok daha rahattır. Bütün gün çadır dışında işinde gücündedir. O yüzden İslam mistisizmi kaynaklı bir “soyutlama”ya gelmez. Hayata olduğu gibi şiire de kanlı canlı, gerçek haliyle girer.</p>
		<p>İşte o yüzden Karac’oğlan, “Ay doğup da şafak atmada sandım / Meğer yarin düğmeleri çözülmüş,” diyerek divan şiiriyle dalga geçer. “Fecr”in onun dünyasında daha somut ve dünyevi bir anlamı vardır.</p>
		<p>Sevgili üzerinden Allah’a ilanıaşk etmez; tersine, “Öpülmemiş kızların kabul olmaz orucu,” diyerek, aşka mâni olan bir inanç sistemine posta koyar.</p>

		<hr/>

		<p>Türkmen çadırıyla Osmanlı sarayının, halk ozanlarıyla İslam kurallarının, dinî yasaklarla seküler ihtirasların, huri hayaliyle dünyevi hakikatin harmanlanmasından ortaya çıkmış bir kültürel senteziz biz.</p>
		<p>“Ortaya karışıktır” sevgimiz...</p>

	</div>
  </body>
</html>