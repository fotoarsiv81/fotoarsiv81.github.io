<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Aska Veda</title>

		<link href="main.css" rel="stylesheet" type="text/css"/>
	</head>
	<body class="subchapter epub-type_subchapter">
    <div class="container html5_section">
		<h1 class="sub-header">Başka Hayatlar</h1>
		<p>Meslektaşım Fügen Yıldırım, <em>Fahişeliğin Öbür Yüzü</em> (Metis, 2002) kitabında, dünyanın en eski mesleğinden on beş kadınla konuşmuş. </p>
		<p>Her biri diğerinden ilginç bu hayat hikâyeleri içinde, değme senaryoya taş çıkartan Gül’ün öyküsü, beni hiç tanımadığımız “başka hayatlar”a taşıdı:</p>

		<hr/>

		<p>Gül’ün annesi genelevde çalışıyormuş. Onu halası büyütmüş. Halasının İzmir’deki fırınında okul dönüşü ekmek dağıtıp su taşır, akşam yorgun, yatağa serilirmiş. Sabahın 2’sinde tekme tokat yine ekmeğe... </p>
		<p>Annesi ara sıra evin önünden geçer, Gül ardından ağlarmış. 11 yaşında Ankara İskitler’de annesiyle yaşamaya başlamış. Ancak annesinin Adanalı dostu Gül’ü tacize başlayınca tatsızlık çıkmış. Yeniden hala evine yollanmış Gül... </p>
		<p>17’sinde istemeyerek bir Urfalıyla nişanlanmış. Nikâhı kıyıldığında hamileymiş. Çocuğu, doğum yaparken ölmüş.</p>

		<hr/>

		<blockquote>
			<p>1969’da ikinci çocuğuma hamileyken annemin yanına geldim. Kızımla yaşamaya başladık. Bir gün pazarda İskender’i gördüm ve çarpıldım. O da beni takip ediyormuş. Onu eve aldım, bir hafta hiç çıkmadık.</p>
		</blockquote>
		<p>Böylece İskender’le yaşamaya başlamış Gül... </p>
		<p>Üç buçuk yaşındaki kızını, babası Viranşehir’e kaçırınca İskender’le İzmir Kilizman’a taşınmışlar. Bir beton üstüne çadır kurmuş, çeyizindeki bir top kumaştan perde, minder dikmiş... Ama yağmurda yerle bir olmuş “cennet”leri. İstanbul’a dönüp İncirli’de ev tutmuşlar. İskender işe, hayatları düzene girmiş. Sabah uğurluyor, akşam balkon demirine iki tahta uzatıp masa kuruyormuş kocasına... </p>
		<p>Lakin çok geçmeden işten ayrılmış İskender. Bakkala, kasaba borç takmış. Kaynana gelip “büyü” yapmış oğluna... Götürmüş yanında...</p>

		<hr/>

		<blockquote>
			<p>Perişan oldum. Annem, Karaköy’de çalışıyordu. “Gel sokak orospusu olacağına, hayatını kurtar,” dedi.</p>
			<p>1970’te o önde, ben arkada geldik Karaköy’e... İlk olarak kerhaneye giriyordum. Ortalık adam kaynıyor, çıplak çıplak kadınlar... </p>
			<p>Hiç unutmam, 8 numara... Herkes sıraya girdi. Adamlar birbirinin üzerinde... Camgöbeği gömlek, üzerine pembe hırka giymiştim. Fıstık gibiyim. Adamlar geliyor, “Bu odaya gir,” diyorlar, giriyorum. Kapıya gelip, “Hadi, üzme kızı,” diyorlar, yıkanıyorum, bir daha... </p>
			<p>Üç saat sonra elime para verip yolladılar. Doğru plakçıya gittim. Türk sanat müziği plaklarıyla bir şişe şarap aldım. Geldim eve... İskender’le resmimizi karşıma koydum. “Ben artık o... oldum,” diye ağlayıp kahrettim sabaha kadar...</p>
		</blockquote>

		<hr/>

		<p>Randevuevleri, pavyonlar, Beyoğlu otelleri gezip durmuş Gül.... İskender’i unutamamış. Sonunda İzmir’de bulmuş onu, önüne diz çöküp, “Ben orospu oldum,” demiş; “N’olur gel!..” </p>
		<p>“Gelirim ama azap çektiririm sana,” demiş İskender. </p>
		<p>Kabullenmiş Gül... Ama asıl o, İskender’e azap çektirmiş. Gün boyu onlarca adamın altına yatmaya giderken erkeği, kızlara bakmasın, diye evin balkon kapısını kilitliyormuş. </p>
		<p>Gün gelmiş, kızını yanına alabilmek için İskender’i terk etmiş. Ama kızını vermemişler Gül’e... Erkeğinden olduğuyla kalmış. Birlikte yaşadığı yeğeni intihar etmiş, üç ay sonra kardeşi esrardan ölmüş, annesi yatağa düşmüş. </p>
		<p>Edremit genelevindeyken polis odasında esrar bulmuş bir gün... Yirmi ay hapis yatmış. Çıkınca İstanbul’da gazinoda çalışmaya başlamış. </p>

		<blockquote>
			<p>Yine İskender diye ölüyorum ben... Annem bileziğini verdi. “Bunu yol parası yap, İskender’ini bul, evlen,” dedi. Bir manav arkadaşı vardı, onu buldum. “İskender’i çağırır mısın,” dedim. “Yenge bugün 2’de İskender’in nikâhı var,” dedi. Güldüm. “Sahi mi?” dedim. Sanki dünya çöktü başıma...</p>
		</blockquote>

		<hr/>

		<p>Yıllarca genelevde esrar çekip İskender’i düşünmüş Gül... </p>
		<p>Sonunda dayanamayıp aramış:</p>
		<p>“Merhaba... Benim... Tanıyamadın mı?..”</p>
		<p>Şaşırmış İskender:</p>
		<p>“Evlendim, bir de oğlum var,” demiş.</p>
		<p>Birkaç konuşmadan sonra buluşma teklif etmiş:</p>

		<blockquote>
			<p>Aman Yarabbim, duymak istediğim buydu. Telefon kulübesinden çıktım, koşarak eve geliyorum, mutluluktan ağzım kulaklarımda... Banyomu, makyajımı yaptım. Aradan 10 yıl geçmesine rağmen hâlâ aynı heyecan... Kalbim duracak. Çay yaptık, “sigara” sardık yine... İskambil oynadık eskisi gibi... Ondan sonra eve gitmemeye başladı. Bizde kardeş kardeş yatıyoruz. İstiyorum ki ona sarılayım. Kanser olsam onu koklayınca geçer gibi geliyordu. </p>
			<p>Yine sarılmadan gidecek, diye düşündüğüm bir gün, sarılıp sıktı beni. “Lan, yapsaydın ya bunu daha önce, azap çekiyoruz ikimiz de...” Çabuk oldu... Üstüme çıkmasıyla bana yabancı bir müşteri gibi geldi. O anda nefret ettim ondan. Kalkıp su koydum, banyosunu yaptı, kahvaltı ettik, işine gitti. Ağlamaya başladım. Annem, “Ne oldu?” diye sordu, “Benim aşkım öldü,” dedim.</p>
		</blockquote>

		<hr/>

		<p>Denizli’de yedi yıl sonra yeniden geneleve dönmüş Gül... “Ruhunu hiç kirletmemiş.” Bir ara, artık 22 yaşında olan kızını, damadını, torununu bulmuş. Onlar soğuk davranınca vedalaşıp ayrılmış. </p>
		<p>“Şimdi hayalim lotoyu tutturmak,” diyor; “İstanbul’u gezip hoşuma giden yeri alacağım. Oraya bir aile mezarlığı yaptıracağım. Sırayla annem, kardeşim, yeğenim. Taşlarına insanların ders alacağı güzel ağıtlar yazacağım. Sonunda benim yerim de orada olacak.” </p>

	</div>
  </body>
</html>