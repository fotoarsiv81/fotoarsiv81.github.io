<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Aska Veda</title>

		<link href="main.css" rel="stylesheet" type="text/css"/>
	</head>
	<body class="subchapter epub-type_subchapter">
    <div class="container html5_section">
		<h1 class="sub-header">Aşk, Seks ve İzdivaç</h1>
		<p>Kadın ve erkek...</p>
		<p>Birbirine en yakın ve alabildiğine uzak...</p>
		<p>Asırlardır bir arada olmanın en ideal yolunu arıyorlar.</p>
		<p>Aralarında binbir tuzak...</p>
		<p>Sevmek istiyorlar; sevişmek ve evlenmek...</p>
		<p>Ama tarihe bakınca anlıyoruz ki neredeyse imkânsız, bu üçünü bir araya getirmek...</p>

		<hr/>

		<p><em>Aşkın En Güzel Tarihi</em>’ni yazan Dominique Simonnet (İş Bankası Kültür, 2003) “Kadınlarla erkekleri bağdaştıran üç bileşenle her devir, kendi çıkarları doğrultusunda oynadı,” diyor.</p>
		<p>Üç bileşen:</p>
		<p>Yani; aşk, seks ve izdivaç...</p>
		<p>Sonuncudan başlayalım:</p>
		<p>Erkek ile kadın nikâh kıydığında diğer ikisi yoktu ortalıkta: Evlilik, aşka uzaktı; hazzın adı bile yasaktı.</p>
		<p>Çiftler çocuk doğurmak, soyu sürdürmek, mirası garantilemek için evlenirdi.</p>
		<p>Roma’da, Hıristiyan ahlakında, Ortaçağ’da, tensel arzu günahtı. Oynaşmak, namussuzluk sayılırdı. Meşk, evlilikte bile yasaktı.</p>
		<p>Rönesans’a kadar Avrupa’da kadın ve erkek, çıplak uyuma yasağı yüzünden, yatakta bile tenleri birbirine değmeden, sadece çocuk doğurmak için çiftleşerek yaşadılar.</p>

		<hr/>

		<p>Sonra “aşk izdivacı” geldi. </p>
		<p>Kilise’nin asırlar süren büyük direnci kırıldı; evlendirilen kadın ve erkeğin birbirini sevmesine “izin” verildi.</p>
		<p>Ama cinsellik, hâlâ ağza bile alınamayacak bir tabu olmaya devam ediyordu.</p>
		<p>Bekâret en yüce erdemdi. Arzu, Şeytan’ın çağrısı... Seks, kötülüklerin anası... </p>
		<p>Beden, bekâret kemerlerindeki, korselerdeki ezelî tutsaklığından Fransız İhtilali’nden sonra bile kurtulamadı. Asırlık bir gemle dizginlenen arzular, patlamak için XX. yüzyılı beklemek zorunda kaldı.</p>
		<p>1960’lardan itibaren haz, uykuda bekletildiği yüzyılların intikamını alırmış gibi bir cömertlikle sahneye çıktı.</p>
		<p>İşte nihayet aşk, seks ve izdivaç bir aradaydı.</p>

		<hr/>

		<p>Fakat heyhat!</p>
		<p>Yine olmadı.</p>
		<p>Bu geçici birliktelik çabuk sonlandı.</p>
		<p>Çünkü bu kez de evlilik sallanmaya başladı. </p>
		<p>Serbest aşkın cazibesi, yuvaların korunaklı duvarlarını sarstı.</p>
		<p>İlk kez zevk almayı talep eden kadınlar, süngüsü çoktan düşmüş pederşahi bir barajı yıktı.</p>
		<p>Aşk devrimi, seksi özgürlüğe kavuştururken aileyi çökertti.</p>

		<hr/>

		<p>Sonrasını biliyorsunuz:</p>
		<p>Seks sokağa çıktı.</p>
		<p>“Hazsız evlilikler”in yerini “evliliksiz hazlar” aldı.</p>
		<p>“Sekssiz aşk”la ömür tüketmiş kuşakların torunları “Aşksız seks” yaşamaya başladı. </p>
		<p>Çocuk doğurmadan sevişmek mümkün hale geldi; hatta sevişmeden çocuk doğurmak da...</p>
		<p>Sevgisiz çıkar evlilikleri geri döndü.</p>
		<p>Cinselliğin azgın bir iştahla iktidarı devralmasıyla sevdanın ateşi söndü.</p>
		<p>“Aşkı özgürce yaşamanın da baskı altında yaşamaktan kolay olmadığı görüldü.”</p>

		<hr/>

		<p>Bugün aşk, seks ve izdivacın yine darmadağın olduğu bir devirdeyiz.</p>
		<p>Simonnet, ilginç bir tespit yapıyor:</p>
		<blockquote>
			<p>Çelişkilerle dolu çağımızın bir yansıması olarak bu üçlüyü bir araya getirmeyi hiç bu kadar istememiştik.</p>
		</blockquote>
		<p>Yani?</p>
		<p>“Haz veren, kalıcı bir aşk...”</p>
		<p>Bulabilecek miyiz?</p>
		<p>Tarih fazla iyimser değil ama siz isterseniz talihe güvenin.</p>
		<p>Hatta öylesi bir ilişki için dua edin.</p>
	</div>
  </body>
</html>