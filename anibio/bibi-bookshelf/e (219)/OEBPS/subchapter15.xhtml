<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Aska Veda</title>

		<link href="main.css" rel="stylesheet" type="text/css"/>
	</head>
	<body class="subchapter epub-type_subchapter">
    <div class="container html5_section">
		<h1 class="sub-header">Aliye ile Ramazan</h1>
		<p>Öyle tesadüfler vardır ya: Bir otobüs durağında poşetlerle beklerken rastlaşırsınız aniden...</p>
		<p>“Bu o,” diye içiniz titrer. Bir zamanlar yüreğinizi yakan âşık; sarkmış göbeği, ağarmış saçlarıyla karşınızdadır... İki yanında iki çocuk...</p>
		<p>“Nasılsın?”</p>
		<p>“İyiyim... Ya sen?”</p>
		<p>“Kızın amma da büyümüş... Benim de var 10 yaşında...”</p>
		<p>“Annen, baban?”</p>
		<p>“Babamı kaybettik. Annem hasta...”</p>
		<p>“Mutlu musun?”</p>
		<p>Sessizlik...</p>
		<p>“Telefonumu vereyim, ararsın belki...”</p>
		<p>İki yanakta iki masum buse; biri eski sevgiliye, diğeri onunla birlikte yitip giden maziye...</p>
		<p>“Kimdi o amca anne?”</p>
		<p>Yüreğinizde belli belirsiz bir iç çekme ve aklınızda hınzır bir soru işareti:</p>
		<p>“Acaba?”</p>

		<hr/>

		<p>Aliye ile Ramazan’ın aşk hikâyesinde buna benzer bir hüzün gizli...</p>
		<p>Polis Memuru Ramazan Bey, Öğretmen Aliye Hanım’a 1954’ te Karabük’te evlenme teklif etmiş. Annesine bakmak zorunda olduğundan kabul edememiş Aliye... Bir başkasıyla evlenmiş Ramazan... Üç çocuğu olmuş ancak Aliye’yi hep aklında, göğsünde saklamış. Gün gelmiş, eşi, göğüs kanserine yenik düşmüş. Ailesi, “Üç çocukla bir başına baş edemezsin, evlen,” diye tutturmuş. O da, “Yıllar önce bir sevgilim vardı, evlenirsem onunla evlenirim,” demiş. 17 yıl sonra gençliğinin Karabük’üne dönmüş ve Aliye’nin peşine düşmüş.</p>
		<p>Öğretmenlik yaptığı okulda bulmuş onu... Müdürün odasında beklemeye koyulmuş. Aliye odaya girip de eski aşkını karşısında görünce şaşkınlıktan dışarı kaçmış. 17 yıl önceki teklifi yinelemiş Ramazan:</p>
		<p>“Evet,” demiş bu kez Aliye Öğretmen...</p>

		<hr/>

		<p>28 yıl evli kalmışlar. İkinci baharı yaşamışlar. Malum, ikinci bahar, “son”bahardır. Orada aşk, hayatla cilveleşmekten çok, hayat denilen çileyi birlikte göğüslemektir.</p>
		<p>71 yıllık yorgun kalbi teklemiş bir gün Aliye’nin... Ramazan bir ambulansla hastaneye yetiştirmiş eşini... Kabul etmemişler, paraları yok diye... Sonra bir başkasına... Yine ret... Aliye Hanım ölümün eşiğinde duyuyormuş Ramazan Bey’in çırpınışlarını...</p>
		<p>“Allahım bunlar ne yapıyor,” diye ürperiyormuş.</p>
		<p>Ramazan Bey’se, “İlk göz ağrım gidiyor,” diye sızlanıyormuş için için... “Ona bir şey olursa ben ne yaparım?..”</p>
		<p>Sonunda Ramazan Bey’in yeğenlerinin parasıyla bir özel hastaneye yatırabilmişler. Fotoğrafı vardı <em>Milliyet</em>’te... Aliye Hanım yatakta; Ramazan Bey başucunda... Sağ eli sımsıkı eşinin avucunda... </p>

		<hr/>

		<p>“İlkbaharda çoğunlukla imkânsızlıktır aşkı filizleyen, besleyen; “sonbahardaysa fedakârlık...</p>
		<p>Çocuklara, “Aşk nedir?” diye sormuşlar. Şöyle demiş afacanlardan biri:</p>
		<p>“Anneannem sırtından hasta olmuştu. Eğilemediği için ayaklarına oje süremiyordu. Dedem, devamlı elleri titremesine rağmen anneannemin ayaklarına oje sürüyordu. Bence aşk budur.”</p>
	</div>
  </body>
</html>