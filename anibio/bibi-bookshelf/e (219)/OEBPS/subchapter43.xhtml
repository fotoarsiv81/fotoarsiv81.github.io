<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Aska Veda</title>

		<link href="main.css" rel="stylesheet" type="text/css"/>
	</head>
	<body class="subchapter epub-type_subchapter">
    <div class="container html5_section">
		<h1 class="sub-header">Seks Patladı Biz Altında Kaldık</h1>
		<p>Abant’ta bir mühendis, kiraladığı Ceylan adlı kısrağa tecavüz ederken yakalandı.</p>
		<p>At sahibinin takibi sonucu iş üstünde yakalanan mühendis, “hayvana cinsel istismar” suçlamasıyla gözaltına alındı.</p>
		<p>Bolu Hayvanları Koruma Derneği üyeleri, Ceylan’ı ziyaret edip şeker verdiler, “insanlık adına” özür dilediler, satılmasını engellediler. </p>
		<p>Dernek üyesi bir kadın olay yerinde, “Utanıyorum atın gözlerine bakmaya,” diye başlayan bir şiir okudu. </p>
		<p>Aynı gün Sakarya Hendek’in bir köyünde, ahırdaki ineğin arkasında yakalanan 17’lik bir genç, jandarmaya teslim edildi.</p>
		<p>N’oluyoruz?</p>

		<hr/>

		<p>Van’ın Muradiye ilçesinde bir hayat kadınını il il dolaştırıp pazarlayan beş kişi, bisiklet turuna çıkmış iki İsviçreli turisti görünce çullandı. Adamı ağaca bağlayıp gözünün önünde sevgilisine tecavüz ettiler.</p>
		<p>Atabey Çetesi’nin lideri denilen Yüzbaşı, ortağının bombaları sakladıkları Ankara Eryaman’daki eve “karı kız getirmesi” yüzünden aralarında anlaşmazlık çıktığını açıkladı.</p>
		<p>Türkiye’nin, insan kaçakçılığında önde gittiği; Rusya ve Ukrayna’dan gelen genç kızların hayat kadını olarak zorla çalıştırıldığı açıklandı.</p>
		<p>N’oluyoruz?</p>

		<hr/>

		<p>Prof. Teksen Çamlıbel, <em>Günaydın</em>’a Türkiye’de seks yaşının hepten düştüğünü, 18 yaş ve altında kürtaj patlaması yaşandığını açıkladı.</p>
		<p>Haydar Dümen’e Kars’ın bir köyünden yazan 25 yaşındaki kız, “Kız arkadaşlarımla, takma penislerle birbirimizi tatmin ediyoruz. Biz eşcinsel miyiz?” diye soruyordu.</p>
		<p>Geçen ay bir yüzbaşı, gerdek gecesi, “başarısız” olduğu için tabancasıyla canına kıydı.</p>
		<p>Sahi n’oluyoruz?</p>

		<hr/>

		<p>Olan şu: Cinsellik, tarihin hiçbir döneminde olmadığı kadar ön planda; ekranda, filmde, klipte, defilede, dizide hep başrolde... </p>
		<p>Henüz vücudu, zihni cinselliğe hazırlanmamış ilkokul öğrencileri, tuvalette cep kamerasıyla birbirlerini dikizliyor. </p>
		<p>Seks endüstrisi, etki alanını köylere kadar yayıyor.</p>
		<p>Elden ele gezen porno VCD’lerde kadınlar istekli, erkekler yağız.</p>
		<p>Paparazzi mankenleri rahat, işveli...</p>
		<p>Oysa hayat öyle değil.</p>
		<p>Magazin programlarındaki sunumun aksine hayat, mühendis bile olsan, dağda bir kısrak dışında seçenek sunmayabiliyor.</p>
		<p>Pornoda, kocasının önünde başkalarıyla zevkle sevişen yabancı kadına gerçek hayatta bunu yapanlar, “tecavüzcü” diye linç ediliyor.</p>
		<p>Evlenince VCD’deki performansı tutturamamak, erkekte derin bir yenilgi psikolojisi yaratıyor. </p>
		<p>Ve biz üçüncü sayfa haberlerinden öğreniyoruz, buz dağının altında ne acılar yaşandığını...</p>

		<hr/>

		<p>Evet, seks patladı ama toplum, hazırlıksız yakalandı.</p>
		<p>Bilinçlenme, teşhirin hızına yetişemedi.</p>
		<p>Eğitim gecikti.</p>
		<p>Cinsellik, cehaletin elinde kaldı.</p>
		<p>Suni penisler köye, kameralı telefonlar ilkokul tuvaletine kadar girdi, kürtaj yaşı 18’in altına indi; ama devlet, yıllar yılı öğrenciye gebelikten, prezervatiften söz etmeye çekindi. </p>
		<p>Nihayet cinsel eğitime karar verdiğinde öğrenciler, öğretmenlerinden daha çok şey biliyordu.</p>

		<hr/>

		<p>Baskı, olup bitenlerin çaresi değil, nedeni...</p>
		<p>O yüzden çözümü, seksi dizileri engellemekte, attan özür dilemekte, tecavüzcüyü linç etmekte filan değil, yaygın ve cesur bir cinsellik eğitiminde, kitlesel bir cinsel aydınlanma devriminde aramalıyız.</p>
	</div>
  </body>
</html>