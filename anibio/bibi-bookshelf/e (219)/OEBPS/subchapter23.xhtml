<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Aska Veda</title>

		<link href="main.css" rel="stylesheet" type="text/css"/>
	</head>
	<body class="subchapter epub-type_subchapter">
    <div class="container html5_section">
		<h1 class="sub-header">Metroseksüel-Überseksüel</h1>
		<p>Adı: Marian Salzman... </p>
		<p>45 yaşında... Bekâr ve çocuksuz bir kadın... </p>
		<p>Dünyanın beşinci büyük reklam ajansında strateji şefi...</p>
		<p>Ama ona “trend gurusu” deniliyor.</p>
		<p>Dünyayı etkisi altına alacak eğilimleri önceden kokluyor ve ilan ediyor.</p>
		<p>Salzman’ın Ira Matathia’yla birlikte yazdığı, <em>Sırada Ne Var? Yakın Geleceğin Trendleri</em> adlı bir kitabı var. Mesela 1970’lerde “nostalji rüzgârı”nın gelmekte olduğunu öngörüp haber vermiş.</p>
		<p>Sonra Bridget Jones tarzı yalnız ve başarılı kadınların devrinin yaklaştığını hissedip reklamcıları uyarmış:</p>
		<p>“Yeni tüketici hedefiniz bu kadınlardır. Dikkat!”</p>
		<p>Şimdilerde ise kadınların yorucu iş hayatından, eve dönüş hazırlığı yaptığını duyuruyor.</p>

		<hr/>

		<p>Salzman’a asıl şöhret sağlayan öngörüsü, “metroseksüel erkekler oldu.</p>
		<p><em>Erkeklerin Geleceği Metroseksüellikten Überseksüelliğe</em> kitabında reklamcıların yeni hedefinin modaya ve bakımına düşkün erkekler olacağını yazdı.</p>
		<p>Elbiselerini özel terzide diktiren, boşluklara saç ektiren, düzenli olarak tırnak törpületen ve en iyi dostlarını kadınlar arasından seçen erkeklerin devri geliyordu.</p>
		<p>Metroların yeni erkek cinsi bu olacaktı.</p>
		<p>Tabii hepimiz heyecanla karşıladık bu öngörüyü... Demek “retroseksüel” yani “maço” erkek, tamamen tarihe gömülüyordu. Yeni Valentino’muz erkek erkeğe barlarından değil, güzellik salonlarından çıkacaktı.</p>
		<p>40 yıllık berberimizi değiştirdik; kuaförlere terfi ettik. İşten güçten vakit ayırıp tırnaklarımızı cilalatıp törpülettik. Hâlâ biraz bıyığı kalanlar son tüyleri de kazıttı. Salaş bir kotla gün tüketenler özel terzilere çuvalla para akıttı. Ve öngörüden yaklaşık bir yıl sonra zar zor “metroseksüel” olduk.</p>

		<hr/>

		<p>Geçen hafta bir de ne görelim: Salzman yine bir rapor yazmamış mı? </p>
		<p>Heyecanla okuduğumuz yeni rapor bambaşka bir öngörüyü duyuruyordu:</p>
		<p>“Metroseksüellik öldü, yaşasın überseksüellik!” Haydaaaa! Cilalı tırnaklarımızı yiye yiye okumaya başladık:</p>
		<blockquote>
			<p>Metroseksüeller kendi görünüşleri ve yaşam biçimlerine saplanıp kalmıştı. Überseksüel erkek, eski tarz maço heteroseksüelliğe geri dönüyor. Kendine güvenli, erkeksi duruşunu koruyan, iyi şarap ve kaliteli puro seven, siyaseten bilinçli, dünyanın gidişatıyla ilgili, kaliteyi önemseyen ve sırdaş olarak erkekleri seçen erkekler geliyor.</p>
		</blockquote>
		<p>Bakar mısınız duruma! Sen metroseksüel görüneceğim diye onca yıllık bıyıklarını kes, maçoluğu, puroyu, küfrü bırak, cilt bakım kursuna yazıl, tak takıştır, sür sürüştür, sırdaş kadınlar bul, sonra hanımefendi fikir değiştirsin; “Onlar öldü, tersi geldi,” desin; sen, gerdirilmiş gözaltı kırışıklıklarıyla kal ortada... </p>

		<hr/>

		<p>Çare yok; “überseksüellik” akımını atlamamak için yeniden kas yapacağız, bıyık bırakacağız, eve iyi şarap alacağız, erkek dostlara geri dönüp yine siyaset konuşacağız.</p>
		<p>Lakin biz bunları yapıncaya kadar Salzman yeni bir “seksüellik” yumurtlayacak ve tam modayı yakaladım derken demode kalmanın acısını tadacağız.</p>
		<p>Salzman’ı susturmanın bir yolunu mu arasak? Yoksa trendleri boş verip başımızın çaresine mi baksak?</p>

		<hr/>

		<p>Bütün bu saçmalıkların tek bir nedeni var:</p>
		<p>Babalarımızın, evin başköşesindeki pederşahi koltuğunu çift kişilik oturma grubuyla değiştirmesiyle sona eren bir imparatorluğun enkazı altındayız.</p>
		<p>Kadının hayata karışmasıyla başrolü kaptıran erkek, dehşetengiz bir travma yaşıyor.</p>
		<p>Ataerkil maçoluğu konuşturmaya kalkınca çantayı kafasına yiyor. Bunun üzerine kütüklüğünü yontmayı deniyor ama çırpındıkça batıyor. </p>
		<p>Olmuyor... Olamıyor.</p>
		<p>Kadın öyle değişti ki, artık kapıda yol versin mi, sandalyesini tutsun mu, sigarasını yaksın mı, hesabı ödesin mi bilemiyor. Asırlarca gecikmiş bir ortaklaşa hayata yeni adım atmanın acemiliğiyle sendeliyor.</p>
		<p>Tutunabilmek için her yolu deniyor: Koku sürünüyor, göbek eritiyor, saç uzatıyor, argodan cayıyor.</p>
		<p>Bu sefer de hem maçolukta direnen erkek arkadaşlarınca hem de çalışma hayatının çetinleştirdiği kadınlarca “fazla yumuşamış” bulunuyor.</p>
		<p>Evcilik oyununda keyfince giydirilen bir bebek gibi, “Tamam bıyık kalsın ama göbek biraz erisin; rakı kaba kaçar, şarap içsin; saç uzatmasın tamamen kessin,” diye şekilden şekile sokuluyor.</p>
		<p>Erkeklik denilen ve asırlardır evlere, toplumlara hükmeden o koca dağ, reklamcıların, modacıların, güzellik sektörünün, tüketim endüstrisinin elinde eritiliyor.</p>

		<hr/>

		<p>Bundan rahatsız mıyız? Yoo!.. Bu bozgun nasılsa yaşanacaktı. Zor olan, bundan sonrasını toparlamak... Kocasını, Boğaz manzarasını kapatan koltuğa yakıştıramayıp kapı önüne koymayı aklından geçiren kadının sinsice gülümsediği reklam size ne söylüyor?</p>
		<p>Çift kişilik oturma grubunu bile çok arayacağız galiba...</p>
	</div>
  </body>
</html>