<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Aska Veda</title>

		<link href="main.css" rel="stylesheet" type="text/css"/>
	</head>
	<body class="subchapter epub-type_subchapter">
    <div class="container html5_section">
		<h1 class="sub-header">Kalp, Penis, Klitoris</h1>
		<p>İnsan vücudunda görevini yaparken kanla dolan iki organ var:</p>
		<p>Biri kalp...</p>
		<p>Diğeri erkekte penis, kadında klitoris...</p>
		<p>Aşkı sekse bağlayan en somut kanıt bu galiba...</p>

		<hr/>

		<p>Kalp, dakikada 60 ila 80 kez kasılarak akciğerden gelen kanı vücuda dağıtır. Bir uyarılmayla kalp heyecanlandığında kasılmaların sayısı dakikada 200’e çıkar. Kan dolaşımının hızlanması sonucu erkekte penise, kadında klitorise kan dolar; her iki organ da kabarır.</p>
		<p>İki cinste ortak ve insanlık tarihiyle yaşıt bir tabii nizam bu...</p>
		<p>Vücut, bir sevda çağrısı yapıyor adeta... </p>
		<p>Güdülerle “hadi”liyor insanı, “Sev ve seviş!” diye...</p>
		<p>Bu çağrıya, yine insanlık tarihiyle yaşıt başka bir nizam yasak koyuyor:</p>
		<p>“Sevmek yasak! Sevişmek de...”</p>

		<hr/>

		<p>Bedenin kuralları ile cemiyetin kuralları oldum olası çatışır. </p>
		<p>Gönül bariyerleri, kadın sünnetleri, bekâret kemerleri, aşk dizilerine getirilen “müstehcenlik” kriterleri, hep kalbe ve cinsel organlara dolan kanı ya da etkisini sınırlamak için...</p>
		<p>Bazen kamu, o kana, kanla karşılık veriyor: Bir bakıyorsunuz uzak bir Anadolu kasabasında bir kız çocuğu, kâğıda, “Seni seviyorum,” yazmasının bedelinden korkup bedenine silah sıkıyor.</p>
		<p>Bir bakıyorsunuz Afganistan’da bir kadın, yasak sevdaya düşmesinin bedelini recmedilerek ödüyor.</p>
		<p>Vücudun doğal kan akışını, toplumun kan dökerek cevaplaması; kabaran arzuları yasakla, silahla, sansürle bastırması, kısacası aşktan korkması boşuna değil.</p>

		<hr/>

		<p>Aşk bozguncu çünkü...</p>
		<p>Beyne hüküm geçse de kalbe söz geçmiyor.</p>
		<p>Akıl gemlenebiliyor ama yürek laftan anlamıyor.</p>
		<p>Heyecanlandığında, doğanın ona bahşettiği eşsiz mekanizmayla kan pompalayıp önce yanakları kızartıyor, sonra cinselliği uyandırıyor. </p>
		<p>Bunun yıkıcılığı fark edildiğinden beri iktidar, bu uyanışa kural koymaya, uyutmaya çabalıyor.</p>
		<p>“Ayıp”a inanıp önce organlarını örtüyor insanlar; sonra cinselliğinden utanıyor, sevmeye, sevişmeye korkuyor. </p>
		<p>Ana babalar, kutsal kitaplar, din görevlileri, ahlak dersleri, kamu görevlileri, herkes, herkes, yüreğine, cinselliğine kan pompalananlara, “Sakın ha!” diyor.</p>
		<p>Vücudu zapturapt altına alma çabaları, erkeklerde iktidarsızlık, erken boşalma gibi sertleşme (yani kan pompalama) sorunları yaratıyor; kadınlar o korkuyla vajina kilitlenmesi yaşıyor.</p>
		<p>Ama bütün bu ruhsal, bedensel sakatlanmalara rağmen asırlardır yürek, ne ana baba ne düzen nizam ne kitap kalem tanıyor; bir sevda, kıvılcım aldığında yanağın kızarmasına hiçbir güç, hiçbir kural, hiçbir düzen engel olamıyor. </p>
		<p>Heyecanla kalbe dolan, hararetle vücuda yayılan kandan ölen görülmemiştir; oysa kalbin oksijensiz, havasız, sevdasız kalması, yani “kalp yetmezliği” öldürebilir insanı... </p>
		<p>Boşa değil, duran kalbi çalıştırmak için, kalbi duranın dudağına yapışırlar.</p>
		<p>Siz de her fırsatta dudağına yapışın sevdiğinizin; kalbine sevgiyle masaj yapın – ki kan dolsun, can gelsin yüreğinize, yüzünüze, sevmeyi bilen, sevgiyle büyüyen yerlerinize...</p>
	</div>
  </body>
</html>