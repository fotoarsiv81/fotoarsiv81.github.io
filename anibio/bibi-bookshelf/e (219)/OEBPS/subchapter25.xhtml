<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Aska Veda</title>

		<link href="main.css" rel="stylesheet" type="text/css"/>
	</head>
	<body class="subchapter epub-type_subchapter">
    <div class="container html5_section">
		<h1 class="sub-header">Seksi?</h1>
		<p>Erkek dergileri yıllar yılı, bir kadının nasıl uyarılabileceğini anlatıp durdu bizlere... </p>
		<p>Yok ambiyans çok önemliymiş de, ışıklar şöyle, şömine böyle yanacakmış da, içkinin dozajını iyi ayarlayıp sözcüklerimizi doğru seçecekmişiz de, kadınlar şöyle istermiş, buralarına dokunulmasından hoşlanırmış da... Bir sürü kullanışsız şablon... </p>
		<p>Hepsinin palavra olduğu çıktı ortaya... </p>
		<p>Meğer kadınlar “uyarılmak için” olgun bir erkeğin nazikçe kulağına eğilip şu cümleyi fısıldamasını beklermiş: </p>
		<p>“Sevgilim, telaşlanma ama bu gece dışarıda yatsan iyi olacak; bir deprem sinyali alıyorum da...” </p>

		<hr/>

		<p>Beğenilerine güvendiğim bir arkadaşım, “en seksi erkek” seçilen Prof. Ahmet Işıkara’nın seksapeline dair tevatüre, “Bence de öyle,” demeseydi bu tartışmaya hiç katılmayacaktım. </p>
		<p>Çünkü bunlar pek öngörülebilir konular değildir. </p>
		<p>Aşk da deprem gibidir: Ne zaman kimi vuracağını asla önceden bilemezsiniz. </p>
		<p>Gece yarısı aniden, dipten yükselen coşkulu bir dalga gibi kabarır içinizde... </p>
		<p>Toprak, ayağınızın altından kayıyor gibi olur ve en hazırlıksız olduğunuz anda bütün şiddetiyle vurur. </p>
		<p>Sarsılır, neye uğradığınızı şaşırırsınız. </p>
		<p>Heyecan, korku, kararsızlık, cesaret, acı, öfke, hüzün, merhamet, şiddet kaplar bir anda dünyanızı... </p>
		<p>Eş dost yardıma koşsa da kolay toparlanamazsınız. </p>
		<p>Bittiğinde ağır bir enkaz bırakır geride... </p>
		<p>Daha da kötüsü, tamamen bittiğini sandığınız sarsıntı, hafif şiddette artçı şoklar halinde yıllarca sürebilir. Kalbinizdeki kırık hat, ara sıra yoklar yeniden... </p>
		<p>Aynı baş dönmesi, beklenmedik bir anda tekrarlayabilir. </p>

		<hr/>

		<p>İşte o yüzden ani yer sarsıntısı gibi, seksi erkek kasıntısının da kime kısmet olacağını öngörmek olanaksızdır. </p>
		<p>Prof. Işıkara konusu, Freud’u yardıma çağırıp Oidipus kompleksinden söz etmeye pek elverişli gibi duruyorsa da hemen bu kolaycılığa kapılmamak gerek. </p>
		<p>Yanıtı daha çok cinselliğin “iktidar takıntısı”nda aramakta yarar var. </p>
		<p>Tek başına “iktidar” olduğu dönem, Turgut Özal’da bile seksapel kokusu alan burunlar, şimdi Prof. Işıkara’da ne gibi bir ışık arıyor olabilir? </p>
		<p>Zannımca sorunun doğru yanıtı; “bilgi”dir. </p>
		<p>Gençlik ve yakışıklılık geçici... Satın alma gücünün de deprem karşısında nasıl kifayetsiz olduğu açıkça görüldü. </p>
		<p>Günümüzde kas gücü, yerini hızla beyin gücüne terk ediyor.</p>
		<p>Sismoloji diploması, adale çalışmasından daha etkileyici görünüyor. </p>
		<p>Çağın iktidarı “bilgi”deyse elbet seksapeli de “bilge”de olacaktır. </p>
		<p>Hangi kadın, sevdiği erkeğin işinden çıkıp evine gidişini Işıkara’nınki kadar sabırsızlıkla beklemiştir? </p>
		<p>Kaç kadın, bir erkeği saatlerce can kulağıyla dinlemiştir? </p>
		<p>Işıkara dışında hangi erkek, “Haydi dışarı,” deyince milyonlarca kadını saçını bile taramadan sokağa dökebilmiş, “Haydi yatağa,” deyince sözünü dinletebilmiştir? </p>
		<p>Hangi erkeğin sinemaya ya da maça gitmesi, kadınların bu kadar ilgisini çekebilmiştir? </p>
		<p>Hangi erkek, kadınların hissettiği sarsıntıyı bu kadar iyi anlayıp ölçebilmiştir? </p>
		<p>O yüzden Işıkara’nın seksapeli üzerine kafa yorarken aynı zamanda, içine düşürüldüğümüz çaresizliğin, yaşadığımız güven erozyonunun, bilgiye susamışlığın, güvenlik ihtiyacının, kaygı atmosferinin, inandırıcılığın zaferinin de izini sürmüş oluyoruz. </p>
		<p>Milattan önce 1000’lerde Mısır’da yazılan aşk mektupları, “Onu görmek beni iyileştiriyor, konuşması beni güçlendiriyor,” diye başlıyordu. </p>
		<p>Üç bin yıl sonra aşkın iyileştirici etkisi konusunda aynı noktaya ulaştık. Uzun zamandır ihmal edilmiş bir insanlık (erkeklik!) hali bu... “Baş döndürücü aşk”ın, sağaltıcı işlevlerine ve “itimat, sükûnet, emniyet, samimiyet” anlamlarına geri dönüyoruz. </p>
		<p>Bu, “sığınacak dal arama psikozu” da iktidarın suretlerinden biridir elbet. </p>
		<p>Ama deprem sonrası hayatımızda ak saçlı bilgelerin birer “seks ilahı”na dönüşmelerini izaha yarayan bir suretidir. </p>

		<hr/>

		<p>İtfaiye müdürünü gördüm geçen gün... </p>
		<p>“Yangın çıkarsa hazır olayım,” diye bıyıklarını düzeltiyordu ayna karşısında...</p>
	</div>
  </body>
</html>