<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Değirmenimden Mektuplar</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter17-1">
<div class="html5_section">
				<h1>ÜÇ KISA AYİN</h1>
				<div class="html5_section epub-type_subchapter">
				<h1 class="subchapter-num low-top">Bir Noel Hikâyesi</h1>
				<h1 class="subchapter-title">I</h1>
				<p>“Demek, mantarlı iki hindi dolması, Garrigou?..”</p>
				<p>“Evet, muhterem peder, iki, muhteşem, mantarlı hindi dolması. Sözüme güvenebilirsiniz, doldurulmalarına ben de yardım ettim. Derileri öyle gergindi ki, kızarırken az kaldı yarılacaktı...”</p>
				<p>“Yüce İsa! Mantarı çok severim!.. Garrigou, bana hemen cüppemi getir... Peki mutfakta, hindilerden başka ne vardı?..” </p>
				<p>“Ah, birbirinden leziz yemekler!.. Öğleden beri sülünlerin, çavuşkuşlarının, dağ tavuklarının, yaban horozlarının tüylerini yolduk. Her yanda tüyler uçuşuyordu... Bir de gölden yılanbalıkları, sazanlar, alabalıklar getirildi...” </p>
				<p>“Alabalıklar iri miydi, Garrigou?”</p>
				<p>“İşte bu büyüklükteydiler, muhterem peder!.. Kocamandılar!..”</p>
				<p>“Ah Tanrım! Onları görür gibi oluyorum... Şişelere şarap doldurdun mu?”</p>
				<p>“Evet, muhterem peder, şişeleri doldurdum... Ama doğrusu, az sonra gece yarısı ayininden çıktığınızda içeceğiniz şarapla kıyaslandığında hiçbir şeye benzemiyor. Şatonun yemek salonundaki rengârenk şaraplarla dolu, parıldayan sürahileri görseydiniz... Ya gümüşten sofra takımlarına, işlemeli kâselere, çiçeklere, şamdanlara ne demeli!.. Böylesi bir Noel yemeğine hiçbir yerde rastlamadım. Sayın marki, bu çevredeki soyluların hepsini yemeğe davet etti. Yargıcı ve noter kâtibini saymazsak, masada en az kırk kişi olacaksınız... Ah, muhterem peder, böyle bir sofraya konuk olmak ne büyük bir mutluluk!.. O hindileri koklamam bile yetti, mantarların kokusu hâlâ burnumda... Ah, ah!”</p>
				<p>“Tamam evlat, tamam. İsa’nın doğduğu gecede, oburluk ederek günah işlemeyelim... Hemen gidip mumları yak, sonra da ayin için ilk çanı çal, gece yarısına az kaldı, geç kalmayalım...”</p>
				<p>Bu sohbet, bin altı yüzlü yıllarda, bir Noel gecesinde, bir zamanlar Barnabitlerin<a class="si-noteref epub-type_noteref" href="#f31" id="ref_f31">31</a> başrahipliğini yapmış, şimdilerde Trinquelage<a class="si-noteref epub-type_noteref" href="#f32" id="ref_f32">32</a> Şatosu’nun kilisesinin ücretli rahipliğini yürüten dom Balaguère ile çömezi ya da en azından, bu gece, şeytanın, yuvarlak yüzünün şaşkın ifadesine bürünerek muhterem pederi korkunç bir açgözlülük günahına teşvik etmesine bakılırsa, çömezi olduğunu sandığı ayin eşyası bakıcısı Garrigou arasında geçiyordu. İşte sözde çömez Garrigou (Öhö! Öhö!) şapelin çanlarını var gücüyle çalarken, muhterem peder ayin eşyalarının bulunduğu küçük bölmede cüppesini giyiyor ve bu iştah kabartıcı yemek tasvirleriyle aklı karışmış bir halde sürekli şunları tekrarlıyordu:</p>
				<p>“Kızarmış hindiler... pulları parıldayan sazanlar... kocaman alabalıklar!..”</p>
				<p>Dışarıda gece rüzgârı, çanların seslerini dağıtarak esiyordu ve üzerinde Trinquelage’ın eski kulelerinin yükseldiği Ventoux Tepesi’nin yamaçlarında yavaş yavaş ışıklar belirmeye başlamıştı. Bunlar, şatodaki gece yarısı ayinine katılmak için gelen ortakçı aileleriydi. Yokuşu beş altı kişilik gruplar halinde şarkılar söyleyerek tırmanıyor, baba, elindeki fenerle en önden ilerlerken kadınlar, rüzgârdan korudukları çocuklarını da altına aldıkları kahverengi mantolarına sıkı sıkıya sarınmış olarak arkadan geliyorlardı. Bu kararlı topluluk, gecenin bu saatine ve soğuğa rağmen, her yıl olduğu gibi ayin çıkışında, mutfakların yanında kendileri için kurulmuş sofralara oturacakları düşüncesiyle neşe içinde yürüyordu. Ara sıra sarp yokuşta, bir soylunun, önde oturan meşalecilerin rehberliğinde yol alan arabasının camları ay ışığında parıldıyor ya da tırıs giden bir katırın çıngırakları yankılanıyordu ve pusla çevrelenmiş el fenerlerinin ışığında yargıcı tanıyan ortakçılar, onu selamlıyorlardı:</p>
				<p>“İyi akşamlar, Üstat Arnoton!”</p>
				<p>“İyi akşamlar, evlatlar!”</p>
				<p>Gece aydınlıktı, yıldızlar soğukta parıldıyor, sert poyraz ısırıyor, yağarken giysileri ıslatmadan aşağı süzülen ince bir dolu, kar beyazı Noel geleneğine sadık kalıyordu. Yokuşun zirvesindeki şato, devasa kuleleri, beşik çatıları ve şapelinin karanlık, mavi gökyüzüne doğru yükselen çan kulesiyle ulaşılması gereken bir hedef gibi beliriyordu, yapının karanlık fonunda, pencerelerde gidip gelen, salınan, göz kırpan küçük ışık kümeleri, yanan kâğıdın küllerinin arasında uçuşan kıvılcımları andırıyordu... Şapele ulaşmak için, asma köprüyü ve surun gizli kapısını aştıktan sonra, meşalelerin ve mutfaktan yayılan ışıkların aydınlığında net bir şekilde seçilebilen arabaların, uşakların, tahtırevanların bulunduğu ön avluyu geçmek gerekiyordu. Etlerin çevrildiği şişlerin çıkardığı şıkırtılar, tencerelerin gürültüsü, sofra hazırlanırken birbirine çarpan kristal ve gümüş takımların çıkardığı sesler yankılanıyor; kızarmış et ve karışık sosların içindeki baharatlı otların kokularının yayıldığı ılık bir buhar tabakası, ortakçılar kadar rahiplerin ve yargıcın iştahını da kabartıyordu. Herkesin dilinde şu sözcükler dolaşıyordu:</p>
				<p>“Ayinden sonra muhteşem bir ziyafet çekeceğiz!”</p>
				</div>
			</div>
				<div class="si-footnotes html5_section epub-type_footnotes">
					<div class="si-footnote html5_aside epub-type_footnote" id="f31"><a class="si-backref" href="#ref_f31">31</a><span class="si-footnote-text">. 1530’da Milano’da kurulan Saint Paul Tarikatı’na mensup rahiplerin oluşturduğu topluluk. (Y.N.)</span></div>

					<div class="si-footnote html5_aside epub-type_footnote" id="f32"><a class="si-backref" href="#ref_f32">32</a><span class="si-footnote-text">. Provence lehçesini çağrıştırsa da, hiç kuşkusuz hayalî bir isim. (Y.N.)</span></div>
				</div>				
  </body>
</html>