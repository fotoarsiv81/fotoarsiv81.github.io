<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Değirmenimden Mektuplar</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter20">
<div class="html5_section">
				<h1>MILIANA’DA</h1>
				<h1 class="subtitle">Yolculuk Notları</h1>
				<p>Bu kez sizi, bir günlüğüne Cezayir’in, değirmenden iki ya da üç yüz mil uzaktaki, küçük, şirin bir kentine götüreceğim... Böylece davulların ve ağustosböceklerinin seslerinden biraz uzaklaşmış olacağız...</p>
				<p>... Yağmur yağacak, gökyüzü gri, Zaccar Tepesi’nin<a class="si-noteref epub-type_noteref" href="#f39" id="ref_f39">39</a> zirvesi sisle kaplı. İç karartıcı bir pazar günü... Oteldeki küçük odamdayım, Arapların surlarına bakan pencere açık, oyalanmak için sigaranın birini yakıp birini söndürüyorum... Otelin tüm kütüphanesi emrime tahsis edildi, müşterilerin ayrıntılı bilgilerinin bulunduğu bir kayıt defteri ile Paul de Kock’un<a class="si-noteref epub-type_noteref" href="#f40" id="ref_f40">40</a> birkaç romanı arasında, Montaigne’in birkaç bölümü eksilmiş bir kitabını buldum... Kitabı rastgele açtım, Etienne de la Boétie’nin ölümü üzerine yazdığı o muhteşem mektubu yeniden okudum... Ve şimdi, hiçbir zaman olmadığım kadar karamsar bir halde derin düşüncelere daldım... Yağmur yağmaya başladı. Pencerenin pervazına düşen her damla, geçen yılın yağmurlarından kalma toz yığınlarının üzerine geniş bir yıldız çiziyor... Kitabım elimden kayıyor ve uzun uzun bu melankolik yıldızı seyrediyorum...</p>
				<p>Saat kulesi ikiyi çalıyor, – kule dediğim yer, bir marabutun, buradan, uzun beyaz duvarlarını görebildiğim türbesi... Zavallı derviş!.. Bundan otuz yıl önce, türbesinin ortasına yerleştirilecek belediyeye ait kocaman bir kadranın, her pazar saat ikide, Miliana kiliselerine öğleden sonra duasının zamanının geldiğini bildireceğini kim öngörebilirdi ki?.. Ding! Dong! İşte çanlar çalmaya başlıyor!.. Daha uzun süre de çalmaya devam edecekler... Oda gerçekten de çok kasvetli. Felsefi düşünceler olarak da adlandırılan, kocaman sabah örümcekleri her yana ağlarını örmüşler... Dışarı çıkalım.</p>
				
				<p class="margin">Büyük meydana vardığımda 3. Piyade Alayı’nın<a class="si-noteref epub-type_noteref" href="#f41" id="ref_f41">41</a> bandocuları şeflerinin etrafına toplandılar. Karargâhın pencerelerinden birinde, yanında kızlarıyla birlikte general belirdi; kol kola girmiş kaymakam ve sulh yargıcı da meydanı turluyorlar. Yarı çıplak Arap çocukları, bir köşede vahşi çığlıklar atarak bilye oynuyorlar. Biraz ileride, yırtık pırtık giysileri içindeki yaşlı bir Yahudi, dün burada bıraktığı güneş ışığını arıyor, yerinde bulamayınca şaşırıyor... “Bir, iki, üç, başla!” Bando, geçen kış laternaların pencerelerimin altında çaldıkları, Talexy’nin eski bir mazurkasına başlıyor. O zamanlar canımı sıkan bu mazurka, şimdi beni gözlerimi yaşlarla dolduracak kadar duygulandırdı.</p>
				<p>Ah, 3. Alay’ın müzisyenleri nasıl da mutlu görünüyorlardı! Ritim ve şamatanın etkisiyle kendilerinden geçmiş, gözlerini onaltılık notalara sabitlemiş, tempo tutmaktan başka bir şey düşünmüyorlar. Tüm benlikleriyle, enstrümanlarının ucuna iki bakır telle tutturulmuş o el büyüklüğünde kare şeklindeki kâğıda odaklanmışlar. “Bir, iki, üç, başla!” Bu askerler için hepsi bundan ibaret; çaldıkları milli ezgiler asla onların ulusal duygularını kabartamaz... Ne var ki ben bandoda değildim, bu müzik içimi hüzünle dolduruyor ve oradan uzaklaşıyorum...</p>
				<p/>
				
				<p class="margin-double">Bu kasvetli pazar öğleden sonrasını nerede geçirsem? Güzel! Seyyid Ömer’in dükkânı açık... Oraya gidelim.</p>
				<p>Dükkânı olsa da, Seyyid Ömer bir tüccar değildi. Emir soyundan gelen ve yeniçeriler tarafından boğularak öldürülen eski bir Cezayir valisinin<a class="si-noteref epub-type_noteref" href="#f42" id="ref_f42">42</a> oğluydu. Seyyid Ömer babasının ölümünden sonra, çok sevdiği annesiyle birlikte Miliana’ya çekilmiş ve birkaç yıl boyunca tazıları, şahinleri, atları ve karılarıyla birlikte portakal ağaçları ve çeşmelerle çevrili serin ve şirin saraylarda bilge bir soylu olarak yaşamıştı. Fransız işgalinde, önce Abdülkadir<a class="si-noteref epub-type_noteref" href="#f43" id="ref_f43">43</a> ile işbirliğine giderek düşmanımız olmuş, ardından emirle arası açılınca silah bırakmıştı. Seyyid Ömer’in yokluğunda Miliana’ya giren emir, intikam almak için onun saraylarını yağmalamış, portakal bahçelerini yerle bir etmiş, annesini, boğazını büyük bir sandığın kapağına sıkıştırarak öldürdükten sonra atlarını ve karılarını alarak gitmişti... Öfkeden çılgına dönen Seyyid Ömer hemen Fransızların hizmetine girmiş, emire karşı sürdürülen savaş boyunca en mükemmel ve en acımasız askerimiz olmuştu. Savaş bitince Seyyid Ömer Miliana’ya geri döndü, ama bugün bile Abdülkadir’den söz edildiğini duyduğunda rengi solar, gözleri nefretle parlar. </p>
				<p>Seyyid Ömer altmış yaşında. Ama yaşına ve çiçek hastalığının yüzünde bıraktığı izlere rağmen, uzun kirpikleri, kadınsı bakışları, çekici gülümsemesi ve soylu ifadesiyle hâlâ yakışıklılığını koruyor. Savaş yüzünden malını mülkünü kaybetti, eski büyük servetinden geriye Şelif Ovası’nda bir çiftlik ve Miliana’da gözünün önünde yetiştirdiği üç oğluyla birlikte mütevazı bir yaşam sürdürdüğü bir ev kaldı. Yerli şefleri ona büyük saygı duyuyor. Bir anlaşmazlık çıktığında herkes ona başvuruyorlar, verdiği kararlar neredeyse her zaman kanun yerine geçiyor. Dışarı pek fazla çıkmaz, öğleden sonraları yola bakan evinin bitişiğindeki dükkânına çekilir. İçerisi, kireç badanalı beyaz duvarları, dükkânı halka biçiminde çevreleyen tahta sediri, yastıkları, iki mangalıyla oldukça sade döşenmiştir... İşte Seyyid Ömer’in, tıpkı Süleyman gibi sorunları dinlediği ve adil kararlar verdiği mekân burasıdır. </p>
				
				<p class="margin">Bugün pazar olduğundan içerisi kalabalık. Bir düzine kabile şefi, kapüşonlu pelerinleriyle çepeçevre diz çökerek oturmuşlar. Her birinin yanında uzun bir çubuk ve telkariden bir kâsenin içine yerleştirilmiş bir fincan kahve var... İçeri girdiğimde kimse yerinden kımıldamadı... Oturduğu yerden beni sevimli gülümsemesiyle karşılayan Seyyid Ömer, eliyle hemen yanındaki sarı ipekten geniş bir yastığın üzerine oturmam için işaret ettikten sonra parmağını dudağına götürerek konuşulanları dinlememi istedi.</p>
				<p>Mesele şu: Bir arazi meselesi yüzünden anlaşmazlığa düşen Beni-Zougzoug kabilesinin şefiyle Milianalı bir Yahudi, sorunu Seyyid Ömer’e anlatıp onun vereceği karara uymak konusunda anlaşmışlar. Aynı gün randevu alınmış, tanıklar çağrılmış; ama birden fikir değiştiren Yahudi, tanıklarını getirmeden tek başına gelmiş, Seyyid Ömer yerine Fransızların sulh hâkimine başvurmayı tercih ettiğini söylemiş... İçeri girdiğimde durum böyleydi.</p>
				<p>Yahudi –yaşlı, sarımtırak sakallı, kahverengi ceketli, mavi çoraplı, kadife kasvetli bir adam– başını yukarı kaldırıyor, yalvaran gözlerini yuvarlıyor, Seyyid Ömer’in terliklerini öpüyor, kafasını öne eğiyor, diz çöküyor, ellerini kavuşturuyor... Arapça bilmesem de, Yahudi’nin yüz ifadesinden ve sürekli tekrarladığı “Zulh hâkimi, zulh hâkimi” sözlerinden neler söylediğini tahmin edebiliyorum:</p>
				<p>“Seyyid Ömer’in adaletine güveniyoruz. Seyyid Ömer bilgedir, Seyyid Ömer adildir... Yine de, zulh hâkimi davamızın çözümünde daha yerinde bir karar verecektir.”</p>
				<p>Dükkândakiler bu sözlere içerleseler de, tam bir Arap gibi davranıp soğukkanlılıklarını korumaya devam ettiler...... Seyyid Ömer, –alaycıların şahı– yastığına uzanmış dudağında kehribar ağızlığı, dalgın bakışlarıyla onu gülümseyerek dinliyor. Birden, konuşmasının en hararetli anında biri, Yahudi’nin sözlerini sert bir sesle <em>caramba</em> diye bağırarak kesiyor. Kabile şefinin tanığı olarak orada bulunan bir İspanyol sömürgeci yerini terk ederek İskariyot’a<a class="si-noteref epub-type_noteref" href="#f44" id="ref_f44">44</a> yaklaşıyor ve ona her dilden –hatta aralarında, burada anmak istemediğim kadar ağır bir Fransızca küfür de var– ve her türden küfürler savuruyor... Seyyid Ömer’in Fransızca bilen oğlu, babasının huzurunda böyle bir sövgünün dile getirilmesi karşısında kızararak dışarı çıkıyor. –Arap terbiyesinin bu özelliğini akılda tutmalı.– Dinleyiciler her zamanki gibi soğukkanlılıklarını korurken, Seyyid Ömer her zamanki gibi gülümsüyor. Ayağa kalkan Yahudi korkudan titreyerek geri adımlarla kapıya yaklaşırken “Zulh hâkimi, zulh hâkimi” diye mırıldanmaya devam ediyor... Dışarı çıktığında, öfkeli İspanyol da peşinden gidiyor ve caddenin ortasında yüzüne iki yumruk –Bam! Güm!– indiriyor... İskariyot kollarını göğsünde birleştirerek diz çökerken, yaptığından biraz utanan İspanyol içeri dönüyor... İspanyol’un uzaklaşmasıyla hemen ayağa fırlayan Yahudi sinsi bakışlarını etrafını çevreleyen kalabalığın üzerinde gezdiriyor. Yahudilere besledikleri kinin bir araya getirdiği her ırktan –Maltalılar, Mahonlular<a class="si-noteref epub-type_noteref" href="#f45" id="ref_f45">45</a>, zenciler, Araplar– insan var orada ve onu bu halde görmenin keyfini çıkarıyor... Bir an duraksayan İskaryot, sonra bir Arap’ı pelerininin eteğinden yakalıyor:</p>
				<p>“Gördün değil mi, Ahmet?.. Buradaydın sen de... O Hıristiyan beni yumrukladı... Tanığım olacaksın... Evet... Evet... Tanıklık edeceksin.”</p>
				<p>Arap pelerininin eteğini çekip Yahudi’yi iteliyor... Hiçbir şey bilmiyormuş, hiçbir şey görmemiş, o sırada başka yere bakıyormuş...</p>
				<p>“Ama Kaddur sen gördün, o Hıristiyan’ın bana vurduğunu gördün...” diye haykırdı zavallı İskaryot, elindeki frenkincirinin kabuğunu soyan iriyarı bir zenciye.</p>
				<p>Zenci aşağılayıcı bir ifadeyle yere tükürdükten sonra uzaklaştı. O da hiçbir şey görmemiş... Kömür rengi gözleri kasketinin altında bir iblis gibi parlayan ufak tefek Maltalı da bir şey görmemiş. Başındaki nar sepetiyle gülerek uzaklaşan esmer tenli Mahonlu kadın da hiçbir şey görmemiş. </p>
				<p>Yahudi’nin haykırışları, yakarışları, çırpınışları boşuna... Tanık yok! Kimse bir şey görmemiş... Neyse ki o sırada iki dindaşı, başlarını öne eğmiş bir halde duvarın kenarından süklüm püklüm yürüyor. Yahudi gözüne onları kestiriyor. </p>
				<p>“Çabuk, gelin, kardeşlerim! Hemen dava vekiline, hemen zulh hâkimine gidiyoruz!.. Siz gördünüz... Yaşlı bir adamı nasıl dövdüğünü gördünüz!”</p>
				<p>Görmez olurlar mı! Tabii ki görmüşler. </p>
				<p>Seyyid Ömer’in dükkânında büyük bir coşku yaşanıyor... Kahveci fincanları dolduruluyor, çubuklar yakılıyor. Sohbetler ediliyor, kahkahalar atılıyor. Bir Yahudi’nin dayak yemesini görmek çok keyifli!.. Uğultuların ve dumanların arasından yavaşça kapıya yanaşıyorum; Yahudi mahallesine gidip, İskariyot’un din kardeşlerinin bu hakarete nasıl tepki vereceklerini görmek istiyorum... </p>
				<p>Seyyid Ömer arkamdan, “Bu akşam yemeğe gel, müsyö” diye seslendi bana...</p>
				<p>Teklifini kabul edip teşekkür ediyorum. Şimdi dışarıdayım.</p>
				<p>Yahudi mahallesinde herkes istim üstünde. Olay şimdiden infiale neden olmuş. Dükkânlarda kimse yok. Nakışçılar, terzihaneler, saraçhaneler, bütün İsrail sokaklara dökülmüş... Erkekler –kadife kasketli, mavi yün çoraplı– gruplar halinde toplanmış, ellerini kollarını sallaya sallaya konuşuyorlar... Solgun benizli, tombul yanaklı, yüzleri siyah şeritlerle çevrili, sırma göğüslüklü dümdüz elbiselerinin içinde tahtadan yapılmış put gibi dimdik duran kadınlar miyavlaya miyavlaya bir gruptan diğerine mekik dokuyorlar... Oraya vardığımda, kalabalıkta bir hareketlenme oluyor. İnsanlar itişip kakışıyor, sağa sola koşuşuyorlar... Tanıklarının desteğini almış olan Yahudi –hikâyenin kahramanı– yüreklendirici sözlerle kendisini teşvik eden kasketlilerin oluşturduğu iki saf arasında ilerliyor.</p>
				<p>“Öcünü, öcümüzü, Yahudi halkının öcünü al, kardeşim. Hiç çekinme, yasalar senden yana.”</p>
				<p>Üzeri çamsakızı ve meşin kokan çirkin bir cüce, acınası bir ifadeyle yanıma yaklaşıp derin derin iç çekerek, “Görüyorsun, değil mi? Biz zavallı Yahudilere nasıl davranıyorlar! Şuraya bak, yaşlı bir adamı neredeyse döve döve öldüreceklermiş,” diyor.</p>
				<p>Gerçekten de, zavallı İskariyot canlıdan çok ölüye benziyor. Solmuş yüzü, feri sönmüş gözleriyle önümden geçerken yürümüyor, adeta sürünüyor... Ancak yüklü bir tazminatla iyileşebileceği için, onu doktora değil, dava vekiline götürüyorlar.</p>
				
				<p class="margin">Cezayir’deki dava vekillerinin sayısı çekirgelerinkinden aşağı kalmaz. Görünen o ki, hatırı sayılır bir meslek. Dava vekili olmak için sınava, tavsiye mektubuna, staja gerek yok. İnsan Cezayir’de bu mesleğe, tıpkı Paris’te edebiyat camiasına girildiği gibi elini kolunu sallayarak başlayabilir. Bunun için biraz Fransızca, biraz İspanyolca, biraz Arapça bilmek, cebinde daima bir yasa kitabı bulundurmak ve her şeyden önemlisi kişiliğin bu mesleğe uygun olması yeterli. </p>
				<p>Dava vekilinin çok çeşitli işleri olur: Avukat, bakanlık memuru, simsar, bilirkişi, muhasebeci, arzuhalci, yani sömürgenin Jacques Ustasıdır<a class="si-noteref epub-type_noteref" href="#f46" id="ref_f46">46</a>. Ancak bilindiği gibi Harpagon’un bir tek Jacques Ustası vardı, oysa sömürge dava vekili kaynıyor. Sadece Miliana’da bunlardan düzinelerce var. Bu beyler, büro masraflarından kurtulmak için genellikle müşterileriyle büyük meydandaki kafede buluşur, apsent ile <em>champoreau</em><a class="si-noteref epub-type_noteref" href="#f47" id="ref_f47">47</a> arasında –nasıl olur, bilmem– onlara akıl verirler. İşte vakur İskaryot da, iki tanığıyla birlikte bu kafeye doğru gidiyordu. Onları kendi hallerine bırakalım. </p>
				<p/>
				
				<p class="margin-double">Yahudi mahallesinden çıktıktan sonra, Arapların işlerinin görüldüğü şubenin<a class="si-noteref epub-type_noteref" href="#f48" id="ref_f48">48</a> önünden geçiyorum. Dışarıdan bakıldığında, arduvaz renkli çatısı ve üzerinde dalgalanan Fransız bayrağıyla adeta bir belde belediyesini andırıyor. Tercümanı tanırım, içeri gireyim de karşılıklı birer sigara tellendirelim. Bu güneşsiz pazar gününün sonunu peş peşe sigara içerek getireceğim herhalde! </p>
				<p>Şubenin önündeki avluda, eski püskü giysileriyle duvarın dibine çökmüş halde bekleyen elli civarında Arap var. Açık havada olmalarına rağmen, bu bedevi topluluğundan ağır bir koku yayılıyor. Çabucak geçelim... Şubeye girdiğimde, çıplak tenlerine birer uzun, kirli entari giymiş iki yaygaracının, çalınmış bir tespihten söz ederek öfkeli mimikler eşliğinde tercümanla tartıştıklarını görüyorum. Kenardaki hasır iskemleye oturup onları izlemeye başlıyorum... Tercüman üniforması çok şık; Milianalıya da pek yakışmış hani! Kostüm açık mavi, siyah şeritleri ve altın rengi parıldayan düğmeleri var. Tercüman ise sarışın, pembe beyaz, kıvırcık saçlı, nüktedan ve hayal gücü gelişmiş biri; biraz geveze –Ne de olsa onca dil biliyor! Biraz da şüpheci, Doğubilimleri okulunda Renan’ın<a class="si-noteref epub-type_noteref" href="#f49" id="ref_f49">49</a> öğrencisi olmuş!– spora çok düşkün, Arap çadırlarına olduğu kadar kaymakamın karısının düzenlediği gecelere de kolayca uyum sağlayabiliyor, mazurka dansını herkesten iyi beceriyor, kuskusun en lezizini o yapıyor. Kısacası, bir Parislinin tüm özelliklerini taşıyan bizim tercümana kadınların hayran olmasına şaşırmamak gerek... Şıklık konusunda ise tek rakibi şubenin Arap çavuşudur. Bu çavuş ince çuhadan gömleği, sedef düğmeli tozluklarıyla tüm garnizonu kıskandırır. Arap şubesine atandığında angarya işlerden kurtulmuş; elinde beyaz eldivenleri, kıvır kıvır saçları, koltuğunun altında koca koca defterler, caddelerde boy gösterir durur. Onu hem severler hem de korkarlar ondan. Ne de olsa nüfuzlu. Bu çalınmış tespih tartışması uzun süreceğe benziyor. İyi akşamlar! Sonunu beklemeye hiç niyetim yok. </p>
				<p>Dışarı çıktığımda, bekleme odasındaki telaşı görüyorum. Kalabalık; siyah bir kapüşonlu pelerine bürünmüş, uzun boylu, solgun benizli, kibirli bir yerlinin etrafında toplanmış. Bu adam sekiz gün önce Zaccar’da bir panterle boğuşmuş, panter ölmüş ama adamın kolunun yarısını koparmış. Sabah akşam pansuman için şubeye geliyor ve avluya her girişinde başından geçenleri anlatması için önünü kesiyorlar. Davudi sesiyle yavaş yavaş konuşan bu adam, ara sıra pelerinini aralıyor ve göğsünün üzerine asılmış, kanlı bezlerle sarılı sol kolunu gösteriyor. </p>
				
				<p class="margin">Sokağa çıkmamla şiddetli bir fırtınanın patlaması bir oldu. Yağmur yağıyor, şimşek çakıyor, gök gürlüyor, keşişleme esiyor... Hemen bir yere sığınalım. Rasgele bir kapıdan içeri daldım ve kendimi Mağrip tarzı bir avlunun küçük kemerlerinin altına toplanmış olan bir grup Çingene’nin ortasında buldum. Burası Miliana Camii’nin avlusuydu, fakir Müslümanların doğal sığınağı olduğu için yoksul avlusu diye anılır. </p>
				<p>Pirelenmiş cılız tazılar kötü kötü etrafımda dolaşıyor. Sırtımı dehlizin sütunlarından birine dayayıp, gözlerine batmamaya çalışıyor, avlunun renkli döşeme taşları üzerinde kayarak seken yağmur damlalarını izliyorum. Çingeneler küme küme yere uzanmışlar. Yanımda, boynu ve bacakları açık, el ve ayak bileklerinde demirden bilezikler bulunan genç, güzelce bir kadın genzinden gelen hüzünlü sesle garip bir şarkı söylüyor. Bir yandan da teni kırmızı bakır rengine çalan çırılçıplak bir bebeği emziriyor, boştaki diğer koluyla da taş bir havanda arpa dövüyor. Acımasız rüzgârın azdırdığı yağmur, zaman zaman bebeğin bacaklarını ve annenin vücudunu sular içinde bırakıyor. Bu duruma hiç aldırmayan Çingene kadın, rüzgârın altında arpa dövüp bebeğini emzirirken şarkı söylemeye devam ediyor. </p>
				<p>Fırtınanın biraz durulmasından yararlanarak aceleyle bu mucizeler avlusunu terk edip, Seyyid Ömer’in zamanı yaklaşan akşam yemeğine gitmek için yürümeye başlıyorum... Büyük meydandan geçerken, yine bizim ihtiyar Yahudi’ye rastlıyorum. Dava vekilinin koluna girmiş olan yaşlı adamı arkadan neşeyle gelen tanıkları izliyor, onların etrafında da bir sürü Yahudi yumurcak hoplayıp zıplıyor... Tüm yüzler sevinçle parlıyor. Görevi üstlenen dava vekili mahkemeden iki bin frank tazminat istemeye karar vermiş. </p>
				
				<p class="margin">Seyyid Ömer’in evindeki ziyafet muhteşem. Yemek odası iki üç çeşmenin şırıldadığı zarif bir avluya açılıyor... Sofrada Türk mutfağına özgü yemekler var, Baron Brisse’e<a class="si-noteref epub-type_noteref" href="#f50" id="ref_f50">50</a> tavsiye ederim. Bu yemekler arasında bademli pilici, vanilyalı kuskusu, biraz ağır olsa da enfes bir kaplumbağa yahnisini, kadı lokması da denen ballı peksimetleri özellikle çok beğendim.. Masada şarap niyetine yalnızca şampanya vardı. İslam kurallarına göre haram sayılmasına rağmen, Seyyid Ömer hizmetkârlar arkalarını döndüklerinde azar azar şampanya içiyor... Yemekten sonra, ev sahibinin odasına geçtik; reçel, pipo, kahve ikram edildi... Oda çok sade döşenmiş: bir divan, birkaç hasır iskemle, biraz geride ise üzerinde sırma işlemeli küçük kırmızı yastıkların bulunduğu yüksek bir yatak var... Duvara Amiral Hamadi’nin kahramanlıklarını gösteren eski bir Türk resmi asılmış. Görünen o ki, Türk ressamlar tablo çizerken tek bir renk kullanıyorlar. Bu resimde deniz, gök, gemiler, hatta Amiral Hamadi bile yemyeşil, hem de ne yeşil!..</p>
				<p>Arap âdetlerine göre, misafirlerin geç saate kalmadan kalkmaları lazım. Kahveleri içip, nargileleri tüttürdükten sonra ev sahibime iyi geceler dileyip onu karılarıyla baş başa bıraktım. </p>
				<p>Bu geceyi nerede sonlandırsam? Otele çekilip uyumak için çok erken, henüz sipahilerin yat borusu bile çalınmadı. Zaten Seyyid Ömer’in sırma işlemeli küçük yastıkları uyumamı engellemek istercesine etrafımda olağanüstü bir farandola dansı yapıyorlar... İşte tiyatronun önündeyim, girelim bakalım.</p>
				<p>Miliana Tiyatrosu, elden geldiğince bir gösteri salonuna dönüştürülmüş eski bir saman ambarı. Aydınlanmayı, avizeler yerine ara verildiğinde yağ doldurulan büyük gaz lambaları sağlıyor. Parterdekiler ayakta, orkestra için banklar konmuş. Locadakiler çalım satıyor, ne de olsa hasır iskemlelerde oturuyorlar... Salonun çevresinde uzun, loş, parkesiz bir geçit var... İnsan kendini sokakta sanır, aynı bir sokak... İçeri girdim, oyun başlamış. Şaşkınlık içindeyim, erkek oyuncular hiç fena değil, rollerini hakkını vererek yerine getiriyorlar. Hemen hepsi amatör, 3. Alay’ın askerleri; alay onlarla gurur duyuyor, her akşam alkışlamaya geliyorlar. Kadınlara gelince, ne yazık ki aynı şeyleri söylemek mümkün değil!.. Hepsi, o küçük taşra tiyatrosu kadınları gibi abartılı, kendini beğenmiş ve sahte... Yine de tüm bu kadınların arasında, tiyatroya yeni başlamış gibi görünen Milianalı iki genç Yahudi kız dikkatimi çekiyor... Anne babaları salonda, büyülenmiş gibiler. Kızlarının bu işten binlerce duro<a class="si-noteref epub-type_noteref" href="#f51" id="ref_f51">51</a> kazanacağına inanıyorlar. Milyoner komedyen Rachel’in<a class="si-noteref epub-type_noteref" href="#f52" id="ref_f52">52</a> efsanesi Doğulu Yahudiler arasında çok yaygındı. </p>
				<p>Bu iki küçük Yahudi kızın sahnedeki duruşları ne komik, ne acıklı... Kolları ve yakaları açık giysileri, pudralı, fondötenli yüzleriyle sahnenin bir köşesinde kaskatı kesilmiş bir halde utangaçça bekliyorlar. Bir yandan üşüyor, bir yandan utanıyorlar. Arada sırada ne anlama geldiğini bilmedikleri bir cümleyi anlaşılmaz bir şekilde söylüyor ve aynı anda iri gözleriyle şaşkın şaşkın salona bakıyorlar. </p>
				
				<p class="margin">Tiyatrodan çıkıyorum... Etrafımı çevreleyen karanlığın ortasında, bir köşeden gelen haykırışlar duyuyorum... Bunlar bıçaklarla kozlarını paylaşan birkaç Maltalı hiç kuşkusuz... </p>
				<p>Surlar boyunca yürüyerek ağır ağır otele dönüyorum. Ovadaki portakal ağaçlarından ve mazılardan hoş kokular yayılıyor. Hava yumuşacık, gökyüzünde neredeyse tek bir bulut bile yok... Biraz ötede, yolun sonunda, eski bir tapınağın kalıntısı olan harap bir duvarın hayaleti beliriyor. Bu duvar kutsaldır: Arap kadınları her gün buraya gelir, adak niyetine haik<a class="si-noteref epub-type_noteref" href="#f53" id="ref_f53">53</a> ve ipekli peştamal, maşlah parçaları, gümüş tellere sarılmış uzun, kızıl saç örgüleri asarlar... Tüm bu adaklar ayın ince ışık huzmelerinin altında, gecenin ılık esintisinin ortasında dalgalanır durur...</p>
				</div>
				<div class="si-footnotes html5_section epub-type_footnotes">
					<div class="si-footnote html5_aside epub-type_footnote" id="f39"><a class="si-backref" href="#ref_f39">39</a><span class="si-footnote-text">. Miliana’nın kuzeyindeki dağlık bölge. (Y.N.)</span></div>

					<div class="si-footnote html5_aside epub-type_footnote" id="f40"><a class="si-backref" href="#ref_f40">40</a><span class="si-footnote-text">. Döneminde çok okunan ve yazdığı kitapların çokluğuyla tanınan Fransız yazar. Özellikle burjuva geleneklerini gülünç bir üslupla anlattığı romanlarıyla ünlenmiştir. (Y.N.)</span></div>

					<div class="si-footnote html5_aside epub-type_footnote" id="f41"><a class="si-backref" href="#ref_f41">41</a><span class="si-footnote-text">. Cezayir’in işgaline katılan, Fransız Ordusu’na ait piyade alayı. (Y.N.)</span></div>

					<div class="si-footnote html5_aside epub-type_footnote" id="f42"><a class="si-backref" href="#ref_f42">42</a><span class="si-footnote-text">. 1671’den itibaren Cezayir’i yöneten valilerin sonuncusu, 1818’de iktidara gelen ve 1830 işgalinde görevinden alınan Hüseyin’di. (Y.N.)</span></div>

					<div class="si-footnote html5_aside epub-type_footnote" id="f43"><a class="si-backref" href="#ref_f43">43</a><span class="si-footnote-text">. (1808-1883) 1832’den itibaren Fransız birliklerine karşı direnişi örgütlemiştir. 1847’den 1852’ye kadar Fransa’da hapsedilmiş, serbest bırakıldıktan sonra Şam’a çekilmiştir. (Y.N.)</span></div>

					<div class="si-footnote html5_aside epub-type_footnote" id="f44"><a class="si-backref" href="#ref_f44">44</a><span class="si-footnote-text">. Yahuda İskariyot, İsa Peygamber’i ele vermesiyle tanınan havari. “İskariyot” adı soy belirtmez, Latince <em>sicarius</em> yani katil sözcüğü bozularak türetilmiştir. (Ç.N.)</span></div>

					<div class="si-footnote html5_aside epub-type_footnote" id="f45"><a class="si-backref" href="#ref_f45">45</a><span class="si-footnote-text">. Balear Adaları’ndan biri olan Minorka’nın başkenti Port-Mahon kökenliler. (Y.N.)</span></div>

					<div class="si-footnote html5_aside epub-type_footnote" id="f46"><a class="si-backref" href="#ref_f46">46</a><span class="si-footnote-text">. Molière’in <em>Cimri</em> adlı eserinde, Harpagon’un yardımcısı olarak aşçılık ve arabacılık görevlerini yerine getiren karakter. (Y. N.)</span></div>

					<div class="si-footnote html5_aside epub-type_footnote" id="f47"><a class="si-backref" href="#ref_f47">47</a><span class="si-footnote-text">. Sütlü kahveye, rom ya da benzeri alkollü içeceklerin eklenmesiyle yapılan bir içki türü. (Ç. N.)</span></div>

					<div class="si-footnote html5_aside epub-type_footnote" id="f48"><a class="si-backref" href="#ref_f48">48</a><span class="si-footnote-text">. Cezayir’in her idari bölgesinde, Cezayir Valisi tarafından atanan birkaç Fransız memur ve bir tercümanın görev yaptığı bir şube vardı. Yerli kabile şefleriyle işbirliği içinde çalışan bu şubelerde temel idari görevler (adli, mali, polisiye)  yerine getiriliyordu. (Y.N.) </span></div>

					<div class="si-footnote html5_aside epub-type_footnote" id="f49"><a class="si-backref" href="#ref_f49">49</a><span class="si-footnote-text">. Ernest Renan (1823-1892), Doğubilimleri okulunda hiç ders vermemiştir. İbranice eğitimi aldığı Collège de France’ta 1862’de ve 1870’den itibaren bu dalda öğretmenlik yapmıştır. (Y.N.)</span></div>

					<div class="si-footnote html5_aside epub-type_footnote" id="f50"><a class="si-backref" href="#ref_f50">50</a><span class="si-footnote-text">. Orman ve Su İşleri’nde görev yaptıktan sonra gastronomi konusunda uzmanlaştı. Yemek konusunda makaleler ve çok satan kitaplar yazdı. </span></div>

					<div class="si-footnote html5_aside epub-type_footnote" id="f51"><a class="si-backref" href="#ref_f51">51</a><span class="si-footnote-text">. Beş pesetalık gümüş İspanyol parası. (Y.N.) </span></div>

					<div class="si-footnote html5_aside epub-type_footnote" id="f52"><a class="si-backref" href="#ref_f52">52</a><span class="si-footnote-text">. Elisabeth-Rachel Félix (1821-1858), ünlü Fransız aktris. Yahudi bir tüccarın kızı olan Rachel 1831’de ailesiyle Paris’e gelmiştir. Kraliyet Konservatuvarı’nın kurucularından biri tarafından, şarkı söylediği bir kafede keşfedilmiştir. Kitleleri Corneille’in, Racine’in, Voltaire’in oyunlarına çekmiştir. (Y.N.)</span></div>

					<div class="si-footnote html5_aside epub-type_footnote" id="f53"><a class="si-backref" href="#ref_f53">53</a><span class="si-footnote-text">. Doğulular tarafından manto olarak kullanılan dikdörtgen şeklindeki, beyaz ya da kahverengi şeritli büyük kumaş parçası. (Y.N.)</span></div>
				</div>
  </body>
</html>