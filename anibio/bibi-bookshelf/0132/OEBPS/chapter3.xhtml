<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Değirmenimden Mektuplar</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter3">
<div class="html5_section">
				<h1>CORNILLE USTA’NIN SIRRI</h1>
				<p>Bazı geceler, tatlı şarap içip sohbet etmek için evime gelen yaşlı fifreci Francet Mamai, geçen akşam, yirmi yıl kadar önce, değirmenimin tanıklık ettiği küçük bir köy faciasından söz etti bana. Bu ihtiyar adamın anlatımı beni o kadar etkiledi ki, hikâyeyi size aynı ondan duyduğum gibi aktarmaya çalışacağım. </p>
				<p>Sevgili okurlar, şimdi kendinizi bir anlığına hoş kokular yayan bir şarap testisinin karşısına oturmuş, yaşlı bir fifreciyi dinlerken hayal edin.</p>
				<p>“Beyefendiciğim, eskiden buraları şimdiki gibi sessiz, unutulmuş, kimsenin adını anmadığı bir yer değildi. O zamanlar değirmencilik bu bölgenin önemli bir geçim kaynağıydı, insanlar öğütülecek buğdaylarını on mil ötedeki çiftliklerinden bize taşırlardı... Köyü çevreleyen tepeler yel değirmenleriyle kaplıydı. Sağda solda, çam ağaçlarının üzerinden esen karayelle dönen değirmen kanatlarından, patikaları yüklü heybeleriyle inip çıkan küçük eşek sürülerinden başka bir şey görülmezdi. Hafta boyunca yukarılardan yankılanan kırbaç seslerini, yelken bezlerinin gıcırtısını, değirmenci çıraklarının deh, çüş diye bağırışlarını işitmek insana büyük haz verirdi... Pazar günleri, hep birlikte değirmenlere gittiğimizde, değirmenciler bize misket şarabı ikram ederlerdi. Değirmenci kızları, omuzlarındaki dantelli şalları, boyunlarına taktıkları altın haçlarıyla kraliçeleri andırırlardı. Ben, yanımda fifremi getirirdim, akşam karanlık çökene kadar farandola dansı yapılırdı. Orada gördüğünüz şu değirmenler, bölgenin neşe ve zenginlik kaynağıydılar. </p>
				<p>Fakat ne yazık ki, birkaç Parisli, Tarascon Yolu üzerine buharla çalışan bir un fabrikası kurmayı akıl etmişlerdi. Her şey güzel, her şey yepyeniydi! Köylüler zamanla buğdaylarını fabrikaya göndermeye alıştı ve zavallı değirmenler işsiz güçsüz kaldı. Ama ne çare! Bir süre direnmeye çalışsalar da, buharın gücü karşısında birbiri ardına kapanmaya başladılar. Artık küçük eşekler gelmez olmuştu... Değirmencilerin güzel kızları altın haçlı kolyelerini sattılar... Misket şarapları ve farandola dansları mazide kalmıştı... Karayel boşuna esiyor, kanatlar dönmüyordu. Nihayet günün birinde, belediye bu viran değirmenleri yıktırıp yerlerine asma ve zeytin ağaçları diktirdi.</p>
				<p> Yine de bir yel değirmeni, tepesinin üstünde, un fabrikalarına meydan okurcasına kanatlarını döndürmeye devam etti. İşte bu değirmen, tam da şu an içinde geç saatlere kadar sohbet ettiğimiz Cornille Usta’nın değirmeniydi. </p>
				
				<p class="margin">Cornille Usta, altmış yıldır una bulanmış bir halde yaşayan, kendini işine adamış yaşlı bir değirmenciydi... Un fabrikalarının kurulması onu çılgına çevirmişti. Bir hafta boyunca köyün içinde deliler gibi koşturup etrafına toplananlara fabrikaların tüm Provence’ı zehirlemek istediğini haykırdı. ‘Oraya gitmeyin,’ diyordu, ‘bu eşkıyalar ekmek yapmak için şeytan icadı buharı kullanıyorlar, oysa ben değirmenimin kanatlarını yalnızca Tanrı’nın soluğu olan karayel ve yıldız yeliyle döndürürüm.’ Ardından da, kendi değirmenine buna benzer methiyeler yağdırıyor ama kimse ona aldırmıyordu. </p>
				<p>“Sonunda zavallı, öfkeden deliye dönerek kendisini değirmenine kapattı ve orada tek başına yabani bir hayvan gibi yaşadı. Ebeveynlerinin ölümünden sonra, hayatta kendisinden başka kimsesi kalmayan daha on beşindeki torunu Vivette’i bile yanında barındırmak istemiyordu. Bunun üzerine zavallı küçük kız hayatını kazanmak için ipekböceği çiftliklerinde, zeytinliklerde ve hasat dönemlerinde neredeyse çevredeki tüm çiftliklerde çalıştı. Yine de, büyükbabası bu çocuğu çok severmiş gibi görünüyordu. Sık sık kızgın güneşin altında yürüyerek dört mil uzağa, torununun çalıştığı çiftliğe gidiyor ve oraya vardığında saatlerce ağlayarak onu izliyordu... </p>
				<p>“Yöre halkı Vivette’i yanında barındırmamasının pintiliğinden kaynaklandığını düşünüyordu. Torununun çiftlik çiftlik dolaşıp, ağır koşullarda hizmetçilik yapmasına ve kâhyaların hakaretlerine maruz kalmasına izin vermesi yüzünden yaşlı değirmenci herkesin gözünde itibarını kaybediyordu. Üstelik, o güne dek saygıdeğer bir insan olarak kabul edilen Cornille Usta’nın, şimdi delik deşik bir kasket, pantolonunun etrafına doladığı yırtık pırtık bir kemer ve çıplak ayaklarla sefil bir halde sokaklarda dolaşmasını kimse hoş karşılamıyordu... Pazarları ayine geldiğinde, biz yaşlılar onun adına utanç duyuyorduk. O da bunu hissettiği için bizim gibi meslek erbaplarının oturduğu sıraya yanaşmaya bile cesaret edemiyor, her zaman, yoksullarla birlikte kilisenin girişindeki kutsal su kabının yanında, ayakta bekliyordu. </p>
				<p>“Cornille Usta’nın yaşamında anlam veremediğimiz bazı gariplikler vardı. Uzun zamandan beri, köyde kimse ona buğdayını vermese de, değirmeninin kanatları tıpkı eskiden olduğu gibi dönmeye devam ediyordu. Akşamları, sokaklarda, heybesi şişkin un çuvallarıyla dolu eşeğini iterken ona rastlayanlar vardı. </p>
				<p>‘Hayırlı akşamlar!’ diye sesleniyordu ona köylüler... </p>
				<p>‘Değirmende işler yolunda demek?’</p>
				<p>‘Her zaman olduğu gibi, evlatlarım...’ diye yanıtlıyordu yaşlı değirmenci neşeli bir ifadeyle. ‘Tanrı’ya şükür iş hiç eksik olmuyor.’</p>
				<p>Kendisine bunca işin kimden geldiği sorulduğunda, parmağını dudaklarına götürerek ciddi bir ses tonuyla karşılık veriyordu: ‘Şiişşt, kimse duymasın, ihraç edilecek buğdayları öğütüyorum!’ Ağzından daha fazlasını almak mümkün değildi. </p>
				<p>Değirmenine girmeye gelince, kimse bunu aklından geçiremiyordu. Küçük Vivette bile oraya adımını atamıyordu. </p>
				<p>Önünden geçenler, değirmenin kapısının hep kapalı olduğuna, kocaman kanatların her zamanki gibi döndüğüne, yaşlı atın düzlükte otladığına ve pencerenin pervazında güneşlenen uzun boylu, sıska kedinin kendilerine vahşi vahşi baktığına tanık oluyorlardı. </p>
				<p>Bu görüntülerin üzerindeki esrar perdesi birçok söylentiye yol açıyordu. Herkes Cornille Usta’nın sırrı hakkında kendince bir yorum yapsa da, genel kanı bu değirmendeki <em>écu</em><a class="si-noteref epub-type_noteref" href="#f3" id="ref_f3">3</a> çuvallarının un çuvallarından fazla olduğuydu. </p>
				
				<p class="margin">Zamanla her şey ortaya çıktı. Bakın nasıl:</p>
				<p>Bir gün, fifremi çalıp gençleri dans ettirirken, küçük Vivette’le en büyük oğlumun birbirlerine âşık olduklarını fark ettim. Buna hiç kızmadım, ne de olsa Cornille ismi bizim için saygındı, üstelik Vivette’in, bu güzel minik serçenin evimizde uçuşacağını düşünmek hoşuma gidiyordu. Ancak, bizim âşıklar sık sık birlikte oldukları için, bir kaza yaşanması ihtimaline karşı, işi bir an önce halletmek istedim ve durumu büyükbabaya açmak üzere değirmene çıktım... Ah! İhtiyar büyücü! Beni nasıl karşıladığını görmeliydiniz! Bana kapıyı açmamakta direndi. Derdimi iyi kötü kilidin deliğinden anlatmaya çalışırken, o lanet sıska kedi bir şeytan gibi sürekli başımın üzerinde tıslıyordu. </p>
				<p>Lafımı bitirmeme fırsat vermeyen ihtiyar, bana edepsizce fifremin başıma dönmemi, oğlumu evlendirmek için acelem varsa, un fabrikasındaki kızlardan birini seçmemi haykırıyordu. Bu alçakça sözler karşısında kanımın beynime sıçradığını tahmin edebilirsiniz, yine de kendime hâkim olacak kadar soğukkanlı davrandım ve ihtiyar bunağı değirmeninde bırakıp, çocuklara yaşadığım hayal kırıklığını anlatmak üzere geri döndüm... Zavallı yavrucaklar söylediklerime inanamıyorlardı. Büyükbabayla görüşmek üzere değirmene gitmek için bana yalvardılar. Vicdanım onları reddetmeye el vermeyince, bizim âşıklar fırlayıp gittiler! </p>
				<p>Yukarıya vardıklarında, Cornille Usta daha yeni dışarı çıkmış. İhtiyarcık kapıyı iki kere kilitlese de, merdivenini dışarıda bırakmış, bunun üzerine bizimkilerin aklına, bu meşhur değirmenin içinde neler olup bittiğini görmek üzere pencereden içeri girmek gelmiş...</p>
				<p>Ne gariptir ki değirmentaşının bulunduğu oda boşmuş! Ortalıkta ne bir çuval ne de bir buğday tanesi varmış; duvarlarda da, örümcek ağlarının üzerinde de bir un zerresine rastlamak mümkün değilmiş... Öğütülmüş has buğdayın değirmenlere buram buram yayılan o sıcacık, nefis kokusu hissedilmiyormuş. Uzun boylu, sıska kedi tozlarla kaplı ana milin üzerinde uyuyormuş...</p>
				<p>Eski püskü bir yatağın, yırtık pırtık birkaç elbisenin, merdivenin basamağındaki bir parça ekmeğin, üzerindeki deliklerden sıva döküntüleri ve kirecin aktığı üç dört çuvalın bulunduğu aşağıdaki odanın görünümü de aynı sefaleti, aynı terk edilmişliği yansıtıyormuş.</p>
				<p>İşte, Cornille Usta’nın sırrı buymuş. Değirmenin onurunu kurtarmak ve herkesi, orada hâlâ un üretildiğine inandırmak için, her akşam sokaklarda gezdirdiği çuvalların içinde sıva döküntüleri varmış meğer... Zavallı değirmen! Zavallı Cornille! Un fabrikaları uzun zaman önce son işlerini de ellerinden almıştı. Kanatlar çırpınmaya devam etse de, değirmentaşı boşa dönüyordu.</p>
				<p>Çocuklar gözyaşları içinde geri dönüp, bana gördüklerini anlattıklarında yüreğim sızladı... Bir an bile kaybetmeden komşulara koştum ve olan biteni onlara kısaca anlattım, hemen oracıkta ne yapılması gerektiğine karar verdik: Evlerdeki bütün buğdayları değirmene götürecektik... Aldığımız kararı hemen yerine getirdik. Bütün köy halkı, heybeleri buğdayla –bu kez gerçek buğdayla– yüklü bir eşek kervanının eşliğinde yukarı çıktık!</p>
				<p>Değirmenin ardına dek açık kapılarının önünde, alçı döküntüleriyle dolu bir çuvalın üzerinde oturan Cornille Usta, başını elleri arasına almış ağlıyordu. Döndüğünde, kendisi yokken değirmenine girildiğini ve sırrının açığa çıktığını fark etmişti.</p>
				<p>‘Zavallı ben!’ diyordu. ‘Artık tek çarem ölmek... Değirmenimin onuru lekelendi.’</p>
				<p>Bir yandan, değişik isimler vererek değirmeniyle gerçek bir insanmış gibi konuşuyor, diğer yandan hıçkıra hıçkıra ağlıyordu, içimiz parçalanmıştı.. </p>
				<p>Tam o sırada, eşeklerin düzlüğe varmasıyla birlikte, herkes değirmencilerin altın çağında olduğu gibi haykırmaya başladı: ‘Hey! Değirmen!.. Hey! Cornille Usta!’ </p>
				<p>Ardından, kapının önüne yığılan çuvallardan yere yayılan kızıl buğday taneleri etrafa saçıldı. </p>
				<p>Cornille Usta gözlerini fal taşı gibi açmıştı. Buğdayları avucunun içine almış, bir yandan gülüp bir yandan ağlarken şunları söylüyordu:</p>
				<p>‘Ulu Tanrım! Buğday bu! Hem de has buğday. Bırakın onu seyredeyim.’ </p>
				<p>Sonra bize dönüp, ‘Ah! Bana döneceğinizden emindim... O fabrikatörlerin hepsi hırsız,’ diye ekledi. </p>
				<p>Zaferini kutlamak için onu köye götürmek istediğimizde, ‘Hayır, hayır, çocuklarım,’ dedi. ‘Önce gidip değirmenimin karnını doyurmam gerek... Anlarsınız! Uzun zamandır boğazından tek bir lokma bile geçmedi.’</p>
				<p>Zavallı ihtiyarın sağa sola koşuşturup çuvalları yardığını, taneler öğütülüp, has buğdayın ince tozu tavana doğru yayılırken değirmentaşını gözleyişini gördüğümüzde, hepimizin gözleri yaşlarla doldu. </p>
				<p>Artık üzerimize düşen bir görev vardı: O günden sonra, yaşlı değirmenciyi bir gün olsun işsiz bırakmadık. Sonra bir sabah, Cornille Usta’nın ölümüyle son değirmenimizin kanatları da, bu kez sonsuza dek durdu... Cornille’den sonra, kimse onun işini devam ettirmedi. Ne bekliyordunuz ki, beyefendi?.. Bu dünyada her şeyin bir sonu vardır ve tıpkı Rhône Nehri’ndeki kayıklar, yüksek yargı organları ve iri çiçek desenli ceketler gibi, yel değirmenlerinin de zamanının geçtiğini kabullenmek gerekir.” </p>
				</div>
				<div class="si-footnotes html5_section epub-type_footnotes">
					<div class="si-footnote html5_aside epub-type_footnote" id="f3"><a class="si-backref" href="#ref_f3">3</a><span class="si-footnote-text">. (Fr.) Altın ya da gümüşten yapılmış, madenî, eski Fransız para birimi. (Y. N.)</span></div>
				</div>
  </body>
</html>