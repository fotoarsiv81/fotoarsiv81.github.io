<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Değirmenimden Mektuplar</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter7">
<div class="html5_section">
				<h1>PAPANIN KATIRI</h1>
				<p>Bizim Provence köylülerinin sohbetlerini süsleyen o güzel halk deyişleri, atasözleri ya da özdeyişler içinde, bunun kadar ilginç ve tuhaf olanını hiç duymamıştım. Değirmenimin bulunduğu yörede, kinci, intikam peşinde koşan birine rastlandığında ondan: “İşte bu adam! Ondan uzak durun! Çiftesini yedi sene bekleten papanın katırından farksız,” diye söz ediliyordu.</p>
				<p>Uzun süre boyunca, bu atasözünün kökenini, papanın katırının ve yedi sene sonra atılan çiftenin ne anlam ifade edebileceğini araştırdım. Hiç kimse, hatta Provence efsanelerini ezbere bilen bizim fifreci Francet Mamaï bile bana bu konuda bilgi veremiyordu. Bu sözcüklerin, bu özdeyiş dışında başka bir bağlamda kullanıldığını hiç duymamış olan Francet de tıpkı benim gibi, bu deyişin Avignon’da yaşanmış eski bir olaydan kaynaklandığını düşünüyordu. </p>
				<p>“Bunu ancak Ağustosböceği Kütüphanesi’nde bulabilirsiniz,” dedi yaşlı fifreci gülerek. </p>
				<p>Fikir hoşuma gitti, Ağustosböceği Kütüphanesi hemen kapı komşum olduğundan, bir hafta boyunca oraya kapanıp kendimi çalışmaya verdim.</p>
				<p>Şairlere gece gündüz hizmet veren bu şirin, muhteşem kütüphanede, zil çalan küçük kütüphaneciler sürekli olarak müzik ziyafeti veriyorlardı. Burada oldukça keyifli birkaç gün geçirdim ve sırtüstü yatarak uzandığım bir haftalık bir araştırma sürecinin ardından aradığımı, yani benim şu katırın ve yedi sene bekleyen o ünlü çiftenin hikâyesini buldum. </p>
				<p>Biraz naif olsa da hoş bir şekilde nakledilen bu öyküyü, size dün sabah, cildi gök mavisi, şerit ayraçları şeytanörümceği ipliğinden yapılmış, mis gibi kurutulmuş lavanta kokan, o elyazması kitaptan okuduğum gibi aktaracağım.</p>
				
				<p class="margin">Papalık dönemi Avignonunu<a class="si-noteref epub-type_noteref" href="#f10" id="ref_f10">10</a> görmeyen, hiçbir şey görmemiş demektir. Yaşam başka hiçbir şehirde bu kadar şenlikli, neşeli ve canlı olamazdı. Sabahtan akşama dek süren ayin alayları, hac ziyaretleri, çiçeklerle kaplı caddeleri, Rhône’dan gelen kardinallerin, flamaları rüzgârla savrulan kadırgaları, Papa’nın meydanlarda Latince şarkılar söyleyen askerleri ve yardım dilenen papazların gevezelikleriyle ortalıkta tam bir cümbüş havası esiyordu. Daha yukarıda, Papalık Sarayı’nın etrafında, tıpkı kovanlarının çevresinde vızıldayan arılar gibi kümelenmiş evlerin aşağısında, dantel tezgâhlarının tik takları, ayin kaftanlarına altın işleyen mekiklerin gelgitleri, vazo işleyicilerin küçük çekiçlerinin darbeleri yankılanıyor, bu hengâmeye rezonans gövdelerinin ayarını yapan çalgı imalatçıların melodileri, arış iplikçisi kadınların ilahileri ve hepsini bastıran çan sesleri ekleniyordu. Buna ilaveten aşağıdan, köprünün yakınlarından, durmaksızın çalan davulların gümbürtüsü yayılıyordu. Çünkü bizde, halkın keyfi yerindeyse dans etmek, durmadan dans etmek gerekirdi ve o dönemde şehrin sokakları toplu halde farandola dansı yapmak için oldukça dar olduğundan fifreciler, davulcular Rhône Nehri’nin serin rüzgârının estiği Avignon Köprüsü’nü mesken edinmişlerdi. Orada, gece gündüz herkes durmadan, hiç durmadan dans ediyordu. Ah ne mutlu zamanlardı! Şehre ne büyük bir huzur hâkimdi! Baltalı mızraklar inip kalmıyor, devlet hapishaneleri şarap mahzeni olarak kullanılıyordu. Kıtlıklar, savaşlar asla yaşanmıyordu!.. İşte papalar, halkı böyle yönetiyordu. Halkın o dönemi özlemle anmasının nedeni buydu!..</p>
				
				<p class="margin">Hele içlerinde Boniface<a class="si-noteref epub-type_noteref" href="#f11" id="ref_f11">11</a> adlı öyle tatlı bir ihtiyarcık vardı ki... Ah! Öldüğünde tüm Avignon onun ardından ne çok gözyaşı dökmüştü. Bu hoş ve sevecen hükümdar, katırının üzerinden, yanından geçen ister sıradan bir kökboyası satıcısı, ister yüksek bir yargıç olsun herkesi gülümseyerek selamlar ve kibarca kutsardı! Adeta Yvetot Kralı’ydı<a class="si-noteref epub-type_noteref" href="#f12" id="ref_f12">12</a>, ama gülüşündeki inceliği, takkesine iliştirdiği mercanköşkü dalıyla Jeanneton’a<a class="si-noteref epub-type_noteref" href="#f13" id="ref_f13">13</a> ihtiyaç duymayan, Provence’a özgü bir Yvetot Kralı... Bu muhterem pederin tanıdığı tek Jeanneton, Avignon’un üç mil uzağında, Château-Neuf’ün mersinlerinde, asma fidanlarını kendi elleriyle diktiği küçük bir üzüm bağıydı.</p>
				<p>Bu saygıdeğer şahsiyet her pazar, akşam duasından çıktıktan sonra maiyetiyle birlikte vakit geçirmek için oraya gidiyordu. Tepede, yanında katırı, çevresinde bağ kütüklerinin dibine uzanmış kardinalleriyle, alçalmaya başlayan güneşe karşı, o zamandan beri Papa’nın Château-Neuf’leri olarak anılan yakut renkli şarap şişelerinden birini açtırıyor, şarabını yudumlarken bağını seyrederek duygulanıyordu. Hava kararıp şişesi boşaldığında, kendisini izleyen maiyetiyle birlikte neşeyle şehrin yolunu tutuyor, Avignon Köprüsü’nde davulcuların ve farandola dansı yapanların arasından geçerken, müziğin etkisine kapılan katırı sekerek rahvan gidiyor, kendisi de takkesini sallayarak dansa eşlik ediyordu. Bu görüntü kardinalleri utandırsa da, herkesin, “Ah, mütevazı hükümdarımız! Ah, temiz yürekli Papamız!” diye haykırmasına neden oluyordu. </p>
				
				<p class="margin">Château-Neuf’deki bağından sonra Papa’nın dünyada en çok sevdiği varlığı katırıydı. İhtiyar adam bu hayvanın üzerine titriyordu. Her gece uyumadan önce, ahırının kapısı sıkıca kapalı mı, yemliğinde bir eksik var mı yok mu diye bakar ve gözlerinin önünde Fransız usulü şekerli ve baharat çeşnili koca bir kâse şarabı hazırlatmadan masadan kalkmazdı, ardından kardinallerin dostça uyarılarına rağmen kâseyi kendi elleriyle katırına götürürdü... Doğrusu, bu şirin hayvancık, kızıl benekli siyah parlak tüyleri, dolgun ve geniş sağrısı, güçlü ayakları, küçük zarif başında gururla taşıdığı ponponları, bağcıkları, gümüş çıngırağı, fiyonkları, bir melek kadar sevimli görünümü, tatlı tatlı bakan gözleri, ona çocuksu bir hava veren ve sürekli bir o yana bir bu yana telaşla diktiği uzun kulaklarıyla, bunca zahmete değerdi hani... Tüm Avignonlular ona saygı duyuyor, Papa’nın sevgisini kazanmanın en iyi yolu olduğunu bildiklerinden, sokakta gördüklerinde ona sevgi dolu güzel sözler söylüyorlardı; Papa’nın masum katırı böylece farkında olmadan birçoğunun talihini değiştirmişti, bunun bir örneği de Tistet Védène ve onun şaşkınlık uyandıran macerasıydı. </p>
				<p>Aslında bu Tistet Védène, altından heykeller yapan babası Guy Védène’in, çalışmayı hiç sevmediği ve çırakları da kendisine uydurduğu için evden kovmak zorunda kaldığı arsız bir çocuktu. Tam altı ay boyunca, omzuna attığı ceketiyle Avignon’un tüm sokaklarında, ama özellikle de Papa’nın evinin yakınlarında dolanıp duran bu maskaranın uzun zamandan beri Papa’nın katırıyla ilgili şeytani bir planı vardı. Bir gün Papa Hazretleri surların altında katırıyla birlikte dolaşırken, birden yanlarında beliren bizim Tistet ellerini hayranlık içinde birbirine kavuşturarak şunları söyledi: </p>
				<p>“Aman Tanrım! Ne muhteşem bir katırınız var Aziz Papa!.. İzin verin onu biraz seyredeyim... Aman Papacığım ne harika bir katır!.. Alman İmparatoru’nun bile bunun gibi bir katırı yoktur.”</p>
				<p>Ardından katırı okşayarak soylu bir genç kızla konuşuyormuş gibi tatlı tatlı, “Gel bana, hayatım, elmasım, inci tanem...” dedi. </p>
				<p>İyi kalpli Papa duygulanarak içinden, “Ne iyi bir çocuk!.. Katırıma nasıl da şefkatle yaklaşıyor!” diye geçirdi. </p>
				<p>Peki, ertesi gün ne oldu biliyor musunuz? Tistet Védène, eski sarı ceketini dantelli güzel bir ayin kıyafeti, mor ipekten kukuletalı bir papaz pelerini ve tokalı bir ayakkabıyla takas ederek daha önce yalnızca soylu aile çocuklarının ya da kardinallerin yeğenlerinin kabul edildiği Papa’nın kilise korosuna katıldı... İşte entrika diye buna denir!.. Ama Tistet bununla yetinmedi.</p>
				<p>Papa’nın hizmetine giren bu maskara, rolünü başarıyla oynamaya devam etti. Herkese karşı küstah davranan Tistet katırdan başka kimseye ilgi ve özen göstermiyordu. Sarayın avlusunda sürekli olarak, bir elinde bir avuç yulaf ya da pembe saplarını kibarca salladığı evliyaotlarıyla geziniyor ve Papa’nın balkonuna, “Hey!.. Bakın bunlar kimin için?..” dercesine bakıyordu. Buna benzer öyle şeyler yaptı ki, sonunda artık yaşlandığını hisseden iyi yürekli Papa, kardinaller tarafından pek hoş karşılanmasa da, ahırının gözetimini ve her akşam, içinde Fransız usulü şarap bulunan kâsenin katırına götürülmesi işini onun üstlenmesine karar verdi. </p>
				
				<p class="margin">Bu durum katırın da hoşuna gitmemişti. Artık şarabının getirilmesi gereken saatte korodan beş altı çömez, dantelli pelerinleri içinde samanlığına sokuluveriyor ve bir süre sonra da Tistet Védène tüm ahırı saran baharat ve sıcak karamel kokularının eşliğinde, elinde özenle taşıdığı Fransız usulü şarap kâsesiyle beliriyordu. İşte o zaman, zavallı hayvancağızın işkence saatleri başlıyordu. </p>
				<p>İçini sıcacık tutan, ona kanatlar takan onca sevdiği parfümlü şarabı acımasızca yemliğine kadar getirip ona koklatıyor ve mis gibi kokusu burnuna dolduğunda “Sana yok!” diyorlardı. Yumurcaklar, bu alev alev parlayan güzelim pembe şarabın tamamını midelerine indiriyorlardı... Üstelik, bu küçük papaz çömezleri yalnızca katırın şarabını çalmakla kalmıyor, içtiklerinde çılgına dönüp kulağını, kuyruğunu çekiştiriyorlardı. Quiquet sırtına tırmanırken, Béluguet kukuletasını kafasına geçirmeye çalışıyordu ama bu arsız veletlerin hiçbiri, katırın onları bir kıç darbesi ya da azılı bir çifteyle ta Kutup Yıldızı’na hatta daha bile uzağa fırlatabileceğini aklına getirmiyordu. Hayır, bunu hiç düşünmüyorlardı! Ne de olsa, böyle bir tepki Papa’nın hoşgörülü, bağışlayıcı katırına yakışmazdı... Çocuklar onu kızdırmak için boşuna çabalıyorlardı, katır sadece Tistet Védène’e kin besliyordu... Ne zaman, onun arkasında olduğunu hissetse toynakları kaşınıyordu ve hiç de haksız sayılmazdı. Bu Tistet haytası, ona alçakça oyunlar oynuyor, hele içtikten sonra bu konudaki yaratıcılığı iyice artıyordu!.. </p>
				<p>Bir gün, onu sarayın en tepesindeki çan kulesine çıkarmayı kafasına takmasın mı? Size bu anlattığım masal değil, iki yüz bin Provencelı onu seyrediyordu. Bu bahtsız katırın yaşadığı dehşeti hayalinizde bir canlandırsanıza! Bir saat boyunca, dönerek yükselen bilmem kaç basamaklı sarmal bir merdiveni gözü kapalı tırmandıktan sonra, kendisini birden, aydınlığıyla gözlerini kamaştıran bir sahanlıkta, fantastik bir Avignon manzarasının karşısında bulmuştu. Çarşıdaki barakalar fındık büyüklüğündeydi, Papa’nın kışlaları önünde bekleyen askerleri kırmızı karıncalar gibi görünüyor ve biraz aşağıda, gümüş bir tel üzerine kurulmuş minicik bir köprüde insanlar boyuna dans ediyor, dans ediyordu. Ah zavallı hayvancık! O panikle kopardığı yaygara sarayın tüm camlarını zangır zangır titretti. </p>
				<p>“Ne oluyor? Ona neler yapıyorlar?” diye haykırdı, balkona fırlayan Papa. </p>
				<p>Şimdiden avluya inmiş olan Tistet Védène, ağlarmış gibi yaparak saçını başını yoluyordu.</p>
				<p>“Ah Aziz Papa, ne olacak! Katırınız!.. Tanrı aşkına! Şimdi ne yapacağız?.. Katırınız çan kulesine çıkmış...”</p>
				<p>“Nasıl olur! Tek başına mı?”</p>
				<p>“Evet efendim, tek başına!.. Bakın! Şurada, tepede! Şu iki kulak ucunu görüyor musunuz?.. Adeta bir çift kırlangıç...”</p>
				<p>“Tanrım!” dedi gözlerini yukarı çeviren bahtsız Papa, “Çıldırmış olmalı! Kendini öldürecek! Zavallıcık, aşağı insene!”</p>
				<p>Şu talihe bak! Onun da tek istediği aşağı inmekti! Ama nereden! Merdivenden inmeyi aklından bile geçirmemesi gerekiyordu. Merdiven çıkılırdı, ama inmeye gelince bacakları yüz kere birbirine dolaşabilirdi... Üzüntüden perişan olmuş bir şekilde, gözleri fırıl fırıl dönerek sahanlıkta bir aşağı bir yukarı yürürken, tek düşündüğü Tistet Védène’di.</p>
				<p>“Ah alçak! Buradan bir kurtulayım... Yarın sabah sana öyle bir çifte atacağım ki!”</p>
				<p>Bacaklarına biraz olsun güç veren ona çifte atabilme düşüncesi olmasa asla dayanamazdı... Sonunda bin bir güçlükle onu oradan kurtarmayı başardılar... Hayvanı ancak bir kaldıraçla sedyeye taşıyıp, bir sürü iple bağlayarak oradan indirebilmişlerdi. Düşünsenize, o yükseklikte, bir ipin ucunda asılı kalmış ayakları boşlukta mayıs böceği misali çırpınıp dururken, üstelik tüm Avignon halkı onu izlerken görünmek Papa’nın katırına ne kadar dokunmuş olmalıydı!</p>
				<p>Zavallı hayvan bütün gece uyuyamamıştı. Hâlâ kendisini o lanet sahanlıkta dönüp duruyormuş gibi hissediyor, aşağıda tüm şehir kahkahalar atıyordu, sonra aklına Tistet Védène alçağı ve ertesi gün ona atacağı o sıkı çifte geliyordu. Ah dostlar, hem de ne çifte! Tozu dumanı Pampérigouste’dan bile görülecekti... O, ahırında bu güzel karşılama törenine hazırlanırken, Tistet Védène ne yapıyordu biliyor musunuz? Papa’nın kadırgasında, her yıl diplomasi ve görgü kurallarını öğrenmek üzere, şehirden Kraliçe Jeanne’ın<a class="si-noteref epub-type_noteref" href="#f14" id="ref_f14">14</a> Napoli’deki sarayına gönderilen genç soylularla birlikte şarkılar mırıldanarak Rhône Nehri boyunca yol alıyordu. Tistet soylu olmamasına rağmen, Papa onu katırına gösterdiği özen ve özellikle de kurtarma çalışmaları sırasında sarf ettiği çabalar dolayısıyla ödüllendirmek istemişti. </p>
				<p>Ertesi gün, düş kırıklığına uğramış olan katırcık, “Ah haydut! Başına gelecekleri anlamış olmalı!” diye düşündü çıngıraklarını sallayarak, “Ama hiç fark etmez, alçak, istediğin yere git! Dönüşünde senin için beklettiğim çiftemden kurtulamayacaksın!”</p>
				<p> Ve çiftesini atacağı güne bekledi.</p>
				<p>Tistet’nin gidişinden sonra, Papa’nın katırı eski huzurlu yaşamına geri döndü. Artık ahırda ne Quiquet ne de Béluguet vardı. Fransız şarabıyla birlikte keyifli günler, uzun öğle uykuları ve Avignon Köprüsü’nde dansa eşlik eden küçük adımlar geri gelmişti. Yine de başından geçenlerden sonra, şehirde ona biraz mesafeli yaklaşılıyordu. Yolda giderken çevresinde fısıltılar yayılıyor, ihtiyarlar başlarını sallarken, çocuklar çan kulesini göstererek gülüşüyorlardı. Papa bile dostuna eskisi kadar güvenemiyor, pazar günleri onun sırtında bağından dönerken biraz şekerleme yapmaya kalksa, aklından “Sakın uyandığımda kendimi çan kulesinde bulmayayım!” diye geçiyordu. Bunların farkında olan katır acısını hiçbir şey söylemeden içine atıyor, yalnızca Tistet Védène’in adı geçtiğinde uzun kulakları dikiliyor ve hafif bir gülümsemeyle nallarını kaldırımda biliyordu... </p>
				<p>Böyle geçen yedi yılın ardından, Tistet Védène Napoli’den geri döndü. Henüz orada geçirmesi gereken süreyi tamamlamış olmasa da, Papa’nın çeşnicibaşısının ani ölümünü öğrendiğinde, bu işin kendisi için biçilmiş kaftan olduğunu düşünerek göreve talip olmak üzere geri gelmişti. </p>
				<p>Bu entrikacı öyle büyümüş ve boy atmıştı ki, sarayın salonuna girdiğinde, Papa onu tanımakta güçlük çekti. Papa da kendi payına yaşlanmış, gözlüksüz iyi göremez olmuştu. </p>
				<p>Tistet bunu hiç umursamadı:</p>
				<p>“Nasıl olur! Aziz Papa, beni tanımıyor musunuz? Benim, Tistet Védène!..” </p>
				<p>“Védène?..”</p>
				<p>“Evet, beni iyi tanıyorsunuz... katırınıza şarabını ben götürürdüm.”</p>
				<p>“Ah! Evet... Evet... Hatırlıyorum... Tistet Védène, iyi bir çocuktu!.. Peki ama şimdi bizden ne istiyor?”</p>
				<p>“Ah! Önemli bir şey değil, Aziz Papa... Sizden isteğim... Bu arada katırınız hâlâ yaşıyor mu? Sağlığı yerinde mi?.. Ah, çok sevindim!.. Sizden, ölen çeşnicibaşının yerine göreve beni getirmenizi isteyecektim.”</p>
				<p>“Sen! Çeşnicibaşının yerine... Ama bunun için çok gençsin. Daha yaşın kaç?”</p>
				<p>“Yirmi yaşımı iki ay önce bitirdim Aziz Papa, katırınızdan tam beş yaş büyüğüm... Ah! Tanrı biliyor ya, ne tatlı bir hayvandı o! Onu ne kadar sevdiğimi, İtalya’da onu ne kadar özlediğimi bir bilseniz!.. Onu görmeme izin verecek misiniz?..”</p>
				<p>“Elbette, çocuğum, onu göreceksin,” dedi duygulanan iyi yürekli Papa. “Madem o hayvanı bu kadar seviyorsun, ondan uzak kalmanı istemem. Şu andan itibaren seni çeşnicibaşılığa atıyorum... Kardinallerim buna karşı çıkacaklar, ama önemli değil! Buna alışkınım... Yarın akşam duasından sonra bizi görmeye gel, kardinaller meclisi huzurunda yeni görevini onaylayıp sana rütbenin sembollerini takacağız. Sonra sana katırı göstereceğim ve bizimle birlikte bağa geleceksin... Heh! Heh! Hadi şimdi gidebilirsin...”</p>
				<p>Tistet Védène’in sevinçle salondan çıkarken ertesi günkü tören için nasıl sabırsızlandığını söylememe gerek yok. Ama sarayda bu duruma daha çok sevinen ve ertesi gün için daha çok sabırsızlanan biri daha vardı ve bu bizim katırdan başkası değildi. Öfkeli hayvan, Védène’in dönüşünden, ertesi akşamki duaya kadar hiç durmadan yulaf yiyip duvarda çifte talimleri yaptı. O da törene hazırlanıyordu...</p>
				<p>Ertesi gün, akşam duasından sonra, Tistet Védène Papalık Sarayı’na geldi. Üst düzey din adamlarının hepsi oradaydı. Kırmızı cüppeli kardinaller, siyah kadifeden giysisiyle şeytanın avukatı<a class="si-noteref epub-type_noteref" href="#f15" id="ref_f15">15</a>, Saint-Agricol Kilisesi haznedarları, kukuletalı mor pelerinleriyle kilisenin çocuk korosu, alt kademeden din adamları, Papa’nın üniformalı askerleri, üç tövbekâr tarikatının mensupları, arkalarında küçük bir çan taşıyan çömezleri ve sert yüz ifadeleriyle Ventoux dağı keşişleri, bellerine kadar çıplak, kamçılı tarikat kardeşleri, gösterişli cüppeleriyle ayin eşyası bekçileri, kutsal su dağıtıcıları ve mumları yakıp söndürenler de dahil olmak üzere herkes, herkes Papa’nın huzurundaydı... Atama merasiminde her şey dört dörtlüktü! Çanlar, kestanefişekleri, güneş, müzik ve Avignon Köprüsü’nün dansları coşturan davulları, bu gösterişli törene eşlik ediyordu.</p>
				<p>Védène heybetli görünümü ve temiz yüz ifadesiyle meclisin ortasında belirdiğinde, salona hayranlık dolu bir mırıldanma yayıldı. Uçları kıvır kıvır gür saçları, babasının yontu kalemiyle işlediği heykellerden dökülen altın tozlarını andıran ayva tüyü sakallarıyla, yakışıklı, sarışın bir Provencelıydı. Ortalığa, Kraliçe Jeanne’ın bu sarı sakalları birkaç kez okşadığı söylentileri yayılıyordu. Gerçekten de, Védène hazretleri kibirli ifadesi, dalgın bakışlarıyla kraliçelere çekici gelecek bir görünüm sergiliyordu... O gün, halkın gözüne hoş görünmek için Napoli tarzı giysilerini çıkarmış, Provence usulü pembe şeritli bir ceket giymiş, başlığının üzerine Camargue’ın simgesi olan uzun bir karaleylek tüyü takmıştı. </p>
				<p>Salona girdiğinde çevresini kibar bir ifadeyle selamladıktan sonra, Papa’nın, görevinin sembolleri olan safran rengi kaftanını ve sarı şimşir kaşığı vermek üzere kendisini beklediği basamaklı sekiye yöneldi. Koşum takımları takılmış halde bağa gitmek üzere hazır bekleyen katır, basamakların dibindeydi. Tisset Védène, katır yanından geçerken ona gülümsedi ve sırtına dostane birkaç şaplak indirmek için biraz durdu, bir yandan da göz ucuyla, kendisini izleyip izlemediğini anlamak üzere Papa’ya bakıyordu. Koşulların uygun olduğunu anlayan katır hamlesini yaptı: </p>
				<p>“Al bakalım, alçak, bunu yedi yıldır senin için bekletiyorum!” Ona öyle şiddetli bir çifte attı ki, üzerinde, bahtsız Tistet Védène’den geriye kalan tek şey olan karaleylek tüyünün uçuştuğu sarı bir duman girdabını Pampérigouste’tan bile görebilmek mümkündü. </p>
				<p>Katırların çifteleri her zaman bu kadar sarsıcı olmasa da, bizimki Papa’nın katırıydı, üstelik çiftesini yedi yıldır bu gün için hazırlıyordu! Hiçbir şey kilisenin kindarlığını bundan daha anlamlı bir şekilde yansıtamazdı.</p>
				</div>
				<div class="si-footnotes html5_section epub-type_footnotes">
					<div class="si-footnote html5_aside epub-type_footnote" id="f10"><a class="si-backref" href="#ref_f10">10</a><span class="si-footnote-text">. Roma’dan ayrılan papalar 1309’dan 1378’e kadar Avignon’da ikamet etmişlerdir. Kilise tarafından onaylanmayan ve Roma’yla rekabet halinde olan papalar, yaşanan Büyük Bölünme sonucu 1415’e kadar Avignon’da kalmışlardır. (Y.N.)</span></div>

					<div class="si-footnote html5_aside epub-type_footnote" id="f11"><a class="si-backref" href="#ref_f11">11</a><span class="si-footnote-text">. Hayalî bir ad. Bonifacius isimli dokuz papa Avignon’da değil, Roma’da yaşamışlardır. (Y.N.)</span></div>

					<div class="si-footnote html5_aside epub-type_footnote" id="f12"><a class="si-backref" href="#ref_f12">12</a><span class="si-footnote-text">. Béranger’nin 1813’te revaçta olan şarkı sözlerine gönderme yapılıyor: “Bir zamanlar bir Yvetot Kralı vardı...” Napoléon döneminin mitleştirmelerinin aksine Béranger, Yvetot Kralı’nı iyi yürekli, ölçülü ve sağduyulu bir hükümdar olarak tasvir etmiştir. (Y.N.)</span></div>

					<div class="si-footnote html5_aside epub-type_footnote" id="f13"><a class="si-backref" href="#ref_f13">13</a><span class="si-footnote-text">. Béranger’nin şarkısında Yvetot Kralı’na taç giydiren kişi. İronik olarak hanlarda müşterilere yakın ilgi göstererek hizmet eden kızlar da bu lakapla anılırdı. (Ç.N.)</span></div>

					<div class="si-footnote html5_aside epub-type_footnote" id="f14"><a class="si-backref" href="#ref_f14">14</a><span class="si-footnote-text">. I. Jeanne d’Anjou: 1343’ten 1382’ye kadar Napoli’yi yönetmiş, güzelliği ve maceracı yaşamıyla ün salmış kraliçe. Hükümranlığı altında olan ve 1348’de sığındığı Avignon’u aynı yıl 80.000 florine Papa VI. Clemens’e satmıştır. (Y.N.) </span></div>

					<div class="si-footnote html5_aside epub-type_footnote" id="f15"><a class="si-backref" href="#ref_f15">15</a><span class="si-footnote-text">. Katolik Kilisesi’nde, azizler ya da kutlular listesine aday gösterilmiş bir kişinin yaşamını ve kendisine atfedilen mucizeleri eleştirel açıdan inceleyen, aday gösterilen kişiye ilişkin her türlü olumsuz noktayı açığa çıkaran kişi. (Ç.N.)</span></div>
				</div>
  </body>
</html>