<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Değirmenimden Mektuplar</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="chapter23-4">
<div class="html5_section">
				<h1 class="subchapter-num">IV</h1>
				<h1 class="subchapter-title">Kızıl ve Beyaz</h1>
				<p>Hemen yakınımızda, bir tüfek menzili uzaklıkta, bizimkine benzeyen ama biraz daha rustik bir kulübe daha var. Orman bekçisi, hanımı ve büyük iki çocuğuyla orada oturuyor. Kız evin yemeklerini hazırlayıp, balık ağlarını onarır, oğlansa balık sepetlerini çekmesi için babasına yardım eder, göletlerin savaklarını gözler. Daha küçük olan iki çocuk okumayı öğrenene ve ilk komünyon ayinleri gerçekleşene kadar Arles’daki büyükannelerinin yanında kalacaklar. Burası okula ve kiliseye uzak, üstelik Camargue’ın havası çocuklar için uygun değil. Gerçekten de, yaz gelip bataklıklar kuruduğunda ve sulama kanallarının beyaz balçığı çatlamaya başladığında, ada oturulmaz hale gelir. </p>
				<p>Bir ağustos ayında, genç yabanördeği avı sırasında karşılaştığım o kor gibi yanan manzaranın hüznünü ve vahşetini hiç unutmayacağım. Diplerinde nemli bir köşe arayan semenderlerin, örümceklerin, susineklerinin hareketliliğiyle hâlâ bir nebze de olsa yaşam belirtisi gösteren göletler, güneşin altında devasa üzüm fıçıları gibi yer yer tütüyorlardı. Etrafa bir veba havası, binlerce sineğin oluşturduğu girdapla daha da ağırlaşan bir mikrop buğusu yayılıyordu. Orman bekçisinin evinde herkes tir tir titriyordu, herkesin ateşi vardı ve bu sararmış, çökmüş yüzleri, etrafı halkalarla çevrili büyümüş gözleri, içlerini ısıtmasa da onları yakıp kavuran bu acımasız güneşe üç ay boyunca katlanmak zorunda olduklarını görmek insanın içini sızlatıyordu... Camargue’da orman bekçiliği yapmak çok zor ve çok acı! Yine de, onun yanında karısı ve çocukları var, oysa iki mil ötedeki bataklıkta at bekçiliği yapan adam yılın tamamını tek başına geçiriyor, tam bir Robinson hayatı yaşıyor. Sazdan yaptığı kulübesinde, sorgun dalından yapılmış hamağından üç kara taşın bir araya getirilmesiyle hazırlanmış ocağa, ılgın ağacı gövdesinden yontulmuş taburelerden bu garip evin kapısını kilitleyen beyaz ahşaptan anahtara kadar, her şey onun elinden çıkmış. </p>
				<p>Adam da, en az evi kadar tuhaf. Köylü güvensizliğini çalı gibi gür kaşlarının altında gizleyen, münzevileri andıran sessiz bir filozof. Otlağa gitmediği zamanlar, kapısının önüne oturur, atlarına verdiği ilaçların şişelerini saran pembe, mavi ya da sarı broşürlerden birini çocuksu ve dokunaklı bir ifadeyle yavaş yavaş çözmeye çalışır. Bu zavallının ne okumaktan başka bir eğlencesi, ne de okuyacak başka kitabı vardır. Kulübeleri komşu olmasına rağmen bizim bekçiyle görüşmezler. Yolda bile karşılaşmaktan kaçınırlar. Bir gün, bizimkine aradaki bu tatsızlığın nedenini sorduğumda, bana ciddi bir ifadeyle şu yanıtı verdi:</p>
				<p>“Düşüncelerimiz uyuşmuyor... O kızıl, bense beyazım<a class="si-noteref epub-type_noteref" href="#f60" id="ref_f60">60</a>.” </p>
				<p>Bu ıssız çölün yalnızlığında, birbirlerine yakınlaşması gereken, bu birbirinden cahil ve saf iki yabani, yılda zar zor bir kere indikleri şehirde, Arles’ın yaldızlı ve aynalı küçük kafelerinde, Ptolemaiosların<a class="si-noteref epub-type_noteref" href="#f61" id="ref_f61">61</a> sarayına gelmiş Theokritos gibi gözleri kamaşan bu iki sığırtmaç, siyasi düşünceleri yüzünden birbirlerinden nefret etmenin yolunu bulmuşlardı!</p>
				</div>
				<div class="si-footnotes html5_section epub-type_footnotes">
					<div class="si-footnote html5_aside epub-type_footnote" id="f60"><a class="si-backref" href="#ref_f60">60</a><span class="si-footnote-text">. Kızıl: cumhuriyetçi; beyaz: kralcı. (Y.N.)</span></div>

					<div class="si-footnote html5_aside epub-type_footnote" id="f61"><a class="si-backref" href="#ref_f61">61</a><span class="si-footnote-text">. MÖ 323’ten 30’a kadar Mısır’ı yönetmiş ve İskenderiye’yi sanat merkezi haline getirmiş Yunan hanedanı. Theokritos, Ptolemaiosların sarayında yaşamıştır. (Y.N.)</span></div>
				</div>
  </body>
</html>