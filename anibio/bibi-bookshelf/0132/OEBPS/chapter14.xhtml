<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Değirmenimden Mektuplar</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter14">
<div class="html5_section">
				<h1>BIXIOU’NUN CÜZDANI</h1>
				<p>Paris’ten ayrılmadan birkaç gün önce, bir ekim sabahı –kahvaltımı yaparken– kapıma, yıpranmış, çamur içindeki giysileri, tüyleri dökülmüş bir leylek gibi uzun ve çarpık bacaklarıyla, beli bükülmüş bir ihtiyarın titreyerek yaklaştığını gördüm. Bu Bixiou’ydu. Evet, Parisliler, sizin acımasız ve çekici Bixiou’nuz, yergi yazıları ve karikatürleriyle sizi on beş yıldır eğlendiren o öfkeli alaycı... Ah bahtsız adam, ne hallere düşmüş! İçeri girerken yüzünde yapmacık bir gülümseme belirmese, onu asla tanımayacaktım.</p>
				<p>Bu ünlü ve sivri dilli muzip başını omuzlarının arasına gömmüş, bastonunu bir klarnet gibi dişlerinin arasına almış bir halde odanın ortasına doğru ilerleyip masama çarptığında dokunaklı bir ses tonuyla, “Bu zavallı köre merhamet edin!..” dedi. </p>
				<p>Bu başarılı taklit karşısında kendimi gülmekten alamayınca, soğuk bir ifadeyle karşılık verdi: </p>
				<p>“Şaka yaptığımı sanıyorsunuz... Gözlerime baksanıza.” </p>
				<p>Bunu söyledikten sonara, boş bakan gözbebeklerini bana çevirdi. </p>
				<p> “Kör oldum, dostum, bir daha dünyayı göremeyeceğim... İşte vitriolle zehir zemberek yazmanın sonu bu. Bu lanet meslek uğruna gözlerimi yaktım, hem de köklerine kadar!” diye ekledi tek bir kirpiğin bile kalmadığı kavrulmuş gözkapaklarını göstererek. </p>
				<p>Öyle derinden sarsılmıştım ki, söyleyecek söz bulamadım. Sessizliğim onu endişelendirdi:</p>
				<p>“Çalışıyor musunuz?” </p>
				<p>“Hayır Bixiou, kahvaltı ediyordum, bana eşlik eder misiniz?”</p>
				<p>Yanıt vermedi ama burun deliklerinin açılıp kapanışından teklifimi kabul etmek için can attığını anladım. Elinden tutup onu yanıma oturttum. </p>
				<p>Servis yapılırken zavallı ihtiyar dudaklarında hafif bir gülümsemeyle masayı kokluyordu: </p>
				<p>“Hepsi çok nefis kokuyor. Güzel bir ziyafet çekeceğim; uzun zamandır doğru dürüst bir şey yemiyorum. Her sabah, elimde bir dilim ekmek bakanlıklara koşturuyorum... Bildiğiniz gibi, son zamanlarda tek uğraşım bakanlıkları dolaşmak. Bir tütüncü dükkânı açmak için izin belgesi almaya çalışıyorum. Ne yaparsınız? Eve ekmek götürmek gerek. Artık ne çizebiliyor, ne de yazabiliyorum... Aklımdan geçenleri birine yazdırmak mı?.. Peki ama neyi yazdıracağım?.. Kafamın içi bomboş, yaratıcılığımı kaybettim. İşim Paris’in ikiyüzlülüklerini görüp onları aktarmaktı; ama artık bunu yapmam mümkün değil... Bu yüzden, ben de bir tütüncü dükkânı açmayı düşündüm. Elbette ki Paris’in bulvarlarında değil, bir dansözün annesi, üst rütbeli bir subayın ya da üst düzey bir bürokratın dul karısı<a class="si-noteref epub-type_noteref" href="#f21" id="ref_f21">21</a> olmadığım için böyle bir nimetten yararlanmam imkânsız. Hayır! Tek istediğim uzaklarda, taşrada, Vosges’un bir köşesinde küçük bir tütüncü dükkânı açmak. Porselenden şık bir pipom olacak; kendimi Hans ya da tıpkı Erckmann-Chatrian’ın kitaplarındaki gibi Zébédé olarak tanıtacağım ve artık yazamadığım için, çağdaşlarımın kitaplarının sayfalarından tütün külahı yaparak teselli bulacağım. </p>
				<p>“İşte hepsi bu, çok şey istemiyorum, öyle değil mi?.. Ancak, bu hiç de sanıldığı kadar kolay değil... Oysa beni kayırmaları gerekirdi. Bir zamanlar, herkesin gözdesiydim. Mareşaller, prensler, bakanlar neşeli sohbetlerimi sevdikleri ya da benden korktukları için beni sofralarında konuk ederlerdi. Artık kimsenin gözünü korkutmuyorum. Ah gözlerim, zavallı gözlerim! Artık hiçbir yere davet edilmiyorum. Masada bir körün bulunması hiç de iç açıcı değil... Rica etsem, biraz ekmek uzatır mısınız?.. Ah alçaklar! Bu dükkânı bana pahalıya ödetecekler. Altı aydır elimde dilekçe, bütün bakanlıkları geziyorum. Sabahları sobaların yakılıp, Ekselanslarının atlarının avlunun kum zemininde gezdirildiği saatte gidiyorum, akşamları kocaman lambaların getirildiği, mutfaklardan iştah açıcı kokuların yayılmaya başladığı saatte dönüyorum...</p>
				<p>“Hayatım bekleme odalarının tahta sıraları üzerinde geçiyor. İçişleri Bakanlığı’ndaki odacılar beni gördüklerinde: ‘Ah! Yine bu saygıdeğer beyefendi geldi!’ diyorlar. Ben de gözlerine şirin görünebilmek için kelime oyunları yapıyorum ya da kurutma kâğıtlarının bir köşesine pala bıyıklar çizip onları güldürmeye çalışıyorum... İşte, yirmi yıllık göz kamaştıran başarının ardından bir sanatçının düştüğü durum bu!.. Üstelik Fransa’da, bizim meslek için ağzının suyu akan kırk bin yeniyetme var! Dahası, her gün ülkenin dört bir yanından, edebiyata ve baskı makinesinin gürültüsüne aç sürüyle ahmağı Paris’e taşıyan lokomotifler var!.. Ah hayalperest taşra, Bixiou’nun sefaletinden ders alabilseydin!”</p>
				<p>Bu sözlerin ardından, burnunu tabağın üzerinde gezdirip hiç konuşmadan kıtlıktan çıkmışçasına yemeye başladı... Onu bu halde görmek insanın içini sızlatıyordu. Sürekli ekmeğini, çatalını kaybediyor, bardağını el yordamıyla bulmaya çalışıyordu. Zavallı adam, bu yeni duruma daha alışamamıştı! </p>
				
				<p class="margin">Bir süre sonra söze devam etti:</p>
				<p>“Benim için daha da korkuncu nedir biliyor musunuz? Artık gazetelerimi okuyamıyorum. Bunun ne kadar acı olduğunu anlamak için meslekten olmak gerekir... Bazı akşamlar eve dönerken, o nemli kâğıdın ve taze haberlerin kokusunu almak için bir gazete alıyorum... Öyle güzel kokuyor ki!.. Ama, bana yazanları okuyacak kimse yok! Karım bunu yapabilir ama istemiyor: Haberlerin uygunsuz yakıştırmalarla dolu olduğunu söylüyor... Ah, bu eski metresler, evlendikten sonra onlardan iffetlisi yoktur. Bayan Bixiou olduğundan beri, öyle bir dindar kesildi ki!.. Gözlerimi Salette<a class="si-noteref epub-type_noteref" href="#f22" id="ref_f22">22</a> suyuyla ovmaya kalkışıyor! Okunmuş ekmek dağıtmalar, yardım parası toplamalar, Sainte-Enfance misyonerleri<a class="si-noteref epub-type_noteref" href="#f23" id="ref_f23">23</a> ve daha neler neler!.. Gırtlağımıza kadar hayır işlerine gömüldük... Halbuki, bana gazeteleri okuyarak da hayır işleyebilirdi. Ama hayır, bunu kabul etmiyor... Kızım burada olsaydı, o bana gazeteleri okurdu, ama gözlerim görmez olunca, sofradan bir boğaz eksilsin diye, onu Notre-Dame-des-Arts’a gönderdim... </p>
				<p>“İşte, canımı sıkan bir mesele daha! Daha dokuz yaşını bitirmedi ama geçirmediği hastalık kalmadı... Nanemolla! Üstelik çirkin, benden bile çirkin... Gudubetin teki!.. Ne yaparsınız? Hayatım insanları karikatürize etmekle geçti... Ah şu işe bakın, size ailevi meselelerimi anlatıyorum. Bu sizi ne ilgilendirir ki?.. Hadi, bana şu içkiden biraz daha verin. Biraz çakırkeyif olmam lazım. Buradan Eğitim Bakanlığı’na gideceğim. Görevlileri güldürmek kolay değil, hepsi de eski öğretmen.”</p>
				<p>Bardağına içki doldurdum. Hüzünlü bir edayla, içkisini yudumlamaya başladı... Birden, anlam veremediğim bir fantezinin etkisine kapılarak, elinde bardağıyla ayağa kalkıp kör bir engereği andıran başını sevimli bir gülümsemeyle sağa sola çevirdi, az sonra iki yüz kişilik bir ziyafet sofrasına hitap edecekmiş gibiydi. Ardından tiz bir sesle haykırdı: </p>
				<p>“Sanata! Edebiyata! Basına!” </p>
				<p>Ardından on dakika boyunca, kadehini elinden bırakmadan, bu soytarı beyinden asla çıkmamış dâhiyane, mükemmel bir doğaçlama yaptı. </p>
				<p>Hayalinizde “186* yılı kaldırım edebiyatı” başlıklı bir gösteriyi canlandırın: Birbirimizin boğazına sarıldığımız, birbirimizi dolandırdığımız, açlıktan öldüğümüz halde çıkarlar ve büyük paralarla ilgili tartışmalarla burjuvaları bile geride bıraktığımız o eksantrik dünyadaki, o gübrelikte, o uçsuz bucaksız cehennemdeki sözde edebî toplantılarımız, gevezeliklerimiz, atışmalarımız, gülünçlüklerimiz... Elindeki para toplama çanağı ve parlak mavi ceketiyle “niya... niya... niya...” diyerekten Tuilleries’ye giden yaşlı T... Tombola Baronu... Bir de o yıl ölenleri anmalarımız, gösterişli defin törenlerimiz, mezarlık masraflarını ödemediğimiz bir zavallı için ağıt söylevine hep, “Kederle uğurladığımız aziz dostumuz!” sözleriyle başlayan sözcümüz, intihar edenler, aklını kaybedenler... Zihninizde tüm bunların, el kol hareketleriyle, muhteşem mimiklerle ve bütün ayrıntılarıyla anlatıldığını canlandırırsanız, Bixiou’nun doğaçlaması hakkında fikir sahibi olabilirsiniz. </p>
				
				<p class="margin">Söylevini tamamlayıp içkisini bitirdikten sonra, bana saati sordu ve hoşça kal bile demeden sert bir ifadeyle çekip gitti... Bay Duruy’un<a class="si-noteref epub-type_noteref" href="#f24" id="ref_f24">24</a> odacılarının bu sabah onu nasıl karşıladıklarını bilemem ama o korkunç körün gidişinden sonra, kendimi hayatım boyunca yaşamadığım derin bir karamsarlığın, huzursuzluğun içinde buldum. Mürekkep hokkam midemi bulandırıyor, kalemim bana korku veriyordu. Uzaklara gidip ağaçların arasında koşmak, mutluluk verecek bir şeyler yaşamak istedim. Ulu Tanrım, bu nasıl bir kindir böyle! Nasıl bir kederdir! Bu nasıl bir kara çalma, dil uzatma arzusudur böyle! Ah! Zavallı sefil!</p>
				<p>Kızından söz ederken tiksintisini belli eden alaycı gülüşü hâlâ kulaklarımda yankılanırken öfkeyle odamı arşınlıyordum. </p>
				<p>Birden körün oturduğu iskemlenin dibinde, ayağımın altında, bir şeyin yuvarlandığını hissettim. Eğildiğimde, yanından hiç ayırmadığı ve kininin zehrini sakladığını söylediği, köşeleri yıpranmış parlak, kalın bir cüzdan gördüm. Bizim camiada, Bay Girardin’in karikatürleri kadar ünlü olan bu cüzdanın içinde, insanın dehşete kapılmasına neden olacak şeyler olduğu söylenirdi... Elime, bunu öğrenebilmek için güzel bir fırsat geçmişti. Şişkin, eski cüzdan yere düştüğünde dağılmış, içindeki kâğıtlar yere saçılmıştı; hepsini teker teker toplamam gerekti...</p>
				<p>Tomarın içinden, çiçek desenli kâğıtlar üzerine yazılmış ve hepsi de, “Babacığım,” diye başlayıp, “Les Enfants de Marie’den Céline Bixiou,” diye sonlanan bir yığın mektup çıktı.</p>
				<p>Kuşpalazı, havale, kızıl, kızamık gibi (zavallı küçük, geçirmediği hastalık kalmamıştı) çocuk hastalıklarıyla ilgili eski reçeteler ve nihayet, içinden küçük bir kızın başlığından fırlamışçasına çıkan iki üç tel sarı, dalgalı saçın bulunduğu ve üzerine bir körün büyük harflerle, çarpık çurpuk yazdığı, “Céline’in Notre-Dame-des-Arts’a girdiği 13 Mayıs günü kestiğim saçları,” notunun yer aldığı mühürlü bir de zarf vardı. </p>
				<p>İşte Bixiou’nun cüzdanının sırrı buydu.</p>
				<p>Parisliler, hepiniz aynısınız. Tiksinti, ironi, şeytani bir gülümseme, acımasız şakalar ve en sonunda, “Céline’in Notre-Dame-des-Arts’a girdiği 13 Mayıs günü kestiğim saçları.”</p>
				</div>
				<div class="si-footnotes html5_section epub-type_footnotes">
					<div class="si-footnote html5_aside epub-type_footnote" id="f21"><a class="si-backref" href="#ref_f21">21</a><span class="si-footnote-text">.  Fransa’da 1674’ten itibaren, tütün satma izni devletin tekelindeydi. Tütün dükkânı açma işlemi ödüllendirme ya da kayırma amacıyla atamayla yapılıyor, bu konuda eski devlet görevlilerine, eski askerlere ve kamu hizmetinde çalışmış kişilerle, onların ailelerine öncelik tanınıyordu. “Dansözün annesi”ne gelince, burada, yasa tarafından öngörülmemiş, biraz şahsi bir kayırma durumu söz konusu... (Y. N.)</span></div>

					<div class="si-footnote html5_aside epub-type_footnote" id="f22"><a class="si-backref" href="#ref_f22">22</a><span class="si-footnote-text">. Söylentiye göre, Meryem Ana, 19 Eylül 1846’da Grenoble’un güneydoğusundaki Salette-Fallavaux’da Mélanie ve Maxime adlı iki çobana görünmüştür. Burada akan bir kaynağın suyunun her hastalığa şifa olduğuna inanılır. (Y.N.)</span></div>

					<div class="si-footnote html5_aside epub-type_footnote" id="f23"><a class="si-backref" href="#ref_f23">23</a><span class="si-footnote-text">. XIX. yüzyılda, özellikle Çinli çocuklara destek olmak amacıyla kurulmuş bir Katolik cemiyeti. (Y.N.)</span></div>

					<div class="si-footnote html5_aside epub-type_footnote" id="f24"><a class="si-backref" href="#ref_f24">24</a><span class="si-footnote-text">. Victor Duruy, 1863-1869 yılları arasında, yani bu<em> Mektup</em>’un yayımlandığı dönemde Milli Eğitim Bakanlığı yapmış kişi. (Y.N.)</span></div>
				</div>
  </body>
</html>