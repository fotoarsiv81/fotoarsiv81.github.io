<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Değirmenimden Mektuplar</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter24">
<div class="html5_section">
				<h1>KIŞLA ÖZLEMİ</h1>
				<p>Bu sabah, şafak sökerken korkunç bir trampet gürültüsüyle yatağımdan sıçradım... Tram tarm tram! Tram tarm tram!..</p>
				<p>Sabahın bu saatinde, bizim çamlıktan trampet seslerinin gelmesi çok garip! </p>
				<p>Hemen yataktan fırlayıp kapıyı açmak için koştum.</p>
				<p>Ortada kimse yoktu! Gürültü kesilmişti... İki üç kervan çulluğu, ıslak yabanasmalarının arasında kanatlarını çırparak uzaklaştı... Hafif bir yel ağaçlarda şarkı söylüyordu... </p>
				<p>Doğuda, Alpilles Dağları’nın zarif doruğunda, üzerinde güneşin yavaşça yükseldiği altın renkli bir toz bulutu belirdi... Güneşin ilk ışını, değirmenin çatısını yalamıştı bile. İşte tam bu sırada, görünmeyen trampet gizlendiği yerden yeniden çalmaya başladı... Tram... tram... tarm, tram, tram.</p>
				<p>Lanet olsun! Ben trampeti unutmuştum. Peki, seheri ormanın derinliklerinde bir trampetle selamlayan bu kendini bilmez de kimdi?.. Etrafıma bakındım, lavanta demetlerinden, dallarını yola kadar eğmiş çamlardan başka hiçbir şey göremedim... Belki de, sık ağaçlıkların arasında benimle dalga geçmek isteyen bir orman cini var... </p>
				<p>Bu, olsa olsa Ariel<a class="si-noteref epub-type_noteref" href="#f64" id="ref_f64">64</a> ya da Puck Usta’dır<a class="si-noteref epub-type_noteref" href="#f65" id="ref_f65">65</a>. Maskara, değirmenimin önünden geçerken muhtemelen içinden şöyle demiştir: </p>
				<p>“Bu Parisli çok ehlikeyif, şuna bir sabah konseri verelim.”</p>
				<p>Bunun üzerine, eline büyük bir trampet almış, tram tarm tram diye çalmaya başlamıştır. Lanet olası Puck sussana artık! Ağustosböceklerimi uyandıracaksın.</p>
				
				<p class="margin">Ama bu Puck değil!</p>
				<p>31. Piyade Alayı’nın Pistolet lakaplı trampetçisi Gouguet François. İzne gelmiş ve burada canı sıkılıyor. Belediyeden trampet ödünç alıp –izin verirlerse– Prince-Eugène Kışlası’nın özlemiyle ormana geliyor ve hüzünlü bir ifadeyle çalmaya başlıyor </p>
				<p>Bugün de, benim küçük, yeşil tepemde hayal kurmaya gelmiş... Bir çama yaslanmış, bacaklarının arasına yerleştirdiği trampetini coşkuyla çalıyor... Ürken keklikler ayaklarının dibinde uçuşuyorlar ama o bunun farkında değil. Yaban kekiklerinin yaydığı hoş kokuyu alamıyor.</p>
				<p>Güneşin altında, dallar arasında titreşen zarif örümcek ağlarını, trampetinin üzerinde seken çam iğnelerini görmüyor. Düşlerine ve müziğine kapılmış, hayranlıkla bagetlerin inip kalkışını izliyor ve o kocaman ablak yüzü her vuruşta neşeyle doluyor.</p>
				<p>Tram tarm tram! Tram tarm tram!..</p>
				<p>“Geniş döşeme taşlarıyla kaplı avlusu, ip gibi sıra sıra dizilmiş pencereleri, başlarındaki kepleriyle ahalisi, karavana seslerinin yankılandığı alçak kemerleriyle, nerede o bizim güzel kışla!..”</p>
				<p>Tram tarm tram! Tram tarm tram!..</p>
				<p>“Ah! Nerede o çınlayan merdivenler, kireç badanalı koridorlar, mis gibi kokan koğuşlar, parlatılmış palaskalar, ekmek tahtaları, ayakkabı boyası kavanozları, gri battaniyeli demir karyolalar, askılıklarda ışıldayan tüfekler!” </p>
				<p>Tram tarm tram! Tram tarm tram!..</p>
				<p>“Ah! Nöbetçi kulübesindeki o güzel günler, parmaklara yapışan iskambil kâğıtları, tüylü kalemle çizilmiş süslemelerle ucubeye çevrilmiş maça kızı, portatif yatağın üzerinde takımından rasgele çekilip alınmış eski bir Pigault-Lebrun kitabı, neredeler şimdi!..”</p>
				<p>Tram tarm tram! Tram tarm tram!</p>
				<p>“Ah! O bakanlık kapılarında nöbet bekleyerek geçen uzun geceler, yağmurun içeri girdiği, ayakların üşüdüğü eski nöbetçi kulübesi!.. Soyluların davetlere giderken üzerimize çamur sıçratan arabaları!. Ah! O angarya görevler, cezalı olduğumuz günler, leş gibi kokan kovalar, tahta yataklar, yağmurlu sabahlarda çalan o duygusuz kalk borusu, gaz lambalarının yandığı saatte sislerin ortasında kışlaya dönüşler, soluk soluğa kalmış halde yetişilen akşam içtimaları!”</p>
				<p>Tram tarm tram! Tram tarm tram! </p>
				<p>“Ah! O Vincennes Ormanı, beyaz pamuktan kocaman eldivenler, surların üzerinde gezintiler... Ah! Askeri okulun parmaklıkları, askerlerin sevgilileri, Salon de Mars’da çalan trompet, salaş meyhanelerde içilen apsentler, hıçkırıklar arasında verilen sırlar, çekilen piyade kılıçları, bir el kalbin üzerinde söylenen duygusal şarkılar!..”</p>
				<p>Zavallı, sen hayal kurmaya devam et! Seni engelleyecek değilim, trampetini var gücünle çal. Seni gülünç bulmaya hakkım yok. </p>
				<p>Sen kışlanın hasretini çekiyorsan, ben de benimkini özlemiyor muyum sanki? Benim Parisim de, tıpkı seninki gibi peşimi bırakmıyor. Sen çamların altında trampet çalıyorsun! Bense müsveddeler yazıp duruyorum... Ah! Biz Provencelılar! Orada, Paris’in kışlalarında mavi Alpilles Dağları’nı ve lavantaların yabani kokularını özlerdik; şimdiyse Provence’ın bağrında kışlanın hasretini çekiyoruz. Bize onu hatırlatan her şey meğer ne kıymetliymiş!..</p>
				<p>Köyde saat sekizi çaldı. Pistolet bagetlerini elinden bırakmadan, geri dönmek için yola koyuldu... Trampet çala çala ormandan aşağıya inişini duyuyorum... Bense otların üzerine uzanmışım,uzaklaşan trampetin gürültüsü eşliğinde, yüreğim özlemle dolmuş bir halde, bütün Parisimin çamların arasında belirdiğini görür gibi oluyorum...</p>
				<p>Ah! Paris!.. Paris!.. Hep Paris!</p>
				</div>
				<div class="si-footnotes html5_section epub-type_footnotes">
					<div class="si-footnote html5_aside epub-type_footnote" id="f64"><a class="si-backref" href="#ref_f64">64</a><span class="si-footnote-text">. Shakespeare’in <em>Fırtına</em> adlı oyununun önemli karakterlerinden biri olan hava perisi. (Y.N.)</span></div>

					<div class="si-footnote html5_aside epub-type_footnote" id="f65"><a class="si-backref" href="#ref_f65">65</a><span class="si-footnote-text">. Danimarka ve İsveç efsanelerinde yer alan bu iblis, Shakespeare’in <em>Bir Yaz Gecesi Rüyası</em>’nın karakterlerinden biridir. (Y.N.)</span></div>
				</div>
  </body>
</html>