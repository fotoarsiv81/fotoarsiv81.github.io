<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Değirmenimden Mektuplar</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter4">
<div class="html5_section">
				<h1>BAY SEGUIN’İN KEÇİSİ</h1>

				<div class="dedication html5_section epub-type_dedication">
				<p>Paris’teki, lirik şair Bay Pierre Gringoire’a<a class="si-noteref epub-type_noteref" href="#f4" id="ref_f4">4</a>.</p>
				</div>

				<p>Zavallı dostum Gringoire, hiç değişmeyeceksin.</p>
				<p>Bu nasıl olur? Sana Paris’in önde gelen gazetelerinden birinde köşe yazarlığı teklif ediliyor ve sen bunu küstahça geri çeviriyorsun... Bahtsız çocuk, dön bak bir haline! Şu yırtık pırtık hırkana, eski püskü pantolonuna, açlıktan solmuş yüzüne bir bak. İşte cafcaflı kafiyeler uydurma tutkusunun sonu bu oldu! On yıldan beri, Bay Apollo’nun sayfalarına döktüğün özverili göz nurunun karşılığı bu mu olmalıydı?.. Sen de hiç mi utanma yok?</p>
				<p>Biraz varsa, köşe yazılarına geri dön, ahmak herif! Köşe yazılarına geri dön. Dilediğin kadar para kazanabilirsin, böylece Brébant’da<a class="si-noteref epub-type_noteref" href="#f5" id="ref_f5">5</a> her zaman sana ayrılmış bir masaya sahip olabilir, şapkana taktığın tüyle gala gecelerinde boy gösterebilirsin... </p>
				<p>Yok! İstemiyor musun?.. Ömrünün sonuna kadar keyfince yaşayabileceğini mi iddia ediyorsun?.. Tamam, o zaman Bay Seguin’in keçisinin hikâyesini biraz dinle de, özgür yaşama arzusunun neye mal olduğunu gör. </p>
				
				<p class="margin">Bay Seguin’in, hep aynı şekilde elinden kaçırdığı keçilerinden yana talihi hiç yaver gitmemişti. </p>
				<p>Bir sabah iplerini kopardıkları gibi dağa koşuyor ve orada kurtlara yem oluyorlardı. Ne sahiplerinin sevgisi ne de kurt korkusu onlara engel olamıyordu. Göründüğü kadarıyla, bağımsızlıklarına düşkün keçiler, her ne pahasına olursa olsun özgürlük ve açık havayı tercih ediyorlardı. </p>
				<p>Hayvanlarının mizaçlarını hiç anlamayan Bay Seguin’in yüreği yanıyor ve kendi kendine, “Buraya kadar, keçiler benden sıkılıyorlar, artık vazgeçmem gerek,” diyordu.</p>
				<p>Yine de yılmadı ve altı keçisini de aynı şekilde kaybetmesine rağmen yedincisini satın aldı. Ama bu kez, evin arka bahçesinde yaşamaya kolayca alışması için içlerinden en gencini seçmeye özen gösterdi. </p>
				<p>Ah Gringoire! Bay Seguin’in küçük keçisi tatlı tatlı bakan gözleri, küçük zabitlerinkini andıran sakalı, parıldayan siyah toynakları, çizgili boynuzları ve bir kaftan gibi tüm bedenini saran uzun, beyaz tüyleriyle ne kadar sevimliydi bilemezsin! Esmeralda’nın oğlağını hatırlar mısın, Gringoire? İşte onun kadar şirindi. Üstelik uysal ve sokulgandı, sağılırken hiç kımıldamaz, ayağını süt çanağının içine sokmazdı. Tam anlamıyla muhteşem bir yavru keçiydi.</p>
				<p>Bay Seguin’in evinin arkasında, etrafı akdikenden yapılmış çitle çevrili bir bahçe vardı. Yeni misafirini oraya yerleştirdi. İpini oldukça uzun bırakmaya özen göstererek çayırlığın en güzel yerinde kazığa bağladı. Keçisini ara sıra ziyaret ederek keyfinin yerinde olup olmadığına bakıyordu. Keçisinin çok mutlu olduğunu ve otları afiyetle yediğini gördüğünde yüreği sevinçle dolan Bay Seguin aklından şunları geçirdi: </p>
				<p>“Bahçemde asla canı sıkılmayacak bir keçim oldu, sonunda!” </p>
				<p>Bay Seguin yanılıyordu, keçisinin canı sıkılmaya başlamıştı. </p>
				
				<p class="margin">Bir gün, keçi dağa doğru bakarak içinden şunları söyledi:</p>
				<p>“Yukarısı kim bilir ne güzeldir! Boynumun derisini yüzen şu lanet yular olmadan fundalıklarda hoplayıp sıçramak çok keyifli olmalı!.. Çitlerle çevrili bir yerde otlamak bir eşek ya da bir sığır için güzel olabilir!.. Ama keçiler, onların geniş bir alana ihtiyacı var.”</p>
				<p>O andan itibaren, çitlerle çevrili bahçenin otları ona yavan gelmeye, içi sıkılmaya başladı. Zayıfladı, sütü azaldı. Keçinin, gün boyunca, başı dağlara dönük bir halde yularını çekiştirdiğini, burun deliklerini açarak hüzünle melediğini görmek çok acıklıydı... </p>
				<p>Bay Seguin keçisine bir haller olduğunu fark etmişti, ama bu duruma bir anlam veremiyordu... Bir sabah, sağılması bittiğinde, keçisi yüzünü ona döndü ve kendi dilince şunları söyledi:</p>
				<p>“Dinleyin Bay Seguin, burada tükenip gidiyorum, bırakın da dağlara gideyim.”</p>
				<p>“Aman Tanrım! Sen de mi!” diye şaşkınlıkla haykıran Bay Seguin, süt dolu kovayı elinden düşürüverdi... Ardından keçisinin yanına, otların üzerine çömelerek, “Nasıl olur Blanquette, beni bırakıp gitmek mi istiyorsun?” diye sordu.</p>
				<p>“Evet, Bay Seguin.”</p>
				<p>“Yoksa buradaki otlar sana yetmiyor mu?”</p>
				<p>“Ah! Hayır, Bay Seguin!”</p>
				<p>“Belki de boynundaki ip kısa geliyordur, onu uzatmamı ister misin?”</p>
				<p>“Buna gerek yok, Bay Seguin.”</p>
				<p>“O halde sorun nedir? Benden ne istiyorsun?”</p>
				<p>“Dağlara gitmek istiyorum, Bay Seguin.”</p>
				<p>“Ah zavallıcık, dağlarda kurt olduğunu bilmiyor musun? Onunla karşılaştığında ne yapacaksın?..”</p>
				<p>“Ona boynuz atarım, Bay Seguin.”</p>
				<p>“Senin boynuzların ona vız gelir. Kurt daha önce de, senden daha güçlü boynuzları olan keçilerimi yemişti. Geçen sene burada yaşayan zavallı yaşlı Renaude’u bilir misin? Bir teke kadar güçlü kuvvetli, yürekli bir keçiydi. Gece boyunca kurtla mücadele etti... Ama sabah, ona yem oldu.”</p>
				<p>“Zavallı, bahtsız Renaude!.. Ama bu hiç önemli değil Bay Seguin, bırakın dağlara gideyim.” </p>
				<p>“Hey yüce Tanrım!” dedi Bay Seguin. “Benim keçilerime neler oluyor böyle? İşte bu da kurda yem olmak istiyor. Ama hayır... Seni kendinden koruyacağım küçük yaramaz, yularını koparabileceğinden endişeleniyorum, bu yüzden seni ahıra kapatmak zorundayım, artık hep orada kalacaksın.”</p>
				<p>Bunun üzerine, Bay Seguin keçiyi zifiri karanlık bir ahıra götürüp, kapısını sıkıca kapattı... Ancak ne yazık ki pencereyi açık unutmuştu, arkasını döner dönmez keçi oradan atlayıp kaçtı.</p>
				<p>Şimdi gülüyorsun değil mi Gringoire? Elbette! Sen şimdi, bu iyi yürekli adama karşı keçinin yanındasındır... Bakalım, hikâyenin sonunda da gülmeye devam edebilecek misin?</p>
				<p>Dağa çıkan beyaz keçi herkeste hayranlık uyandırdı. Yaşlı köknar ağaçları daha önce hiç bu kadar sevimlisini görmemişlerdi. Onu küçük bir prenses gibi karşıladılar. Kestane ağaçları onu okşayabilmek için dallarını yerlere kadar eğiyordu. Katırtırnakları, o geçerken altın sarısı çiçeklerini açarak ellerinden geldiğince güzel kokmaya çalışıyorlardı. Bütün dağ gelişini kutluyordu sanki.</p>
				<p>Düşünsene Gringoire, bizim keçi kim bilir ne kadar mutluydu! Ne bağlandığı bir kazık vardı ne de bir ipi... Artık hiçbir şey dilediğince otlamasına, hoplayıp sıçramasına engel değildi... Orada ottan bol ne vardı!.. Hem de ne ot!.. Lezzetli, ince, kenarları tırtıklı bin bir çeşit bitki boynuzlarına kadar yükseliyordu, sevgili dostum!.. Hepsi arka bahçedeki çimenlikte gördüklerinden o kadar farklıydı ki! Hele çiçekler!.. Kocaman masmavi çan çiçekleri, geniş çenekli lâl renkli yüksükotları vardı, bütün orman, baş döndürücü özsuları dışarı taşan yaban çiçekleriyle kaplıydı!.. </p>
				<p>Beyaz keçi yarı sarhoş gibiydi, bacaklarını havaya dikmiş otların içinde yan gelip yatıyor, bayır boyunca, yere düşen yaprakların ve kestanelerin arasında yuvarlanıp duruyordu. Bir sıçrayışta ayakları üzerinde doğruluyor, ardından başını dikip makileri, şimşirleri aşıyor, kâh bir tepenin üstüne çıkıyor, kâh bir çay yatağına iniyor, her yeri dolanıyordu... Gören, dağda Bay Seguin’in on keçisi var sanırdı. </p>
				<p>Blanquette’in hiçbir şeyden korkusu yoktu. </p>
				<p>Akarsuları bir sıçrayışta aşarken üzerine sıçrayan su damlalarına ve köpüklere bulanıyordu. Ardından, sırılsıklam bir halde düz kayaların üzerine uzanıp güneşte kuruyordu... Bir seferinde, yaylanın kenarında, dişlerinin arasında bir sarısalkım çiçeğiyle ilerlerken, aşağıda, taa aşağıdaki ovada, arkasında çitlerle çevrili bahçesiyle Bay Seguin’in evini fark etti. Gözlerinden yaşlar boşanana kadar güldü. </p>
				<p>“Ne kadar da küçükmüş, orada bunca zaman nasıl yaşamışım?” diye sordu kendi kendine.</p>
				<p>Zavallıcık! Baktığı o yüksek tepenin üzerinde, kendini dünyayla baş edebilecek kadar güçlü sanıyordu. </p>
				<p>Sözün kısası, Bay Seguin’in keçisi için çok güzel bir gündü. Öğleye doğru, sağa sola koşuştururken, birden kendisini, yabanasmalarını afiyetle kıtır kıtır yiyen bir dağkeçisi sürüsünün arasında buluverdi. Beyazlara bürünmüş bizim küçük hovarda, sürüde büyük heyecan yarattı. Ona yabanasmalarının en lezzetlilerini ikram eden bu bayların hepsi çok nazikti... Hatta aramızda kalsın Gringoire, siyah tüylü genç bir dağkeçisi Blanquette’in gönlünü kazanma mutluluğunu yaşadı. İki âşık, bir iki saat boyunca ormanda nereye gittiklerini bilmeden dolaştılar... Bu sırada neler konuştuklarını çok merak ediyorsan, yosunların altından görünmeden akan boşboğaz kaynak sularının şırıltılarına kulak vermelisin.</p>
				
				<p class="margin">Birden çıkan rüzgâr havayı serinletti. Akşam olmuş, dağ menekşe rengine bürünmüştü... Şaşkınlıktan donakalan küçük keçi, “Ne çabuk!” dedi.</p>
				<p>Aşağıda, tarlaların üzerine karanlık çökmüş, Bay Seguin’in etrafı çitlerle çevrili bahçesi sislerin içinde kaybolmuştu, küçük evin yalnızca çatısı ve bacasından tüten hafif duman seçiliyordu. Geri dönen bir sürünün çıngırak seslerini duyduğunda küçük keçinin yüreği sızladı. Yuvasına dönen bir akdoğanın kanatları, yanından geçerken hafifçe ona dokundu. İçi ürperdi... Ardından, dağda bir uluma sesi duyuldu:</p>
				<p>“Uuuu! Uuuu!” </p>
				<p>Birden kurdu düşündü, gün boyunca bizim küçük çılgın onu aklından hiç geçirmemişti... Aynı anda, vadinin uzaklarından bir boru sesi işitildi. İyi yürekli Bay Seguin son bir çabayla keçisini uyarmak istiyordu. </p>
				<p>“Uuuu! Uuuu!” diye uluyordu kurt.</p>
				<p>“Geri dön! Geri dön!” diye onu çağırıyordu boru.</p>
				<p>Blanquette bir an geri dönmeye niyetlendi ama bağlandığı kazığı, boynunu sıkan ipi, çitlerle çevrili bahçeyi hatırladığında artık öyle bir yaşama katlanamayacağını ve dağda kalmanın daha iyi bir fikir olduğunu düşündü.</p>
				<p>Borunun sesi de kesilmişti...</p>
				<p>Keçi kımıldayan yaprakların hışırtısını işitti. Arkasına dönüp baktığında, havaya dikilmiş iki kısa kulak ve parlayan bir çift göz gördü... Bu kurttu. </p>
				
				<p class="margin">Kocaman gövdesiyle arka ayakları üstüne oturmuştu, hiç kımıldamıyordu, küçük keçinin şimdiden tadına bakar gibiydi. Onu midesine indireceğinden emin olan kurt hiç acele etmiyordu, yalnızca, keçi başını arkaya doğru çevirdiğinde, “Hah! Hah! Hah! Bay Seguin’in küçük keçisi!” diyerek korkunç bir kahkaha attıktan sonra, koca kırmızı dilini sarkık dudaklarında gezdirdi. </p>
				<p>Blanquette umutsuzluğa kapıldı... Bir an, kurtla mücadele edip yine de sabaha karşı ona yem olmaktan kurtulamayan yaşlı Renaude’un hikâyesini anımsayarak, belki de hemen teslim olmak gerek diye düşündü, ama hemen kendini topladı, başını eğip boynuzlarını öne doğru çıkararak, Bay Seguin’in cesur keçisi olduğunu belli edercesine gardını aldı. Kurdu haklayabileceğini düşünmüyordu, –keçi kurdu öldüremezdi– sadece kurda Renaude kadar uzun süre dayanıp dayanamayacağını görmek istiyordu.</p>
				<p>Canavarın kendisine doğru yaklaşmasıyla birlikte, küçük boynuzların havadaki dansı başlamış oldu.</p>
				<p>Ah cesur keçicik, nasıl da var gücüyle mücadele ediyordu! İnan, Gringoire, kurt hiç abartısız en az on kere, biraz soluk alabilmek için geri çekilmek zorunda kaldı. Boğazına düşkün keçimiz, bir dakika süren bu ateşkes anlarında bile hoşuna giden otları yemekten geri kalmıyor, sonra dolu ağzıyla savaş alanına geri dönüyordu... Bu, gece boyunca böyle devam etti. Bay Seguin’in keçisi ara sıra gökyüzünde ışıldayarak dans eden yıldızlara bakarak, “Ah! Ne olur şafak sökünceye kadar dayanayım...” diye iç geçiriyordu.</p>
				<p>Yıldızların ışıkları art arda sönmeye başladı... Blanquette boynuz darbelerini, kurtsa ısırıklarını sıklaştırdı... Ufukta solgun bir ışık belirdi... Çiftliğin birinde kısık sesli bir horozun ötüşü yankılanıyordu. Ölmek için günün doğmasını bekleyen küçük keçi, “Nihayet!” dedi. Ardından, kana bulanmış beyaz kürküyle kendisini toprağa bırakıverdi.</p>
				<p>Kurt hiç vakit kaybetmeden üzerine atılıp keçiyi yedi.</p>
				
				<p class="margin">Hoşça kal, Gringoire!</p>
				<p>Dinlediğin bu hikâyeyi ben uydurmadım... Eğer günün birinde yolun Provence’a düşerse dostlarımızdan sık sık şunu duyacaksın: “Bay Seguin’in keçisi bütün gece kurtla dövüştü ve sonunda sabaha karşı kurt onu yedi.”</p>
				<p>Beni anlayabiliyor musun, Gringoire:</p>
				<p>“Ve sonunda sabaha karşı kurt onu yedi.”</p>
				</div>
				<div class="si-footnotes html5_section epub-type_footnotes">
					<div class="si-footnote html5_aside epub-type_footnote" id="f4"><a class="si-backref" href="#ref_f4">4</a><span class="si-footnote-text">. Pierre Gringoire ya da Gringore, 1475-1538 yılları arasında yaşamış, Büyük Belagatçiler geleneğine bağlı, lirik Fransız şair. Fransa’da politik komedinin kurucusudur. Victor Hugo’nun <em>Notre-Dame’ın Kamburu</em> adlı eserindeki baş karakterlerden biridir; sefil ve tasasız edebiyatçıyı temsil eder. (Y.N.)</span></div>

					<div class="si-footnote html5_aside epub-type_footnote" id="f5"><a class="si-backref" href="#ref_f5">5</a><span class="si-footnote-text">. İkinci İmparatorluk Dönemi’nde, Sainte-Beuve, Flaubert, Daudet, Goncourt Kardeşler, Zola ve Maupassant gibi sanatçı ve yazarların sık sık uğradığı, gözde bir lokanta. (Y.N.)</span></div>
				</div>
  </body>
</html>