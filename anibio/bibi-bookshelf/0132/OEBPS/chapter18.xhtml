<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Değirmenimden Mektuplar</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter18">
<div class="html5_section">
				<h1>PORTAKALLAR</h1>
				<h1 class="subtitle">Fantezi</h1>
				<p> Paris’te portakalların, yere düşüp toplanan meyveler gibi hüzünlü bir halleri vardır. Yağmurlu ve soğuk karakışın ortasında, ılımlı lezzetlere alışkın kentlere çıkageldiklerinde, parıldayan kabukları ve yoğun kokuları onların biraz farklı, biraz uçarı görünmelerine yol açar. Sisli akşamlarda, kırmızı kâğıttan fenerlerin loş ışığında, seyyar satıcıların el arabalarına yığılarak keder içinde kaldırımlara sıralanırlar. Arabaların ve atlı tramvayların gürültüsü arasında yitip giden tekdüze ve tiz bir haykırış onlara eşlik eder:</p>
				<p>“İki kuruşa Valensiya portakalı!”</p>
				<p>Ağacından geriye kalan ince yeşil sapıyla uzaklardan gelen bu yuvarlak meyve, Parislilerin dörtte üçüne şekerleme gibi görünür. İpeksi bir kâğıda sarılmış olmaları, panayırlarda boy göstermeleri bu çağrışımı daha da güçlendirir. Özellikle ocak ayı yaklaştığında, caddelere saçılmış binlerce portakal ve yol kenarındaki çamurlu sularda sürüklenen kabukları, insanın aklına devasa bir Noel ağacının, Paris’in üzerinden geçerken yapay meyvelerle dolu dallarını silkelediğini getirir. Portakallara, seçilmiş ve parlatılmış halleriyle ışıklı tezgâhlarda, hapishanelerin ve düşkünler yurtlarının kapılarında, bisküvi kolileri ve elma yığınlarının arasında, dans salonlarının ve pazar gösterilerinin sergileneceği tiyatroların önlerinde, kısacası her yerde rastlamak mümkündür. Nefis kokuları gaz kokularına, akordu bozuk kemanların gıygıylarına ve gösteri salonlarının üst katlarındaki sıraların<a class="si-noteref epub-type_noteref" href="#f36" id="ref_f36">36</a> tozuna karışır. Portakallar hayatımıza o kadar girmişti ki, insan onların ağaçta yetiştiğini unutabilir, oysa onlar, bize Güney Fransa’dan sandıklarla gönderilmiştir; meyveleri toplanmış, budanmış, kılık değiştirmiş ağaçlar ise kışı geçirdikleri sıcak seralardan sonra, kendilerini kısa süreliğine açık havada gösterirler. Portakalları daha yakından tanımak için onları, kendi ülkelerinde, Balear Adaları’nın, Sardinya’nın, Korsika’nın, Cezayir’in, Akdeniz’in ılık, parlak mavi atmosferinde görmek gerekir. Blida’nın girişindeki o muhteşem portakal ağacı korularını hatırlıyorum. Koyu yeşil renkli, cilalanmış gibi parıldayan yaprakların arasında renkli cam gibi ışıldayan meyveler, etraftaki göz alıcı çiçekleri, yaldızlı renkler yayan görkemli bir haleyle sarmalıyordu. Sağda solda, ağaçların dalları arasındaki açıklıklardan, küçük şehrin surları, bir caminin minaresi, bir marabutun<a class="si-noteref epub-type_noteref" href="#f37" id="ref_f37">37</a> türbesinin kubbesi ve daha yukarıda, etekleri yeşil ve ara sıra kar yığınlarının belli belirsiz öbekler halinde aşağıya doğru döküldüğü, zirvesi beyaz bir kürkle kaplı Atlas Dağları’nın devasa kütlesi seçilebiliyordu. </p>
				<p>Orada bulunduğum sırada bir gece, bölgede otuz yıldan beri yaşanmamış bir doğa olayı olmuştu, şehri soğuk bir hava dalgası kaplamış ve Blida sabah vakti beyaz bir  kar tabakasıyla örtülmüş olarak uyanmıştı. Cezayir’in bu berrak, temiz havasında, kar bir sedef tozu gibi yağıyordu. Kar tanelerinden beyaz tavus kuşu tüylerininkilere benzer yansımalar yayılıyordu. Ama en güzeli portakal bahçeleriydi. Ağaçların sık ve sağlam yaprakları karı, tıpkı lake tepsilerde servis edilen meyveli sorbeler gibi duru ve hiç bozulmamış bir halde muhafaza ediyordu, karla kaplanmış tüm meyvelerin zarif bir şekerlemeyi andıran hoş bir görünümü vardı, tıpkı beyaz şeffaf kumaşlara sarılmış altınlar gibi hafifçe ışıldıyorlardı. Bu manzara, dantel cüppelerin altındaki kırmızı rahip giysilerinin, sunakları kaplayan güpürlerin yaldızlı süslerinin sergilendiği bir kilise törenini andırıyordu. </p>
				<p>Ama portakallar konusunda aklımda kalan en güzel anılar Barbicaglia’da, Ajaccio yakınlarında yer alan ve sıcak saatlerde şekerleme yapmaya gittiğim büyük bir bahçede yaşadıklarımla ilgilidir. Orada, Blida’dakilerden daha uzun ve seyrek olan portakal ağaçları, bahçeden dikenli bir çit ve bir hendekle ayrılan yola kadar iniyordu. Yolun hemen ardında, uçsuz bucaksız, masmavi deniz uzanıyordu... O bahçede ne keyifli saatler geçirmiştim! Başımın üzerindeki çiçekli ve meyveli portakal ağaçları mis gibi kokularını yayar, bazen sıcaktan ağırlaşmış gibi görünen olgun bir portakal dalından koparak yankısız, boğuk bir ses çıkararak yanıma, toprağa düşerdi. Portakalı almak için elimi uzatmam yeterliydi. İçleri koyu kırmızı olan bu meyveler muhteşemdi. Lezzetlerine ufkun mükemmel manzarası eklenirdi! Yaprakların arasından, sisli havada harelenen kırık cam parçaları gibi göz kamaştıran denizin mavisi görülürdü. Bir de, dalgaların çok uzaklara kadar havayı sarsan çalkantıları, insanı görünmez bir kayıktaymışçasına sallayan fısıltının ahengi, o insanın içini ısıtan sıcak, portakalların kokusu... Ah, Barbicaglia bahçesinde uyumak ne keyifliydi! </p>
				<p>Yine de bazen, uykumun en tatlı anında davul sesleriyle yerimden sıçrayarak uyandığım olurdu. Zavallı davulcular yolun üzerinde prova yapıyorlardı. Çitin aralıklarından, davulların bakır kasnaklarını, kırmızı pantolonların üzerine giydikleri beyaz önlükleri seçebiliyordum. Yolun tozunun acımasızca yansıttığı göz kamaştırıcı güneş ışınlarından korunmak isteyen bu zavallıcıklar, bahçenin alçak çitinin dibine sığınıyorlardı. Ne davul çalıştı o! Davullarını çalarken nasıl da terlerlerdi! O zaman, kendimi daldığım hayallerden zorla uzaklaştırıyor, elimin hemen yanında, dallarından sarkan bu altın kırmızısı nefis meyvelerden birkaçını onlara fırlatıyordum. İsabet alan davulcu susuyordu. Önündeki hendekte yuvarlanan o muhteşem portakalın nereden geldiğini anlamak için bir süre çevresini gözden geçirdikten sonra çabucak eğilip yerden aldığı meyveyi kabuklarını bile soymadan dişliyordu. </p>
				<p>Barbicaglia’nın hemen yanında, bahçeden alçak bir duvarla ayrılan ve bulunduğum yerden rahatça görebildiğim ilginç, küçük bir bahçe daha olduğunu hatırlıyorum. Mütevazı bir şekilde düzenlenmiş küçük bir araziydi. Sarı kumlarla kaplı zemini, yemyeşil şimşirlerle çevrili yolları, giriş kapısının önündeki iki servi ağacıyla Marsilya malikânelerinin bahçelerini anımsatıyordu. Hiç gölgeliği yoktu. Dipte, zemin hizasında mahzeninin parmaklıkları beliren, beyaz taştan bir bina vardı. Bu yapıyı önce bir taşra evi sanmıştım, ama daha dikkatle baktığımda tepesindeki haçtan, okuyamasam da taşa kazılmış bir yazıttan, buranın Korsikalı bir ailenin mezarı olduğunu anladım. Ajaccio’nun çevresinde, her biri özel bir bahçenin ortasına inşa edilmiş birçok şapel vardır. Aileler, ölülerini pazar günleri bu mekânlarda ziyaret ederler. Bu şapeller sayesinde ölüm, iç içe geçmiş mezarlıkların iç karartıcı görüntüsüyle anılmaktan kurtulmuş oluyor. Sessizliği yalnızca dostların ayak sesleri bozuyor.</p>
				<p>Bulunduğum yerden, tatlı bir ihtiyarın bahçenin yollarında minik adımlarla sakin sakin yürüdüğünü görebiliyordum. Her gün ağaçları buduyor, toprağı belliyor, suluyor, solmuş çiçekleri özenle koparıyordu. Ardından, hava kararırken ölmüş akrabalarının yattığı küçük şapele giriyor, beli, tırmıkları, süzgeçli büyük kovaları büyük bir titizlikle yerlerine koyuyordu ve tüm bunları bir mezarlık bahçıvanın sükûneti ve dinginliğiyle yapıyordu. Bu tatlı ihtiyar her günkü görevlerini farkında olmasa da adeta huşu içinde yerine getiriyor, her işini sessizce görürken, mahzenin kapısını sanki birini uyandırmaktan korkarmışçasına usulca kapıyordu. Bu küçük bahçenin görkemli bir sessizlik içinde yapılan bakımı bir kuşu bile rahatsız etmiyor, komşuluğu insanın içini karatmıyordu. Yalnız, deniz daha uçsuz bucaksız, gökyüzü daha yüksek görünüyor ve bu bitmek bilmeyen şekerleme, şaşırtıcı yaşam gücüne sahip doğanın ortasında çevresine sonsuz bir uykunun dinginliğini yayıyordu. </p>
				</div>
				<div class="si-footnotes html5_section epub-type_footnotes">
					<div class="si-footnote html5_aside epub-type_footnote" id="f36"><a class="si-backref" href="#ref_f36">36</a><span class="si-footnote-text">. “Kümes” olarak da adlandırılan, gösterinin güçlükle izlendiği ve duyulduğu bu bölme konforsuz banklarına rağmen keseye uygun olması nedeniyle özellikle halkın alt katmanları tarafından tercih edilirdi.  (Y.N.)</span></div>

					<div class="si-footnote html5_aside epub-type_footnote" id="f37"><a class="si-backref" href="#ref_f37">37</a><span class="si-footnote-text">. Ermiş bir Müslümana verilen ad.  Aynı zamanda bu kişinin imamlığını yaptığı camiyi ya da –burada olduğu gibi– mezarını ifade edebilir. (Y.N.)</span></div>
				</div>
  </body>
</html>