<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Değirmenimden Mektuplar</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter8">
<div class="html5_section">
				<h1>SANGUINAIRES FENERİ</h1>
				<p>Bu gece uyuyamadım. Sert esen karayelin şiddetli uğultusu yüzünden sabaha kadar gözümü kırpmadım. Değirmenin ağır ağır dönen kırık kanatları, sert rüzgârın etkisi altında manevra yapan bir gemi gibi çatırdıyordu. Kiremitler perişan haldeki çatıdan uçuşuyor, uzakta, tepeleri kaplayan sık çamların karanlıkta salınarak hışırdadıkları duyuluyordu. İnsan kendini adeta açık denizde  sanıyordu...</p>
				<p>Tüm bunlar bana üç yıl önce, Korsika’da<a class="si-noteref epub-type_noteref" href="#f16" id="ref_f16">16</a>, Ajaccio Körfezi’nin girişindeki Sanguinaires Feneri’nde geçirdiğim keyifli ve uykusuz geceleri hatırlattı. </p>
				<p>Orada, yalnız kalıp düşlere dalabileceğim, sevimli, kuytu bir mekân daha bulmuştum. </p>
				<p>Zihninizde, bir ucunda feneri, diğer ucunda o sıralarda bir kartalın yuva kurduğu, Cenevizlilerden kalma eski kulesiyle, kızıla çalan, vahşi görünümlü bir ada canlandırın. Aşağıda, denizin kenarında, etrafı otlarla çevrili virane bir karantina binası, akarsu yarıkları, makiler, iri kayalar, birkaç yaban keçisi, yeleleri rüzgârda uçuşan Korsika tayları seçiliyor, yukarıdaysa bir deniz kuşu sürüsünün girdabında, gözcülerin bir aşağı bir yukarı yürüdükleri bembeyaz duvarlı sahanlıkları, kemerli yeşil kapısı, dökme demirden küçük kulesi ve güneş ışınlarıyla parıldayan, gündüz vakti bile ışık saçan fener beliriyordu... İşte bu gece çamlarım homurdanırken, anılarımda yeniden canlanan Sanguinaires Adası böyleydi. Değirmeni satın almadan önce, biraz soluklanmaya ve yalnız kalmaya ihtiyacım olduğunda, bu büyülü adaya çekiliyordum. </p>
				<p>Orada ne mi yapıyordum?</p>
				<p>Burada yaptığımı, hatta daha da azını. Karayel ya da yıldız sert esmediğinde, su hizasındaki iki kayanın arasına oturuyor, martıların, karatavukların, kırlangıçların ortasında, denizi hayranlıkla izlemenin keyifli rehavetiyle kendimden geçiyordum. Ruhun bu tatlı esrimesini bilirsiniz, değil mi? Ne düşünür ne de düşler kurarsınız. Benliğinizin sizden uzaklaştığını, uçuşarak etrafa saçıldığını hissedersiniz. Suya dalan bir martıya, güneşin altında iki dalganın arasında süzülen köpük zerreciklerine, uzaklaşan geminin beyaz dumanına, kırmızı yelkenlisindeki mercan avcısına, inciden bir su damlasına, bir sis yumağına, kısacası kendiniz dışında her şeye dönüşürsünüz... Ah! Adamda yarı uykulu, darmadağın olmuş bir halde ne güzel saatler geçirmiştim!..</p>
				<p>Rüzgârın şiddetli estiği günlerde sahil pek de tekin olmadığı için, karantina binasının biberiye ve yabani pelin kokan melankolik avlusuna kapanır, eski bir duvarın kenarına büzüşerek, kendimi, eski mezarlar gibi her yanı açık taş kulübelerin içinde, terk edilişin ve hüznün, güneşle birlikte dalga dalga yayılan, belli belirsiz kokusuna bırakırdım. Ara sıra bir kapı çarpıyor, rüzgârdan korunmak için avluya sığınan bir keçinin otlarken çıkardığı hışırtı sesleri işitiliyordu. Beni fark ettiğinde bir an duraksıyor, boynuzlarını ciddi bir ifadeyle havaya dikerek çocuksu gözlerini bana sabitliyordu...</p>
				<p>Saat beşe doğru gözcülerin borusu akşam yemeği için beni çağırdığında, makilerin arasında denizin üzerine doğru yükselen küçük patikanın yolunu tutuyor ve yavaşça fenere ilerlerken, yukarı doğru attığım her adımda giderek genişlermiş gibi görünen denizin ve ışığın o devasa ufkuna yeniden bakmak için geri dönüyordum. </p>
				
				<p class="margin">Yukarıda her şey muhteşemdi. Ortasındaki sofrada balık çorbasının tüttüğü o geniş döşemeli, meşe kaplamalı yemek odasını, günbatımının içeri dolduğu terasa açılan büyük kapıyı dün gibi hatırlıyorum... Gözcüler sofraya oturmak için beni bekliyorlardı. Biri Marsilyalı, ikisi Korsikalı üç kişiydiler; ufak tefektiler, sakalları, çatlamış esmer tenli yüzleri ve üzerlerindeki keçi kılından denizci kabanlarıyla birbirlerine benzeseler de, tavırları ve mizaçları çok farklıydı. </p>
				<p>Bu adamların yaşam tarzlarına bakıldığında, iki ırk arasındaki farklılıklar hemen göze çarpıyordu. Girişken ve becerikli olan Marsilyalının her zaman işi başından aşkındı. Sabahtan akşama kadar adanın dört bir yanına koşturup bahçıvanlık yapar, balık tutar, deniz kuşlarının yumurtalarını toplar, civardan geçecek bir keçinin sütünü sağmak için çalılıkların arasında pusuya yatardı; mutfakta da Aïoli sosunu ve balık çorbasını eksik etmezdi. </p>
				<p>Kendilerini yalnızca orada çalışan birer memur gibi görüp işlerinin dışında hiçbir şeye ilişmeyen Korsikalılara gelince, onlar gün boyunca mutfakta<em> scopa</em><a class="si-noteref epub-type_noteref" href="#f17" id="ref_f17">17</a> partileri çeviriyor, oyunlarına yalnızca ciddi bir ifadeyle pipolarını yakmak ve avuçlarına koydukları iri, yeşil tütün yapraklarını makasla ufalamak için ara veriyorlardı. </p>
				<p>Yine de, Korsikalı olsun, Marsilyalı olsun, bu üç dürüst, naif, temiz yürekli insan, kendilerine oldukça garip görünen misafirlerini özenle ağırlıyorlardı. </p>
				<p>Düşünsenize, kendi keyfince gelip bir fenere kapanmak onlara hiç de akıl kârı görünmüyor olmalıydı!.. Onlar için burada günler geçmek bilmiyordu, karaya çıkma sırasının kendilerine geleceği günü iple çekiyorlardı. Yaz mevsiminde bu keyfi dilediklerince yaşıyorlardı. Kurallara göre, bir ay fenerde kalıyor, on gün izin yapıyorlardı, ama kış gelip havalar kötülediğinde kural, kaide kalmıyordu. Rüzgâr sertleşip, Sanguinaires Adası kabaran dalgaların beyaz köpükleriyle kaplandığında, iki üç ay boyunca, hem de bazen çok berbat koşullarda, burada mahsur kalıyorlardı. </p>
				<p>“Bundan beş yıl önce, şu oturduğumuz masada başıma ne geldi biliyor musunuz, bayım,” dedi bir akşam yemeğinde ihtiyar Bartoli. “Tıpkı şimdi olduğu gibi bir kış akşamıydı. Fenerde yalnızca ben ve Tchéco adlı bir arkadaş vardı... Diğerleri, şimdi hatırlamıyorum ama ya hasta ya da izinliydiler. Sakin sakin yemeğimizi yiyorduk. Arkadaşım birden yemeğini bırakıp bana garip garip bakmaya başladı ve kolları önde pat diye masanın üzerine yığıldı. Üzerine doğru eğilip onu sarsarken, ‘Hey Tché!.. Tché!..’ diye haykırmaya başladım. </p>
				<p>“Hiçbir tepki yoktu! Ölmüştü. Nasıl paniğe kapıldığımı tahmin edersiniz! Bir saat boyunca, afallamış bir halde titreyerek cesedin yanında kaldım. Birden aklıma fener geldi. Hava kararmak üzereydi, hemen yukarı çıkıp feneri yakmam gerekiyordu... Ah! Ne geceydi bayım, bir bilseniz! Denizin, rüzgârın her zamanki sesleri bile değişmişti. Her an, merdivenlerden birinin bana seslendiğini duyar gibi oluyordum... Üstelik her yanımı ateş basmış, susamıştım! Ama ölüden korktuğum için hiçbir güç beni aşağıya indiremiyordu... Yine de, şafak sökerken biraz cesaretimi toplamıştım. Arkadaşımı yatağına yatırıp üzerine bir çarşaf örttüm, onun için biraz dua ettikten sonra, hemen imdat işareti vermeye gittim. </p>
				<p>“Ne yazık ki deniz çok azmıştı, yardım isteme çabalarım boşunaydı, kimse gelmedi... İşte zavallı dostum Tchéco ile fenerde yapayalnız kalmıştık, bunun ne kadar süreceğini Tanrı bilir... Onu gemi gelene kadar yanımda tutabilmeyi umuyordum! Ama üç gün sonra bunun mümkün olmadığını anladım... Ne yapmam gerekiyordu? Onu dışarı mı taşımalıydım? Gömmeli miydim? Kayalıklar çok sarptı ve adanın üzeri karga kaynıyordu. Bu dini bütün adamı onlara yem etmek insafsızlık olurdu. O zaman, onu karantina binasının barakalarından birine taşımaya karar verdim... İtiraf etmeliyim ki, tüm öğleden sonramı alan bu zahmetli iş cesaret isterdi... Dinleyin! Bayım, bugün bile, sert bir rüzgârda adanın o tarafına inecek olsam, kendimi sırtımda bir ölü taşıyormuş gibi hissediyorum...”</p>
				<p>Zavallı ihtiyar Bartoli, bu olayı düşünürken bile alnından terler akıyordu.</p>
				
				<p class="margin">Yemeklerimiz böylece, fener, deniz, gemi kazaları ve Korsikalı korsanlarla ilgili uzun sohbetlerle geçiyordu... Sonra, hava kararırken küçük lambasını yakan ilk nöbetçi, piposunu, matarasını ve Sanguinaires Adası kütüphanesinin tek kitabı olan Plutarkhos’un kırmızı sırtlı, kalın cildini yanına alıp merdivenlerde gözden kaybolurdu. Az sonra da, fenerin her yanında, kurulan saatlerin zincirlerinin, makaralarının ve inip çıkan ağırlıklarının sesleri yankılanırdı. </p>
				<p>Bense, o anlarda manzarayı seyretmek için terasa çıkıyordum. Batmakta olan güneş, giderek artan bir hızla suya doğru yaklaşıyor, beraberinde tüm ufku da birlikte götürüyordu. Rüzgâr sertleşirken ada menekşe rengine bürünüyordu. Hemen yanı başımdaki gökyüzünde, iri bir kuş ağır ağır kanat çırpıyordu: Bu eski Ceneviz kulesindeki yuvasına dönen kartaldan başkası değildi... Denizin üzerindeki sisin yavaşça yükselmeye başlamasıyla, adanın etrafını çevreleyen beyaz köpüklerin tırtıklı kenar süslerinden başka bir şey görünmüyordu. Fenerin yanmasıyla birlikte, birden, başımın hemen üzerinden tatlı bir ışık halesi yayılıyordu. Adanın tamamını karanlığa gömen parıltılı ışık huzmeleri enginlere doğru denize yansıyordu, bana hafifçe değip geçen bu devasa ışık dalgalarıyla gecenin ortasında kendimden geçiyordum... Ama rüzgâr iyice sertleşince içeri girmem gerekiyordu. Büyük kapıyı el yordamıyla kapayıp demir sürgüleri çektikten sonra, ayaklarımın altında titreyerek zangırdayan dökme demirden dar merdivenleri önümü görmeden çıkarak fenerin zirvesine ulaşıyordum. Burada ışık vardı. </p>
				<p>Hayalinizde, feneri, etrafında bazıları devasa kristal bir mercekle kaplı, bazıları da alevi rüzgârdan koruyan sabit bir camekâna açılan, iç kenarlarının yavaşça döndüğü altı fitilli kocaman bir Carcel lambası<a class="si-noteref epub-type_noteref" href="#f18" id="ref_f18">18</a> olarak canlandırın... İçeri girdiğimde gözlerim kamaşıyordu. Geniş mavimtırak daireler halinde dönen bu bakırların, kalayların, beyaz metalden yansıtıcıların ışıltıları, şıkırtıları karşısında bir an için afallıyordum.</p>
				<p>Gözlerim yavaş yavaş ışığa alıştığında, hemen lambanın altına, uykuya dalmamak için Plutarkhos’unu yüksek sesle okuyan gözcünün yanına oturuyordum...</p>
				<p>Dışarıda zifiri bir karanlık, dipsiz bir uçurum vardı. Rüzgâr camekânın etrafında dönen küçük balkonun üzerinde gürleyerek çılgınca eserken, fener çatırdar, deniz kabarırdı. Dalgalar, adanın burnundaki kör kayalıklarda top gibi patlardı... Kimi zaman görünmeyen bir parmağın camı tıklatır gibi olması, ışığın çekimine kapılan bir gece kuşunun kristale çarpan başının parçalandığı anlamına gelirdi. Işıltılı ve sıcak fenerde alevlerin çıtırtısından, yağın sızan damlalarından, boşanan zincirin gürültüsünden ve Phaleralı Demetrius’un yaşamını okuyan, tekdüze bir sesten başka bir şey duyulmazdı. </p>
				<p>Gece yarısı olduğunda, gözcünün ayağa kalkıp fitillere bir göz atmasının ardından aşağı iniyor, merdivende gözlerini ovuşturarak yukarı çıkan diğer nöbetçiyle karşılaştığımızda, matarayı ve Plutarkhos’u kendisine veriyorduk... Sonra, yataklarımıza çekilmeden önce, dipteki, zincirler, ağırlıklar, çinko depolar ve halatlarla dolu odaya girdiğimizde, gözcü, küçük bir lambanın ışığında fenerin her zaman açık duran büyük defterine raporunu yazıyordu:</p>
				<p><em>Gece yarısı. Deniz kabardı. Hava fırtınalı. Açıkta bir gemi var. </em></p>
				</div>
				<div class="si-footnotes html5_section epub-type_footnotes">
					<div class="si-footnote html5_aside epub-type_footnote" id="f16"><a class="si-backref" href="#ref_f16">16</a><span class="si-footnote-text">. Korsika 1347’den Fransızlara satıldığı 1768’e kadar Cenevizlilerin egemenliği altında kalmıştır. (Y.N.)</span></div>

					<div class="si-footnote html5_aside epub-type_footnote" id="f17"><a class="si-backref" href="#ref_f17">17</a><span class="si-footnote-text">. İtalyanlara özgü bir tür kâğıt oyunu. (Y.N.)</span></div>

					<div class="si-footnote html5_aside epub-type_footnote" id="f18"><a class="si-backref" href="#ref_f18">18</a><span class="si-footnote-text">. İçinde, yağın fitile doğru yükselmesini sağlayan küçük pompayı harekete geçiren bir saat mekanizmasının bulunduğu lamba. (Y.N.)</span></div>
				</div>
  </body>
</html>