<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Değirmenimden Mektuplar</title>
		<link href="main.css" rel="stylesheet" type="text/css"/>
	</head>
	<body class="epub-type_preface">
				<div class="html5_section">
				<h1>GİRİŞ</h1>
				<p>Bürosu Pampérigouste’da<a class="si-noteref epub-type_noteref" href="#f1" id="ref_f1">1</a> bulunan noter Honorat Grapazi’nin huzurunda, “Vivette Cornille’in kocası ve ikamet ettiği Cigalières’de çiftçilik yapan Bay Gaspard Mitifio<a class="si-noteref epub-type_noteref" href="#f2" id="ref_f2">2</a>... İşbu belge gereğince, Provence’ın göbeğindeki Rhône Vadisi’nde, çam ve yeşil meşe ağaçlarıyla kaplı bir yamaç üzerinde yer alan un ve yel değirmenini, hukuki ve fiilî teminat altında ve her türlü borç, takyidat ve ipotekten ari olarak Bay Alphonse Daudet’ye satmıştır. Sözü geçen değirmen kanatlarının ucuna kadar yükselen yabanasmaları, yosunlar, biberiyeler ve asalak otlardan da anlaşılacağı gibi, yirmi yılı aşkın bir süre önce terk edilmiştir ve öğütme faaliyetini yerine getiremeyecek durumdadır. </p>
				<p>Bu konumuna, büyük çarkının kırık olmasına ve tuğlaları arasında otların yeşerdiği taşına rağmen Bay Alphonse Daudet, sözü geçen değirmenin zevkine ve edebi çalışmalarına uygun olduğunu ve tüm sorumluluğu üzerine alarak, satıcıdan, ortaya çıkabilecek tamirat giderlerini karşılaması konusunda hiçbir talepte bulunmayacağını beyan etmiştir.</p>
				<p>Satış işlemi noterlerin ve sözleşmenin altında imzası bulunan tanıkların önünde, uygun görülen fiyat üzerinden yapılmış, Bay Daudet’nin istenen meblağı nakit olarak ödemesinin ardından Bay Mitifio makbuz karşılığında parayı teslim almıştır.</p>
				<p>İşbu sözleşme Pampérigouste noteri Honorat’nın bürosunda, fifreci Francet Mamaï ve beyaz cüppeli tövbekârların<a class="si-noteref epub-type_noteref" href="#f3" id="ref_f3">3</a> haç taşıyıcısı Quique lakaplı Louiset’nin huzurunda yapılmış ve okunduktan sonra taraflarca ve noterce imzalanmıştır...”</p>
				</div>
				<div class="si-footnotes html5_section epub-type_footnotes">
					<div class="si-footnote html5_aside epub-type_footnote" id="f1"><a class="si-backref" href="#ref_f1">1</a><span class="si-footnote-text">. Pampérigouste hayalî bir bölgenin ismidir. Kökeni bilinmeyen bu sözcük Güney Fransa’da farklı biçimlerde yaygın olarak kullanılır. Rabelais bu sözcüğü “Papeligosse Valisi” şeklinde kullanmıştır. Frédéric Mistral, <em>Trésor du Félibrige</em>  (Félibrige Hazinesi) adlı yapıtında bu kalıptan alıntı yapmıştır. (Y.N.)</span></div>

					<div class="si-footnote html5_aside epub-type_footnote" id="f2"><a class="si-backref" href="#ref_f2">2</a><span class="si-footnote-text">. Daudet bu ismi, Montauban Şatosu’nda tanıdığı ve duygusal anlamda bağlandığı bir kişiye atfen kullanmıştır. (Y.N.)</span></div>
					
					<div class="si-footnote html5_aside epub-type_footnote" id="f3"><a class="si-backref" href="#ref_f3">3</a><span class="si-footnote-text">. Devrimden sonra Fransa’nın diğer bölgelerinde neredeyse ortadan kaybolmuş, ama Güney Fransa’da XIX. yüzyılda bile varlığını korumuş ve kendilerini çile çekmeye adamış olan laik bir tarikatın mensupları. (Y.N.)</span></div>
				</div>
	</body>
</html>