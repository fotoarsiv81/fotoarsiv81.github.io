<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Değirmenimden Mektuplar</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter11">
<div class="html5_section">
				<h1>CUCUGNAN PAPAZI</h1>
				<p>Her yıl, Chandeleur yortusunda Provencelı şairler Avignon’da, her yanından zarif mısralar ve şirin öyküler taşan küçük, eğlenceli bir kitap yayımlarlar. Bu yıl çıkan kitap kısa süre önce elime geçti. İçinde, size biraz kısaltarak nakledeceğim müthiş bir halk hikâyesi var... Parisliler sepetlerinizi uzatın. Bu kez size, Provence usulü leziz bir ekmek tatlısı sunuluyor.</p>
				<p>Başpapaz Martin... Cucugnan’da<a class="si-noteref epub-type_noteref" href="#f19" id="ref_f19">19</a> görev yapıyordu. </p>
				<p>Bu ekmek gibi mübarek, altın gibi saf adam Cucugnanlıları bir baba şefkatiyle seviyordu. Ona göre, Cucugnanlılar ibadetlerine biraz özen gösterseler, burası bir yeryüzü cenneti olacak. Ama ne yazık ki, günah çıkarma bölmesinde örümcekler ağlarını örüyor, Paskalya ayini sırasında dağıtılan mayasız ekmekler kutsal kabın dibinde küfleniyordu. Bu durum karşısında içi sızlayan temiz yürekli rahip, Tanrı’ya, müminlerini hak yolunda bir araya getirmeden canını almaması için her gün dua ediyordu. </p>
				<p>Göreceğiniz gibi, Tanrı onun dualarına kulak verdi.</p>
				<p>Bir pazar günü, İncil’in okunmasının ardından Papaz Martin kürsüye çıktı. </p>
				<p>“Kardeşlerim,” dedi, “inanıp inanmamak size kalmış, ama önceki gece kendimi, bu sefil günahkâr faniyi, cennetin kapısında buldum. Kapıyı Aziz Petrus açtı. </p>
				<p>‘Şuraya bakın! Demek sizsiniz, değerli dostum Martin, sizi hangi rüzgâr attı buraya, sizin için ne yapabilirim?’ diyerek karşıladı beni.</p>
				<p>‘Yüce Aziz Petrus, merakımı bağışlayın ama sevap günah defterini ve anahtarı elinde bulundurduğunuza göre, bana cennette kaç Cucugnanlı olduğunu söyleyebilir misiniz?’ dedim.</p>
				<p>‘Sizi reddedecek değilim, Bay Martin, oturun birlikte inceleyelim.’</p>
				<p>Bunun üzerine, Aziz Petrus büyük defterini alıp gözlüğünü taktı.</p>
				<p>‘Bakalım, Cucugnan dediniz değil mi? Cu... Cu... Cucugnan. Değerli dostum Martin, sayfa bomboş. Hindide nasıl kılçık yoksa, burada da tek bir Cucugnanlı yok.’</p>
				<p>‘Nasıl olur! Cucugnan’dan hiç kimse yok mu? Bu mümkün değil! Bir kez daha bakın...’</p>
				<p>‘Kimse yok, aziz dostum, şaka yaptığımı düşünüyorsanız, bizzat kendiniz bakın.’</p>
				<p>Ah, zavallı ben! Ellerimi kavuşturmuş, ayaklarımı yerlere vuruyor, bir zavallı gibi haykırıyordum. </p>
				<p>Bunun üzerine Aziz Petrus, ‘Beni dinleyin, Bay Martin,’ dedi, ‘kendinize bu kadar yüklenmeyin, kalbinize inecek. Ne de olsa, bu sizin suçunuz değil. Sizin Cucugnanlılar hiç kuşku yok ki arafta akıbetlerini bekliyor olmalılar.’</p>
				<p>‘Ah, bana bir iyilik edin yüce Aziz Petrus! Onları görmeme, en azından teselli edebilmeme izin verin.’</p>
				<p>‘Seve seve, dostum... Alın, hemen şu sandaletleri ayağınıza geçirin, çünkü yollar hiç de düzgün değil... Tamam, ayağınıza uydu... Şimdi dümdüz gidin, şu dipteki dönemece vardığınızda, sağda, üzerinde siyah haçlar bulunan gümüşten bir kapı göreceksiniz. Kapıyı çaldığınızda açacaklardır... Hoşça kalın! Soğukkanlılığınızı kaybetmeyin.’</p>
				
				<p class="margin">Hiç durmadan yürüdüm, yürüdüm! Ne berbat bir yoldu! Düşündükçe tüylerim diken diken oluyor. Yılanların ıslık çaldığı, dikenli, kızıl yakutlarla kaplı dar bir patikayı izleyerek gümüş kapıya vardım.</p>
				<p>‘Tak! Tak!’</p>
				<p>‘Kim o?’ diye karşılık verdi biri boğuk bir sesle ve sızlanan bir ifadeyle. </p>
				<p>‘Cucugnan Papazı.’</p>
				<p>‘Nerenin?..’</p>
				<p>‘Cucugnan.’</p>
				<p>‘Ah! İçeri gelin.’</p>
				<p>İçeri girdim. Belindeki kemerde elmas bir anahtar bulunan, gece gibi karanlık kanatlı, gün ışığı gibi parlak pelerinli, uzun boylu, yakışıklı bir melek Aziz Petrus’unkinden daha kalın bir deftere bir şeyler yazıyordu...</p>
				<p>‘Ne istemiştiniz, dileğiniz nedir?’ dedi melek.</p>
				<p>‘Tanrı’nın güzel meleği, bir şeyi çok merak ediyor, öğrenmek istiyorum, burada Cucugnan’dan gelenler var mı?’</p>
				<p>‘Nereden?..’</p>
				<p>‘Cucugnan’dan, ben onların başpapazıyım.’</p>
				<p>‘Ah! Başpapaz Martin, öyle değil mi?’</p>
				<p>‘Hizmetinizdeyim, efendim.’</p>
				<p>‘Cucugnan dediniz...’</p>
				<p>“Melek büyük defterini açıp, sayfaları daha iyi çevirebilmek için tükürüğüyle parmağını ıslattı...</p>
				<p>‘Cucugnan,’ dedi derin bir iç çekerek, ‘arafta Cucugnan’dan kimse yok.’</p>
				<p>‘Yüce İsa! Yüce Meryem! Yüce Yusuf! Arafta Cucugnan’dan kimse yokmuş! Ulu Tanrım! Ama nerede olabilirler ki?’</p>
				<p>‘Aziz dostum, elbette ki cennetteler. Nerede olmalarını bekliyordunuz ki?’</p>
				<p>‘Ama ben cennetten geliyorum...’</p>
				<p>‘Cennetten mi geliyorsunuz!.. Peki o zaman sorun ne?’</p>
				<p>‘Ama orada yoklar! Ah! Meleklerin iyi yürekli annesi!..’</p>
				<p>‘Başka ne olabilir ki, aziz papa, cennette ya da arafta değillerse, gidecekleri tek yer...’</p>
				<p>‘Kutsal haç! Yüce İsa, Davut’un oğlu! Ay! Ay! Aman Tanrım! Bu mümkün mü?.. Aziz Petrus yalan söylemiş olabilir mi?.. Oysa horozun öttüğünü de duymadım!.. Vay halimize! Cucugnanlılarım orada değilse, ben cennete nasıl giderim?’</p>
				<p>Melek, ‘Dinleyin, bahtsız dostum Martin, madem emin olmak istiyor ve orada olup olmadıklarını merak ediyorsunuz, her şeyi göze alıp şu patikayı izleyin ve koşmayı biliyorsanız, oradan koşarak ilerleyin... Solda karşınıza büyük bir kapı çıkacak. İçeri girdiğinizde her şeyi öğrenmiş olacaksınız. Tanrı yardımcınız olsun!’ dedi ve kapıyı kapattı.</p>
				
				<p class="margin">Kızıl korlarla döşenmiş bu uzun patikada içmiş gibi bir o yana bir bu yana sallanarak ilerliyordum, her adımda sendeliyordum. Kan ter içinde kalmıştım, sanki bedenimdeki her tüyün kökünden ter fışkırıyordu, susuzluktan ölüyordum... Ama inan olsun, Aziz Petrus’un verdiği sandaletler sayesinde ayaklarımın altı yanmıyordu.</p>
				<p>Aksaya aksaya uzun süre yürüdükten sonra,  solumda bir kapı belirdi... Hayır, kapı değil, adeta açık duran devasa bir fırının ağzıydı bu. Ah, evlatlarım, orayı görmeliydiniz!.. Orada ne isim soruluyor, ne kayıt tutuluyordu. Kardeşlerim, içeriye, tıpkı sizin pazar günleri meyhaneye uğradığınızda yaptığınız gibi, yığınlar halinde giriliyordu.</p>
				<p>Su gibi terlemiş olmama karşın, üşüyordum, titriyordum. Saçlarım diken diken olmuştu. Her yanı, tıpkı Cucugnanlı nalbant Éloy’un yaşlı eşeğin toynağını nallamak için dağladığı sırada yayılan kokuya benzer bir yanık, kızarmış et kokusu kaplamıştı. Bu iğrenç, yanık kokan ortamda soluk almakta zorluk çekiyordum. Korkunç bir uğultu yayılıyor, her yandan inlemeler, çığlık sesleri ve küfürler yankılanıyordu. </p>
				<p>‘Hey, sen! İçeri giriyor musun, girmiyor musun?’ diye sordu boynuzlu bir zebani beni orağıyla dürterek. </p>
				<p>‘Ben mi? Hayır, girmiyorum, ben Tanrı’ya bağlı bir müminim.’</p>
				<p>‘Tanrı’ya bağlı bir müminsin ha! Lanet olası, o zaman burada işin ne?..’</p>
				<p>‘Ben... Ah, aklıma getirmeyin, düşündükçe dizlerim titriyor. Uzaktan... çok uzaktan geliyorum... Size sadece, olur ya, burada hiç Cucugnanlı var mı diye soracaktım...’</p>
				<p>‘Ah, Tanrı’nın gazabı! Bütün Cucugnanlıların burada olduğunu bilmezmiş gibi davranarak benimle dalga geçtiğini mi sanıyorsun! Gel, çirkin karga, senin namı yürümüş Cucugnanlılarla nasıl özenle ilgilendiğimizi kendi gözlerinle gör...’</p>
				
				<p class="margin">Birden ürkütücü bir alev girdabının ortasında, hepinizin tanıdığı uzun Coq-Galine’i, hani şu neredeyse her gün körkütük sarhoş olup zavallı Clairon’a dünyayı dar eden Coq-Galine’i gördüm.</p>
				<p>Catarinet’yi gördüm, hani şu ambarda tek başına yatan, burnu havada küçük yosmayı... Edepsizler, hatırladınız değil mi?.. Neyse uzatmadan geçelim. </p>
				<p>Zeytinyağını, Bay Julien’in zeytinleriyle hazırlayan Pascal Doigt-de-Poix’yı gördüm. </p>
				<p>Hasat toplarken, demetlerini erkenden düğümlemek için başkalarından avuç avuç ekin çalan hasatçı Babet’yi gördüm.</p>
				<p>Dolap çevirmesini iyi bilen üstat Grapasi’yi gördüm. </p>
				<p>Kuyusunun suyunu pahalıya satan Dauphine’i gördüm.</p>
				<p>Başında takkesi, ağzında piposuyla gezinirken bana rastladığında, Artaban gibi kurumlu bir ifadeyle, köpek görmüşçesine yolunu değiştiren Tortillard da oradaydı.</p>
				<p>Zette ile Coulau’yu, Jacques’ı, Pierre’i, Toni’yi gördüm...</p>
				<p>Cehennemin ardına kadar açık kapısında, kimi babasını, kimi annesini, kimi büyükannesini kimi de kız kardeşini görür gibi olan dinleyiciler, afallamış, korkudan betleri benizleri atmış bir halde inliyorlardı. </p>
				<p>“Kardeşlerim,” diye devam etti temiz yürekli Başpapaz Martin, “artık bunun böyle sürüp gitmeyeceğini anlamış olmalısınız. Ruhlarınızın sorumluluğu benim üzerimde ve sizi gözü kapalı yuvarlandığınız o uçurumdan kurtarmak istiyorum. Yarından tezi yok kolları sıvayacağım. Ve işim başımdan aşkın olacak! Bakın nasıl bir yöntem uygulayacağım. İşlerin yolunda gitmesi için her şeyi bir düzene koymak gerek. Tıpkı Jonquières danslarında olduğu gibi sırayla ilerleyeceğiz. </p>
				<p>Yarın, pazartesi, yaşlıların günahını çıkaracağım. Bu hiç de zor olmayacak.</p>
				<p>Salı günü çocuklar gelecek. Onların işi kısa sürer.</p>
				<p>Çarşamba, delikanlılarla genç kızları alacağım. Uzun sürebilir.</p>
				<p>Perşembeyi erkeklere ayıracağım. Kısa keseceğiz. </p>
				<p>Cuma, kadınlar burada olacak. Onlara, ‘Masal anlatmak yok!’ diyeceğim. </p>
				<p>Cumartesi, sıra değirmenciye gelecek. Ona bütün günü ayırsam da, bu hiç de uzun sayılmaz. </p>
				<p>Gördüğünüz gibi çocuklar, buğdayı olgunlaştığında yemek, şarabı iyice dinlendiğinde içmek gerekir. Fazlasıyla kirli çamaşır birikmiş, onları yıkamak, hem de iyice yıkamak lazım.</p>
				<p>Tanrı’nın merhameti üzerinize olsun. Amin!”</p>
				<p>Söylenen yapıldı. Çamaşırlar yıkandı. </p>
				<p>O unutulmaz pazar gününden sonra, Cucugnanlıların erdemli kokuları on fersah uzaktan bile duyuluyordu. </p>
				<p>Büyük bir yükten kurtulmanın verdiği mutluluğu yaşayan iyi yürekli Başpapaz Martin, önceki gece rüyasında kendini izleyen cemaatiyle birlikte, ışıldayan mumların, güzel kokular yayan buhurların ve <em>Te Deum</em>’u söyleyen korist çocukların eşliğinde, görkemli bir ayin alayıyla, yıldızlarla döşenmiş bir yolda Tanrı’nın huzuruna çıktığını görmüştü. </p>
				<p>İşte Cucugnan başpapazının, Roumaille denen alçağın bir başka gevezeden duyduğu ve bana bu kadarıyla naklettiği hikâyesi böyleydi. </p>
				</div>
				<div class="si-footnotes html5_section epub-type_footnotes">
					<div class="si-footnote html5_aside epub-type_footnote" id="f19"><a class="si-backref" href="#ref_f19">19</a><span class="si-footnote-text">. <span class="char-style-override-29"> </span>Aude’da küçük bir köyün ismi. Daudet, Roumanille’den alıntı yaparak fantastik bir köy olarak tasvir etmiştir. (Y.N.)</span></div>
				</div>
  </body>
</html>