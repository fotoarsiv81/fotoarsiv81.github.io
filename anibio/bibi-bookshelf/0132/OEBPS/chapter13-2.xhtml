<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Değirmenimden Mektuplar</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="chapter13-2">
<div class="html5_section">
				<h1 class="subchapter-num">II</h1>
				<h1 class="subchapter-title">Kırlardaki Kaymakam</h1>
				<p>Kaymakam önünde arabacısı, arkasında uşağıyla kendisini Combe-aux-Fées panayırına götüren gösterişli faytonuyla yola çıkıyordu. Bu önemli gün için işlemeli ceketini, küçük silindir şapkasını, bacaklarını sımsıkı saran gümüş şeritli pantolonunu giymiş, sedef kabzalı merasim kılıcını kuşanmıştı... Dizlerinin üzerinde, dertli dertli baktığı keçi derisinden, işlemeli büyük bir çanta duruyordu. </p>
				<p>İşlemeli deriden çantasına dertli dertli bakan kaymakam, birazdan Combe-aux-Fées sakinlerine hitaben yapacağı konuşmayı düşünüyordu: </p>
				<p>“Sayın baylar, değerli yurttaşlar...” </p>
				<p>Ne var ki, sarı ipeği andıran favorilerini istediği kadar kıvırsa da, “Sayın baylar, değerli yurttaşlar...” sözlerini peş peşe yirmi kere tekrarlasa da, konuşmanın gerisini getiremiyordu. </p>
				<p>Konuşmanın gerisini getiremiyordu... Faytonun içi ne kadar da sıcaktı!.. Göz alabildiğince uzanan Combe-aux-Fées yolu, güney güneşinin altında kavruluyordu... Hava boğucuydu... Yol kenarında, tozdan bembeyaz olmuş karaağaçların üzerindeki binlerce ağustosböceği bir ağaçtan diğerine birbirlerine laf yetiştiriyorlardı... Birden kaymakamın içi ürperdi. Aşağıda, bir tepenin dibindeki yeşil meşe koruluğu adeta onu çağırır gibiydi.</p>
				<p>Yeşil meşe koruluğu adeta onu çağırır gibiydi: </p>
				<p>“Sayın kaymakam, buraya buyurun, ağaçlarımın altında konuşmanızı daha rahat hazırlarsınız...” </p>
				<p>Korunun cazibesine kapılan kaymakam faytonundan aşağıya atlayıp, adamlarına konuşmasını yeşil meşe koruluğunda hazırlayacağını ve kendisini beklemelerini söyledi. </p>
				<p>Yeşil meşe koruluğunda kuşlar, menekşeler, baharlı otların arasından akan kaynak suları vardı... Şık pantolonu, işlemeli deriden çantasıyla kaymakamı fark ettiklerinde, kuşlar korkarak şarkı söylemeyi keserken, kaynaklar gürültü çıkarmamaya, menekşeler çimenliklerin altına saklanmaya çalıştılar. Daha önce hiç kaymakam görmemiş olan bu küçük âlemin mensupları birbirlerine, gümüş şeritli pantolonuyla gezinen bu soylu beyefendinin kim olduğunu soruyorlardı. </p>
				<p>Yapraklı dalların gölgesinde, herkes, alçak sesle birbirine gümüş şeritli pantolonuyla gezinen bu soylu beyefendinin kim olduğunu soruyordu. Bu sırada, korunun sükûneti ve serinliğiyle kendinden geçen kaymakam ceketinin kuyruklarını havalandırdı, silindir şapkasını otların üzerine bırakıp genç bir meşenin dibindeki yosunların üzerine oturduktan sonra, dizlerinin üzerine açtığı işlemeli deriden çantasından büyük bir kâğıt çıkardı. </p>
				<p>“Bu bir sanatçı!” dedi çalıbülbülü. </p>
				<p>“Hayır,” diye karşılık verdi şakrak kuşu, “sanatçı değil, gümüş şeritli pantolonuna bakılırsa bir prens olmalı.”</p>
				<p>“Bir prens olmalı,” dedi şakrak kuşu. </p>
				<p>“Ne sanatçı ne de prens,” dedi yaz boyunca kaymakamlığın bahçelerinde şarkılar söylemiş olan yaşlı bir bülbül araya girerek. “Kim olduğunu biliyorum, o bir kaymakam!” </p>
				<p>Sonra tüm koruyu fısıltılar kapladı: </p>
				<p>“Kaymakammış! Kaymakammış!” </p>
				<p>“Kafası da kelmiş!” diye ekledi uzun sorguçlu bir çayırkuşu. </p>
				<p>Menekşeler, “Acaba kötü biri mi?” diye sordular. </p>
				<p>“Acaba kötü biri mi?” diye sordu menekşeler. </p>
				<p>“Hiç de değil!” diye yanıtladı yaşlı bülbül. </p>
				<p>Bu sözler üzerine içleri rahatlayan kuşlar, kaymakam orada değilmiş gibi ötüşmeye, kaynak suları akmaya, menekşeler kokularını yaymaya başladı. Kaymakam bu hoş gürültüye aldırmadan, zihnine tarım emekçilerinin ilham perisini çağırdı ve kalemini kaldırıp nutuk atarken kullanacağı ses tonuyla konuşmaya başladı: </p>
				<p>“Sayın baylar, değerli yurttaşlar...”</p>
				<p>“Sayın baylar, değerli yurttaşlar...” dedi kaymakam nutuk atarken kullanacağı ses tonuyla. </p>
				<p>Sözü bir kahkahayla yarıda kesildi. Etrafına baktığında, şapkasının üzerine tünemiş, gülerek kendisini izleyen yeşil bir ağaçkakandan başka bir şey göremedi. Omuzlarını silken kaymakam konuşmasına devam etmek üzereyken, yeşil ağaçkakan uzaktan bağırarak yeniden sözünü kesti: </p>
				<p>“Boşuna uğraşma!” </p>
				<p>“Nasıl? Boşuna uğraşma mı?” dedi kıpkırmızı kesilen kaymakam ve bu küstah hayvanı eliyle kovaladıktan sonra kaldığı yerden devam etti: </p>
				<p>“Sayın baylar, değerli...” </p>
				<p>“Sayın baylar, değerli yurttaşlar...” diye kaldığı yerden devam etti kaymakam. </p>
				<p>Ancak bu kez, saplarının ucunda ona doğru dikelen küçük menekşeler kendisine hafifçe seslendiler: </p>
				<p>“Sayın kaymakam, ne kadar hoş koktuğumuzun farkında mısınız?” </p>
				<p>Kaynak suları yosunların altından ona ilahi ezgiler gönderirken, başının üstündeki dallara yığılan çalıbülbülleri en güzel şarkılarını söylüyordu, adeta bütün koru nutkunu hazırlamasını engellemek için sözleşmişti. </p>
				<p>Adeta bütün koru nutkunu hazırlamasını engellemek için sözleşmişti... Kokularla kendinden geçmiş, müzikle esrimiş olan kaymakam içine dolmaya başlayan büyünün etkisine boşuna direniyordu. Dirseklerinin üzerinde otlara uzanıp ceketinin düğmelerini çözdükten sonra iki üç kez daha mırıldandı: </p>
				<p>“Sayın baylar, değerli yurttaşlar... Sayın baylar, değerli yurt... Sayın baylar, değerli...” </p>
				<p>Ardından değerli yurttaşların topunu cehenneme yolladı; tarım emekçilerinin ilham perisine yüzünü utançla kapamaktan başka yapacak bir şey kalmamıştı. </p>
				<p>Hey! İlham perisi kapa yüzünü!.. Bir saat sonra, endişelenerek koruya giren kaymakamlık görevlileri, kendilerini dehşete düşüren bir manzarayla karşılaştılar... Hırpani bir derbeder gibi yüzükoyun çimlerin üzerine uzanmış olan sayın kaymakam, menekşeleri dişlerinin arasında çiğnerken şiirler yazıyordu.</p>
				</div>
  </body>
</html>