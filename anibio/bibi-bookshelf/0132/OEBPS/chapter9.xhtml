<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Değirmenimden Mektuplar</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter9">
<div class="html5_section">
				<h1>SÉMILLANTE’IN CAN ÇEKİŞMESİ</h1>
				<p>Önceki gece karayel bizi Korsika kıyısına sürüklediği için, o bölge balıkçılarının gece sohbetlerinde dillerinden düşürmedikleri ve benim de tesadüfen oldukça ilginç ayrıntılarına vakıf olduğum korkunç bir hikâyeyi anlatmama izin verin. </p>
				<p>Bundan iki üç yıl kadar önceydi. </p>
				<p>Yedi sekiz gümrük gemicisiyle birlikte Sardinya denizindeydim. Acemi bir denizci için oldukça çetin bir yolculuktu! Mart ayı boyunca, havanın sakin olduğu bir tek güne rastlamamıştık. Hep peşimizde olan azgın rüzgâr yakamızı hiç bırakmamıştı. </p>
				<p>Bir akşam fırtınadan kaçıp, küçük adaların ortasındaki Bonifacio Boğazı’nın girişine sığındık... Adaların görüntüsü hiç de iç açıcı değildi, kuşlarla kaplı kayalıklarda birkaç tutam pelinden, iç içe geçmiş sakızağaçlarından, sağda solda balçığın içinde çürüyen odun parçalarından başka bir şey yoktu; ama inanın, geceyi, dalgaların dilediğince girip çıktığı tek güverteli eski bir tekne yerine bu kasvetli kayalıklarda geçirmek daha hayırlıydı, biz de bununla yetindik.</p>
				<p>Tekneden indiğimizde tayfalar balık çorbası hazırlamak için ateş yakarlarken, baştayfa beni yanına çağırıp, adanın ucunda sisler arasında kaybolmuş, beyaz duvarlarla çevrili bir araziyi gösterdi:</p>
				<p>“Mezarlığa geliyor musunuz?”</p>
				<p>“Mezarlık mı, baştayfa Lionetti biz nereye geldik ki?”</p>
				<p>“Lavezzi Adası’na, bayım. Sémillante’ın altı yüz mürettebatı, on yıl önce, firkateynlerinin kıyısında battığı bu adaya gömüldüler. Zavallılar! Pek fazla ziyaretçileri olmuyor, gelmişken gidip onlara bir merhaba diyelim.”</p>
				<p>“Seve seve, üstat.”</p>
				
				<p class="margin">Sémillante mezarlığı ne kadar da hüzün vericiydi! Alçak duvarlarını, zorla açılan paslanmış demir kapısını, suskun şapelini, otların arasında kaybolmuş yüzlerce siyah haçı dün gibi hatırlıyorum... Ne ölmez otundan bir çelenk ne bir mezar taşı vardı! Ah, zavallı terk edilmiş ölüler, kaderin bir cilvesiyle gömüldükleri bu mezarlarda nasıl da üşüyor olmalılardı! </p>
				<p>Orada bir süre dizlerimizin üzerine çökerek bekledik. Baştayfa yüksek sesle dua ediyordu. Mezarlığın tek bekçileri olan iri martıların başımızın üzerinde uçuşurken attıkları boğuk çığlıklar, denizin iniltili çalkantılarına karışıyordu. </p>
				<p>Duanın bitmesiyle, üzüntü içinde tekneyi bağladığımız kıyıya geri döndük. Biz yokken tayfalar boş durmamıştı. Bir kayanın kuytusunda ateş yanıyor, tencerenin dumanı tütüyordu. Bir daire oluşturacak şekilde oturup ayaklarımızı ateşe doğru uzattık, birazdan dizlerimizin üzerinde içine iki dilim kara ekmek banılmış kızıl topraktan çorba kâsesi vardı. Yemek sessiz geçti; ıslanmış, acıkmıştık, üstelik mezarlığın yakınındaydık... Yine de çorba kâseleri boşalıp, pipolar yakıldığında, hafiften bir sohbet başladı. Elbette Sémillante’tan söz ediliyordu. </p>
				<p>“Peki, neler oldu?” diye sordum başını ellerinin arasına almış, düşünceli bir ifadeyle ateşe bakan baştayfaya. </p>
				<p>“Neler mi oldu?” diye karşılık verdi iyi yürekli Lionetti iç geçirerek, “Ne yazık ki bayım, bunu kimse tam olarak söyleyemiyor. Tek bildiğimiz, Sémillante’ın olaydan önceki akşam kötü hava koşullarında, içindeki askerî birliklerle Toulon’dan Kırım’a hareket ettiği. Gece hava daha da bozmuş. Yağmur yağıyor, rüzgâr sert esiyor, deniz daha önce hiç görülmemiş biçimde kabarıyormuş... Sabah rüzgâr biraz dinse de, deniz hâlâ akşamki gibiymiş, üstelik her yanı, birkaç adım ötedeki bir fenerin bile görünmesini engelleyen kahrolası bir sis tabakası kaplamış... Bu sisler, bayım, insanı nasıl yanıltır bilemezsiniz... Yine de kaptanın daha sabahtan dümenin hâkimiyetini kaybettiğini, çünkü sis ne kadar yoğun olursa olsun, gemide bir hasar olmasa, bu kayalıklara bindirmeyeceğini düşünüyorum. Hepimizin tanıdığı deneyimli bir denizciydi. Üç yıl boyunca Korsika liman şefliği yapmıştı, üstelik bu denizleri benim kadar iyi bilirdi.”</p>
				<p>“Peki, Sémillante’ın saat kaçta battığı biliniyor mu?”</p>
				<p>“Öğle vakti olmalı, evet, bayım, tam öğle vakti. Ama sis çöktüğünde, öğle vaktinin gecenin zifiri karanlığından farkı kalmaz... Kıyıdaki bir gümrükçü o gün saat on bir buçukta, pencere kanatlarını bağlamak için kulübesinden çıktığında rüzgârdan kasketinin uçtuğunu ve kendisini dalgalara kaptırmak pahasına son sürat peşinden koştuğunu anlatmıştı. Anlarsınız! Gümrükçüler zengin insanlar değildir ve kasket onlar için oldukça pahalıdır. Sonra, bizim gümrükçü bir an için kafasını kaldırdığında, sisin ortasında yelkenlerini indirmiş halde Lavezzi Adası’na doğru sürüklenen büyük bir gemi görmüş ama çok hızlı gittiği için gemiyi iyi seçememiş. Ama her şey bu geminin Sémillante olduğuna işaret ediyor, çünkü yarım saat sonra adanın çobanı kayalıklarda çatırtı sesleri duymuş... İşte tam da söz ettiğim çoban geliyor bayım, size her şeyi kendi ağzıyla anlatacak. Selam Palombo!.. Çekinme gel, biraz ısın.”</p>
				<p>Bir süredir ateşin etrafında dolanan ve adada bir çoban olduğunu bilmediğim için bizim mürettebattan sandığım kukuletalı bir adam ürkek adımlarla yanımıza yaklaştı.</p>
				<p> Bilmem hangi dişeti hastalığından dolayı, insanı ürküten kalın dudakları aşağı doğru sarkmış yarı deli, yaşlı bir cüzamlıydı. Neden söz ettiğimizi ona güçlükle anlatabildik. Nihayet kavradığında, sarkık dudağını parmağıyla yukarı kaldırarak, bahsedilen gün, öğleye doğru kulübesinden, kayalıklardan gelen korkunç bir çatırtı duyduğunu anlattı. Adanın her yanını dalgalar kapladığından dışarı çıkamamış, ancak ertesi gün kapısını açtığında, kıyının karaya vuran gemi enkazıyla ve cesetlerle kaplı olduğunu görmüş. Panik içinde, herkesi durumdan haberdar etmek için Bonifacio’ya gitmek üzere kayığına binmiş. </p>
				
				<p class="margin">Konuşmaktan yorulan çoban yere oturduğunda baştayfa söze devam etti: </p>
				<p>“Evet bayım, bu zavallı ihtiyar bize haber vermeye geldiğinde korkudan adeta çılgına dönmüştü ve o günden beri bir daha kendini toparlayamadı. Haksız da sayılmazdı... Düşünsenize, kumsalda tahta parçaları ve yırtık pırtık yelkenlerin arasında yatan altı yüz ceset!.. Bahtsız Sémillante!.<em>.</em> Deniz onu öyle bir yutmuş, un ufak etmişti ki, çoban Palombo derme çatma kulübesinin etrafına bir çit döşeyecek tahta kalıntılarını bile zar zor toplayabilmişti... Hemen hepsi, kolları bacakları korkunç bir şekilde kopmuş, yüzleri tanınmaz halde yatan mürettebata gelince... Onları birbirinin üzerine yığılmış halde görmek insanın yüreğini sızlatıyordu... Kaptanı üzerindeki merasim üniformasıyla, rahibi ise boynundaki ayin atkısıyla bulduk; bir kenarda, iki kayanın arasında gözleri açık yatan bir miçoyu gördüğümüzde onu hâlâ yaşıyor sandık, ama hayır! Kader hiçbirinin kurtulmasına izin vermemişti...”</p>
				<p>Burada baştayfa sözünü yarıda kesti.</p>
				<p>“Nardi, dikkat etsene!” diye bağırdı, “Ateş sönüyor.”</p>
				<p>Nardi’nin, korun üzerine hemen alev alan iki üç parça katranlanmış tahta parçası atmasıyla Lionetti devam etti:</p>
				<p>“Bu hikâyenin daha da üzücü bir yanı var, anlatayım... Bu felaketten üç ay önce, tıpkı Sémillante gibi Kırım’a giden küçük bir korvet neredeyse aynı noktada, benzer bir kaza atlatmıştı. Ama o zaman, mürettebatı ve gemide bulunan yirmi nakliye kolu askerini kurtarmayı başarmıştık... Kendilerinde olmayan bu zavallı denizcileri Bonifacio’ya götürüp iki gün boyunca liman revirinde müşahede altında tuttuk... İçleri iyice ısınıp, ayağa kalkacak duruma geldiklerinde, hadi iyi akşamlar, şansınız açık olsun, deyip onları Toulon’a yolcu ettik. Bir süre sonra yeniden Kırım’a gitmek üzere yola çıktılar... Hangi gemiyle hareket ettiklerini tahmin edin!.. Sémillante ile bayım... O yirmi askeri, şu an bulunduğumuz yerde, ölülerin arasında yatarken bulduk... Önceki kazada evimde baktığım ve nükteleriyle bizi sürekli güldüren o yakışıklı, kaytan bıyıklı, sarışın Parisli onbaşının cesedini bizzat ben buldum... Onu o halde gördüğümde yüreğim parçalandı... Ah, Azize Meryem!..”</p>
				<p>O anda iyice duygulanan zavallı Lionetti piposunun külünü boşaltıp, kabanının içine büzüştükten sonra bana iyi geceler diledi... Kendi aralarında alçak sesle bir süre daha sohbet eden tayfalar, az sonra teker teker pipolarını söndürdüler... Sesler kesilip, ihtiyar çoban kulübesine döndüğünde, uyuyan mürettebatın ortasında tek başıma hayallere daldım.</p>
				<p>Biraz önce dinlediğim bu iç karartıcı hikâyenin etkisiyle, zihnimde bu zavallı kazazede gemiyi ve yalnızca iri martıların tanık olduğu bu can çekişmeyi yeniden canlandırmaya çalışıyordum. Kaptanın merasim üniforması, rahibin atkısı, yirmi nakliye kolu askeri gibi etkileyici bazı ayrıntılar, bana bu facia sırasında olayların nasıl geliştiğini tahmin etmem konusunda ipuçları veriyordu... Gece vakti Toulon’dan hareket eden firkateynin kabarmış bir denizin ve şiddetli bir rüzgârın eşliğinde limandan çıkışını, buna rağmen, yürekli bir denizci olan kaptanları sayesinde, gemide herkesin kendini güven içinde hissettiğini hayal ediyordum... </p>
				<p>Sabah, denizden yükselen sisin etkisiyle endişeye kapılan mürettebat güverteye toplanmıştı. Kaptan kıç güverteden hiç ayrılmıyordu. Askerlerin içinde bulunduğu karanlık kasara altını sıcak basmıştı. Dalgaların ve sıcağın etkisiyle kendilerini iyi hissetmeyen bazıları, çantalarının üzerine uzanmışlardı. Gemi baştan kıça korkunç bir şekilde sallandığı için ayakta durmak mümkün olmuyordu. Herkes gruplar halinde yere oturmuş, birbirlerini duyabilmek için bağırarak sohbet ediyordu. Aralarında korkmaya başlayanlar vardı... Konuştuklarına bir kulak verin! Nakliye kolu askerlerinin insanın içini karartan sözlerine bakılırsa, bu sularda kazalara çok sık rastlanıyordu. Özellikle her şeyi alaya alan Parisli onbaşıları şakalarıyla çevresindekilerin tüylerini diken diken ediyordu:</p>
				<p> “Deniz kazası!.. Bir deniz kazası ne kadar eğlenceli olurdu. Buzlu suda güzel bir banyonun ardından, bizi baştayfa Lionetti’nin karatavuklarını mideye indirmek üzere Bonifacio’ya götürecekler.” </p>
				<p>Bunları duyan nakliye kolu askerleri kahkahalara boğuluyorlardı...</p>
				<p>Birden bir çatırtı sesi duyuldu... Neler oluyordu?.. </p>
				<p>“Dümen kırıldı,” dedi aralarından koşarak geçen, sırılsıklam olmuş bir tayfa. </p>
				<p>“İyi yolculuklar!” diye haykırdı bizim çılgın onbaşı. Ama bu kez kimseyi güldürememişti. </p>
				<p>Büyük bir uğultunun hâkim olduğu güvertede sisten göz gözü görmüyor, ürkmüş tayfalar el yordamıyla gidip geliyorlardı... Dümen koptuğundan manevra yapmak mümkün değildi... Sémillante, rüzgârla çılgınca sürükleniyordu... Bizim gümrükçü fırkateynin geçtiğini gördüğünde, saat tam on buçuktu. Firkateynin önünden top sesini andıran gümbürtüler yayılıyordu: “Kör kayalıklar! Kör kayalıklar!..” Her şey bitmiş, hiç umut kalmamıştı, gemi doğrudan kayalıklara sürükleniyordu... Kamarasına inen kaptan, bir süre sonra merasim üniformasıyla yeniden kıç güvertedeki yerini aldı... Ölümü en güzel giysileriyle karşılamak istiyordu.</p>
				<p>Kasara altındaki, paniğe kapılmış askerler, hiçbir şey söylemeden birbirlerine bakıyor, hastalar ayağa kalkmaya çalışıyorlardı... Genç onbaşı artık hiç gülmüyordu... İşte bu sırada, açılan kapının eşiğinde omzundaki atkısıyla rahip belirdi:</p>
				<p> “Evlatlarım, dizlerinizin üzerine çökün!” </p>
				<p>Herkes söylenene itaat etti. Rahip, dört bir yanda yankılanan sesiyle can çekişenlerin duasını okumaya başladı. </p>
				<p>Birden hissedilen korkunç sarsıntıyı, gerilmiş kolların, birbirine sıkıca sarılmış ellerin, ölümün görüntüsünün şimşek gibi yayıldığı bakışların eşliğinde boşluğu delip geçen müthiş ve tek bir haykırış izledi... </p>
				<p>Aman Tanrım!.. </p>
				<p>Tüm geceyi, bu şekilde on yıl önce batan ve kalıntıları etrafımı çevreleyen zavallı geminin anılarını düşleyerek geçirdim... Uzakta, boğazın derinliklerinde, fırtına giderek azarken, kampın ateşi boranın önünde iki büklüm oluyordu. Kayalıkların dibindeki kayığımızın, palamarını gıcırdatarak dans ettiğini işitiyordum.</p>
				</div>
  </body>
</html>