<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Değirmenimden Mektuplar</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter10">
<div class="html5_section">
				<h1>GÜMRÜKÇÜLER</h1>
				<p>Lavezzi Adaları’na yaptığım o kasvetli yolculuk sırasında bindiğim, Porto-Vecchio Limanı’na bağlı Emilie<em>, </em>gümrüğün tek güverteli eski teknelerinden biriydi. Üzerinde rüzgârdan, dalgalardan, yağmurdan korunmak için, ancak bir masa ve iki küçük yatağın sığacağı tek bir güverte köşkü vardı. Böyle bir teknede, rüzgârın sert estiği, denizin kabardığı havalarda tayfaların halini görmek gerekirdi. Yüzlerden sular akıyor, ıslanmış denizci gömlekleri buhar odasındaymışçasına tütüyordu, teknede ateş yakılamadığı ve kıyıya ulaşmak çoğunlukla güç olduğu için, bu bahtsızlar kış günlerini hatta gecelerini, o sağlıksız, nemli ortamda ıslak sıraların üzerine çömelmiş bir halde titreyerek geçirirlerdi... Yine de, hiçbiri bu durumdan yakınmazdı. En sert havalarda bile aynı sükûnet, aynı iyi niyetle görevlerini yaparlardı. Ama bu gümrük gemicilerinin ne sefil bir yaşam sürdükleri gün gibi aşikârdı! </p>
				<p>Neredeyse hepsi evli ve çocuklu olsa da, aylarca evlerinden uzak, bu tehlikeli sularda volta vurmak zorunda kalırlardı. Azıkları küflü ekmek ve taze soğandan ibaretti. Yıllık maaşları beş yüz frank olduğu için, sofralarında satın almaya güçlerinin yetmediği şarap ve ete asla yer yoktu! Yılda beş yüz frank! Limandaki kulübelerinde ne sıkıntılı bir yaşam sürdürdüklerini, çocuklarının yalınayak dolaştığını tahmin edebilirdiniz!.. Ama ne gam! Bu insanların hepsi hallerinden memnun görünüyordu. Arkada, güverte köşkünün önünde, mürettebatın su içtiği, yağmur suyuyla dolu bir gerdel vardı ve bu zavallılar son damlalarını bitirdiklerinde, maşrapalarını sallayarak, hem gülünç hem de yürek sızlatan bir ifadeyle ne kadar rahatladıklarını belli edercesine keyifli bir “Oh!” çekerlerdi. </p>
				<p>İçlerinde en neşelileri, halinden en memnun olanı, esmer, tıknaz, Bonifacio’lu Palombo’ydu. Bu adam, hava patlasa da şarkı söylemekten başka bir şey yapmazdı. Dalgalar kabarıp, alçalan karanlık gökyüzünde ince dolu bulutları belirdiğinde ve herkes kulakları kirişte, başlarını havaya kaldırmış yaklaşan rüzgârı gözlerken, güverteye çöken endişeli sessizliğin ortasında Palombo’nun dingin sesi duyulurdu:</p>
				
				<blockquote>
				<p>“Hayır bayım</p>
				<p>Bu kadar iltifat olmaz</p>
				<p>Bizim akıllı, uslu Lisette</p>
				<p>Köyünden ayrılmaz”</p>
				</blockquote>

				<p class="margin">Boranın şiddetle eserken tekneyi sarsarak direklerini gıcırdatması, içini sularla doldurması boşunaydı, gümrükçünün şarkısı tıpkı dalgaların üzerinde uçuşan bir martı gibi yankılanmaya devam ederdi. Bazen, rüzgâr şarkısına biraz gür bir sesle eşlik ettiğinde sözleri duyulmaz olur, ama iki dalga arasında, tekneye sel gibi dolan sular süzülürken, o küçük nakarat yeniden her yana yayılırdı:</p>
				
				<blockquote>
				<p>“Bizim akıllı, uslu Lisette</p>
				<p>Köyünden ayrılmaz”</p>
				</blockquote>

				<p class="margin">Ancak, yağmurun bardaktan boşanırcasına yağdığı bir gün sesini duyamadığımda kafamı şaşkınlıkla güverte köşkünden çıkarıp ona, “Hey! Palombo, bugün şarkı söylemiyor musun?” diye seslendim. </p>
				<p>Yanıt vermeyen Palombo, banka uzanmış hiç kımıldamadan yatıyordu. Ona yaklaştığımda dişlerinin takırdadığını, tüm bedeninin ateşten titrediğini fark ettim. </p>
				<p>“<em>Pountoura</em>’dan mustarip,” dedi arkadaşları kederle. </p>
				<p><em>Pountoura</em> dedikleri bir akciğer hastalığı olan zatülcenpti. Kurşuni renkli bu uçsuz bucaksız gökyüzü, sular içinde kalmış bu tekne, yağmurun altında fok derisi gibi parlayan kauçuktan eski paltosunun içine büzüşmüş bu zavallı hasta ihtiyar; daha önce hiç böylesine iç karartıcı bir tabloyla karşı karşıya kalmamıştım. Kısa süre sonra soğuk, rüzgâr ve dalgaların sarsıntıyla durumu daha da kötüleşip sayıklamaya başlayınca karaya çıkmak zorunda kaldık. </p>
				<p>Uzun süren çabalardan sonra, akşama doğru, daireler çizerek uçuşan birkaç deniz kuşunun dışında hiçbir yaşam belirtisi olmayan ıssız, sessiz bir küçük limana girdik. Kumsalın etrafı yüksek sarp kayalarla, iç içe geçmiş, yeşil, koyu yeşil çalılarla kaplıydı. Aşağıda, deniz kenarında, gri ahşap panjurlu beyaz bir ev vardı: Burası gümrük karakoluydu. Bu ıssızlığın ortasında, bir üniformanın kasketi gibi numaralanmış bu devlet dairesinin kasvetli bir görünümü vardı. Zavallı Palombo’yu, bir hasta için hiç de iç açıcı olmayan bu eve götürdük. Gümrükçü ateşin kenarında karısı ve çocuklarıyla yemek yiyordu. Hepsinin yüzleri sararıp solmuştu, büyümüş gözlerinin etrafını sıtmadan kaynaklanan halkalar çevreliyor, bebeğini kucağına almış olan genç anne bizimle konuşurken titriyordu.</p>
				<p>“Burası berbat bir karakol,” dedi müfettiş alçak sesle. “Gümrükçülerimizi iki yılda bir değiştirmek zorunda kalıyoruz. Bataklıktan yayılan sıtma onları yiyip bitiriyor...”</p>
				<p>Yine de bir doktor bulmamız gerekiyordu. Ama doktor buradan altı yedi mil ötedeki Sartène’deydi. Ne yapacaktık? Tayfaların hali perişandı, yol, çocuklardan birini göndermek için çok uzundu. O zaman, kadın pencereden sarkarak dışarıya seslendi:</p>
				<p> “Cecco!.. Cecco!” </p>
				<p>Az sonra, kahverengi yünden başlığı, keçi kılından hırkasıyla kaçak avcıları, hatta haydutları andıran uzun boylu bir delikanlı kapıda belirdi. Onu daha tekneden inerken, dudaklarında piposu, bacaklarının arasındaki tüfeğiyle kapının önünde otururken görmüştüm; ama nedendir bilmem yaklaştığımızı görünce oradan uzaklaşmıştı. Belki de jandarmalarla birlikte geldiğimizi sanmıştı. İçeri girdiğinde, yüzü hafifçe kızaran gümrükçünün karısı, “Bu benim kuzenim, makilerin ortasında yolunu kaybedeceğinden endişelenmenize gerek yok.” </p>
				<p>Sonra ona hastayı göstererek alçak sesle konuşmaya başladı. Hiç yanıt vermeden başını öne eğen delikanlı dışarı çıkıp köpeğini ıslıkla çağırdıktan sonra tüfeğini omzuna astı ve uzun bacaklarıyla bir kayadan diğerine sıçrayarak yola koyuldu. </p>
				<p>Bu arada müfettişten biraz korkmuş gibi görünen çocuklar kestane ve beyaz peynirden oluşan yemeklerini çabucak bitirmişlerdi. Masada içmek için sudan başka bir şey yoktu! Oysa bir bardak şarap bu ufaklıklara ne iyi gelecekti. Ah yoksulluk! Sonunda anneleri onları yataklarına gönderdi, el fenerini yakan baba sahili gözden geçirmeye gittiğinde, biz de derme çatma döşeğinin üzerinde, hâlâ denizin ortasında dalgalarla sallanıyormuş gibi çırpınan hastamızın başında beklemek üzere ateşin yanında kaldık. Sıkıntısını hafifletmek için tuğlaları ısıtıp böğrüne koyuyorduk. Yatağına yaklaştığımda bir iki defa beni tanıyan bu bahtsız, minnet duygularını belli etmek için pürtüklü, ateşten çıkmış tuğla gibi yanan elini güçlükle bana doğru uzatmıştı...</p>
				<p>Hüzünlü bir geceydi! Güneşin batmasıyla, hava yeniden sertleşmişti, dışarıda çatırtılar, gümbürtüler, köpüklerin fışkırtıları yankılanıyor, suyun ve kayaların çarpışma sesleri duyuluyordu. Zaman zaman, açık denizden körfeze doğru süzülmeyi başaran rüzgârın esintisi evin çevresini kaplıyordu. Bunu, şöminenin etrafına toplanmış, geniş ufukların, enginlerin kazandırdığı alışkanlıkla sükûnet içinde ateşi izleyen tayfaların yüzünü birden aydınlatan alevlerin yükselişinden anlıyorduk. Bazen Palombo hafifçe inlediğinde, tüm gözler ailesinden uzakta, çaresizlik içinde ölmekte olan zavallı dostumuzun yattığı loş köşeye çevriliyor, göğüsler şişip derin derin iç çekiliyordu. Bu sakin ve uysal deniz emekçilerinin, kadersizlikleri karşısındaki duygularını yansıtan tek tepkileri buydu. Ne isyan ne grev. Bir iç çekiş, hepsi bu!.. Ama, sanırım yanılmışım. İçlerinden biri, ateşe bir tutam çalı atmak için önümden geçerken bana yürek sızlatan bir sesle hafifçe, “Görüyorsunuz, bayım, bizim meslekte bazen çok büyük acılar yaşanır!..” dedi. </p>
				</div>
  </body>
</html>