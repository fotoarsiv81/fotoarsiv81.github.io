<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Değirmenimden Mektuplar</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter12">
<div class="html5_section">
				<h1>İHTİYARLAR</h1>
				<p>“Azan Baba, mektup mu geldi?”</p>
				<p>“Evet, efendim... Paris’ten.” </p>
				<p>Mektubun Paris’ten gelmesi Azan Baba’yı onurlandırmıştı... Ama beni değil. İçimden bir ses, sabahın bu saatinde hiç beklenmedik bir şekilde masamın üzerine yerleşen Jean-Jacques Sokağı sakini bu Parislinin, bütün günümü alacağını söylüyordu. İşte, göreceğiniz gibi yanılmamışım:</p>
				
				<div class="letter html5_article">
				<p>Dostum, senden yerine getirmeni istediğim bir ricam olacak. Bugün değirmenini kilitleyip hemen Eyguières’e gideceksin... Eyguières sana üç dört mil uzaklıkta büyük bir kasabadır, hem bir gezinti yapmış olursun. Oraya vardığında, Yetim Kızlar Manastırı’nı soracaksın. Manastırı geçer geçmez karşına, gri ahşap panjurlu, alçak tavanlı, arkasında küçük bir bahçesi olan bir ev çıkacak. Her zaman açık olduğu için kapıya vurmana gerek yok. İçeri girdiğinde yüksek sesle, “Merhaba dostlar! Ben Maurice’in arkadaşıyım...” diye bağıracaksın. O zaman ufak tefek iki ihtiyarın, ah, hem de müzelik iki ihtiyarın, geniş koltuklarından sana kollarını uzattıklarını görecek ve onlara benim adıma, sanki kendi yakınlarınmış gibi tüm kalbinle sarılacaksın. Sonra sohbet etmeye başlayacaksınız; sana yalnızca benden söz edecekler, sana gülmeden dinlemen gereken yüzlerce deli saçması hikâye anlatacaklar... Gülmeyeceksin, tamam mı?.. Onlar hayatta benden başka kimseleri olmayan ve beni on yıldan beri göremeyen ninem ve büyükbabam... On yıl, uzun bir süre! Ama ne yaparsın? Paris elimi kolumu bağlıyor; onlar da çok yaşlı... O kadar yaşlılar ki, beni görmek için Paris’e gelmeye kalksalar, yollarda perişan olurlar... Sevgili değirmenci dostum, ne mutlu ki sen oradasın, o zavallıları kucakladığında, sanki beni kucaklamış gibi olacaklar... Onlara sık sık bizden ve aramızdaki dostluktan söz ettim...</p>
				</div>

				<p class="margin">Dostluğun yerin dibine batsın! O sabah hava muhteşemdi ve yollara düşmenin hiç zamanı değildi: Sert esen karayeli, insanın içini ısıtan güneşiyle tam bir Provence günü yaşanacaktı. Bu lanet mektup geldiğinde, tüm günümü tıpkı bir kertenkele gibi güneşi içerek, çamların şarkısını dinleyerek geçireceğim iki kaya arasındaki sığınağımı belirlemiştim bile... Ama elden ne gelir ki? Sövüp sayarak değirmenimi kapatıp, anahtarı kedi kapısının altına bıraktım. Bastonumu, pipomu alıp yola koyuldum.</p>
				<p>Saat ikiye doğru kasabaya vardığımda, herkes tarlada olduğundan ortalıkta in cin top oynuyordu. Ağustosböcekleri gezinti alanının tozdan bembeyaz olmuş karaağaçlarının dallarında Crau Ovası’ndaymış gibi ötüşüyorlardı. Belediye meydanında güneşlenen bir eşek ve kilise çeşmesinin üzerinde uçuşan güvercinler de vardı, ama bana yetimhaneyi tarif edecek kimse yoktu. Şans bu ya, bir anda karşıma kapısının köşesine çömelmiş, örgü ören yaşlı bir peri çıktı. Perinin gizli güçleri öyle etkiliydi ki, ona aradığım yeri söyler söylemez, örekesini kaldırmasıyla Yetim Kızlar Manastırı bir büyünün içinden fırlamışçasına karşımda belirmesi bir oldu.... Bu simsiyah ve kasvetli bina, sivri kemerli ana kapısının üzerinde yer alan ve etrafı birkaç Latince sözcükle çevrili kızıl kumtaşından eski haçını büyük bir gururla taşıyordu. Bu binanın hemen yanında, küçük bir ev daha olduğunu fark ettim. Gri ahşap panjurları, arkasında da bahçesi vardı... Evi hemen tanıdım ve kapıyı bile çalmadan içeri giriverdim. </p>
				<p>O serin ve dingin uzun koridoru, pembe boyalı duvarı, geride, açık renkli perdenin arasından titreşen o küçük bahçeyi, çiçekli kaplamaları ve renkleri solmuş kemanları asla unutmayacağım. Kendimi, Sedaine döneminden yaşlı bir yargıcın evine gelmiş gibi hissediyordum. Koridorun ucunda, solda, bir kapının aralığından bir duvar saatinin tik takları ve okumayı yeni öğrendiği için her hecede duraklayan bir çocuğun sesi duyuluyordu: O<span class="littlecaps">... ZA... MAN... A... ZİZ... I... RE... NA... EUS... HAY... KIR... DI... </span>B<span class="littlecaps">EN... TAN... RI... NIN... KUR... BA... NIYIM... </span>B<span class="littlecaps">U... HAY... VAN... LA... RIN... DİŞ... LE... Rİ... NİN... A... RA... SIN... DA... </span>P<span class="littlecaps">AR... ÇA... LAN... MA... LI... YIM... </span>Yavaşça kapıya yaklaşıp içeri baktım. </p>
				<p>Vücudunun her yanı parmak uçlarına kadar kırışmış, pembe yanaklı tatlı bir ihtiyar, yarı aydınlık, huzurlu küçük bir odada ağzı yarı açık, elleri dizlerinin üzerinde, koltuğuna gömülmüş uyuyordu. Ayaklarının dibinde oturan, maviler giyinmiş –üzerinde, yetimlerin üniforması olan büyük bir pelerin ve çenesin altından bağladığı küçük bir başlık vardı– ufak bir kız çocuğu, kendisinden daha büyük bir kitaptan Aziz Irenaeus’un hayatını okuyordu. Bu mucizevi öykünün etkisi evin tamamını etkisi altına almış, ihtiyar koltuğunda, sinekler tavanda, kanaryalar pencerenin kenarındaki kafeslerinde uykuya dalmışlardı. Duvar saati tik taklarıyla horluyordu. Odadaki tek yaşam belirtisi, canlı ışıltılar ve minicik dalgalanmalarla kapalı panjurların arasından içeri süzülen beyaz ışık huzmeleriydi... Çocuk, bu genel uyuşukluk halinin ortasında ciddi bir ifadeyle okumasına devam ediyordu: B<span class="littlecaps">i</span><span class="littlecaps">R</span>... <span class="littlecaps">AN</span>... <span class="littlecaps">DA</span>... <span class="littlecaps">İ</span>... <span class="littlecaps">Kİ</span>... <span class="littlecaps">AS</span>... <span class="littlecaps">LAN</span>... <span class="littlecaps">Ü</span>... <span class="littlecaps">ZE</span>... <span class="littlecaps">Rİ</span>... <span class="littlecaps">NE</span>... <span class="littlecaps">A</span>... <span class="littlecaps">TI</span>... <span class="littlecaps">LIP</span>... <span class="littlecaps">O... NU</span>... <span class="littlecaps">PAR</span>... <span class="littlecaps">ÇA</span>... <span class="littlecaps">LA</span>... <span class="littlecaps">DI</span>...  Tam o sırada içeri girdim... Irenaeus’un aslanları odaya dalsa, benim kadar şaşkınlık yaratamazlardı. Çok teatral bir sahneydi! Küçük kız çığlık atarak elindeki kocaman kitabı düşürürmüş, kanaryalar, sinekler uçuşmaya, duvar saati çalmaya başlamıştı, ihtiyar korku içinde yerinden sıçramıştı, ben de, biraz şaşkınlık içinde kapının eşiğinde bekleyerek yüksek sesle, “Merhaba, sevgili dostlar, ben Maurice’in arkadaşıyım!” diye bağırdım. </p>
				<p>Ah, zavallı ihtiyarın kendinden geçmiş bir halde, kucaklayıp, ellerimi sıkmak için kollarını açmış bana doğru gelişini bir görmeliydiniz!</p>
				<p>“Tanrım! Tanrım!” diye haykırarak odada nasıl da koşturuyordu. </p>
				<p>Kıpkırmızı olmuş yüzünün tüm kırışıklarıyla gülerken, “Ah, bayım!.. Ah, bayım!..” diye kekeledi ve “Mamette!” diye seslenerek odanın köşesine yöneldi.</p>
				<p>Bir kapının açılmasıyla birlikte, koridorda farelerinkini andıran hızlı adımlar işitildi... Bu Mamette’ti. Başında hotozu, Mont-Carmel tarikatı rahibelerinin giysileri ve elinde, eski usule göre beni onurlandırmak için uzattığı işlemeli mendiliyle kimse bu küçük ihtiyarcık kadar güzel görünemezdi... İkisinin birbirine bu kadar benzemesi çok anlamlıydı! Giyim tarzını biraz değiştirip, başına sarı bir hotoz geçirseniz yaşlı adama Mamette diye seslenebilirdiniz. Ancak, yüzündeki kırışıklıkların çokluğuna bakılırsa, Mamette’in hayatı boyunca kocasından daha çok ağladığı söylenebilirdi. Ona da, yanından hiç ayrılmayan mavi pelerinli küçük bir yetim eşlik ediyordu. Bu ihtiyarların bu yetimler tarafından himaye edildiklerini görmek son derece dokunaklıydı. </p>
				<p>İçeri girdiğimde, Mamette beni gösterişli bir reveransla karşılamaya hazırlanıyordu ki, ihtiyarın bir sözüyle hamlesini yarıda kesti: </p>
				<p>“O Maurice’in arkadaşı...” </p>
				<p>Hemen titremeye, ağlamaya başlayıp, mendilini bulmaya çalıştı, yüzü kocasınınkinden daha fazla kızardı... Ah, bu ihtiyarlar! Duygulanmaya görsünler, damarlarında kalan bir damla kan da yüzlerine sıçrayıveriyor! “Çabuk, çabuk, bir iskemle...” dedi yaşlı kadın yanındaki yetime. </p>
				<p>Yaşlı adam da kendi yanındaki yetime, “Pencereleri aç!..” diye bağırdı. </p>
				<p>İkisi de birer elimden tuttu, kısa adımlarla yürüyerek, yüzümü daha iyi görebilmek için, ardına kadar açılan pencerenin yanına götürdüler beni. Koltuklar birbirlerine yaklaştırılıp, açılır kapanır bir iskemlenin üzerinde aralarına oturduğumda, arkamızda bekleyen iki mavili yetimin eşliğinde sorgulama başladı: </p>
				<p>“Sağlığı nasıl? Neler yapıyor? Neden bizi görmeye gelmiyor? Hayatından memnun mu?” Saatler bu şekilde akıp gitti. </p>
				<p>Sorularına, arkadaşımla ilgili bildiğim ayrıntıları sıralayarak elimden geldiğince yanıt veriyor, bazen de pencerelerini sıkıca kapatıp kapatmadığı ya da odasındaki duvar kâğıdının ne renk olduğu gibi dikkatimi çekmemiş olan konularda bilgisizliğimi itiraf etmekten kaçınarak yüzsüzce hikâyeler uyduruyordum. </p>
				<p>“Odasındaki duvar kâğıdı!.. Mavi, açık maviydi, hanımefendi, üzerlerinde çiçekli desenler vardı...”</p>
				<p>Duygulanan yaşlı kadın, “Gerçekten mi?” diyor ve kocasına dönerek ekliyordu: “Ne zevkli bir çocuk!”</p>
				<p>“Ah, Evet! Çok zevkli bir çocuk!” diyordu diğeri coşkuyla. </p>
				<p>Ben konuştukça, birbirlerine tam bir fikir birliği içinde olduklarını belli edercesine başlarını sallıyor, hafifçe gülümsüyor, göz kırpıyorlardı; bazen yaşlı adam bana doğru yaklaşarak, “Kulakları iyi işitmiyor, biraz yüksek sesle konuşun...” diyor, az sonra ise bu kez yaşlı kadın, “Sizden rica etsem, sesinizi biraz yükseltir misiniz? Kulakları biraz ağır işitiyor...” diyordu.</p>
				<p>Bunun üzerine sesimi yükselttiğimde, ikisi de gözlerimin derinliklerinde Maurice’i arayarak buruk gülümsemelerini minnet duygularıyla bana yöneltiyorlardı, ben de heyecanlanmış bir halde dostumun çok uzaklardan, sislerin arasından, belli belirsiz gülümseyen görüntüsünü görür gibi oluyordum. </p>
				<p>Yaşlı adam, koltuğunda birden doğruldu:</p>
				<p>“Mamette, öğle yemeğini yememiş olabilir diye düşünüyorum!” dedi.</p>
				<p>Mamette kollarını panik içinde havaya kaldırarak, “Öğle yemeğini yememiş mi?.. Ulu Tanrım!”</p>
				<p>Hâlâ Maurice’ten söz ettiklerini sandığım için, bu düzenli çocuğun öğle yemeklerini hiç geciktirmeden muntazaman, hep aynı saatte yediğini söyleyecektim. Ama hayır, bahsettikleri benmişim; karnımın aç olduğunu söylediğimde ne büyük bir hazırlığa giriştiklerini görmeliydiniz: </p>
				<p>“Mavişler, çabuk sofrayı hazırlayın! Masayı odanın ortasına getirin, pazar günleri yaydığımız örtüyü, çiçekli tabakları çıkarın. Fazla kikirdemeyelim, lütfen! Ve acele edelim...” </p>
				<p>Sanırım biraz fazla acele ettiler. Sofra kurulana kadar üç tabak kırılmıştı bile. </p>
				<p>“Muhteşem bir kahvaltı!” diyordu Mamette beni masaya götürürken, “Ama sofrada yalnız olacaksınız... Bizler erkenden yedik.”</p>
				<p>Ah, bu zavallı ihtiyarlar! Günün hangi saatinde sofraya davet etseniz, hep erkenden yemiş olurlar.</p>
				<p>Mamette’in muhteşem kahvaltısı, iki parmak sütten, birkaç hurmadan, turta ve çörekten oluşuyordu, bunlar onu ve kanaryalarını bir hafta beslemeye yeterdi... Bense, tek başıma sofrada ne varsa silip süpürmüştüm!.. Bu yüzden masanın etrafında homurdanmalar başlamıştı! Mavişler birbirlerini dürterek fısıldaşıyor, az ötede, kafeslerinin içindeki kanaryalar ise, “Ah, bu adam turtanın hepsini bitirdi!” dercesine ötüşüyorlardı. </p>
				<p>Gerçekten de, eski eşya kokusunun havaya yayıldığı bu sade ve huzurlu odayı izlerken, masadaki her şeyi yiyip bitirmiştim... Özellikle, o iki küçük yataktan gözlerimi ayıramıyordum. Adeta iki beşiği andıran bu yatakları, hayalimde, sabah gün doğarken, püsküllü perdelerinin altında kaybolmuş halleriyle canlandırıyordum. Saat üçü çaldı. Bu saatte tüm yaşlılar uyanırdı: </p>
				<p>“Uyuyor musun, Mamette?” </p>
				<p>“Hayır, dostum.” </p>
				<p>“Maurice, ne kadar iyi bir çocuk değil mi?”</p>
				<p> “Ah! Evet, çok iyi bir çocuk.”</p>
				<p>İki ihtiyarın yan yana yerleştirilmiş bu küçük yataklarını görmek, sohbetin devamının nasıl geleceğini tahmin etmeme yetiyordu. </p>
				<p>Bu sırada, odanın diğer ucundaki dolabın önünde büyük bir karmaşa yaşanıyordu. On yıldır, en üst rafta Maurice için bekletilen ve benim onuruma açmaya karar verdikleri kiraz likörü kavanozuna ulaşmaya çalışıyorlardı. Korkuya kapılmış Mamette’in tüm yakarışlarına rağmen, yaşlı adam bir iskemlenin üstüne çıkmış, kirazlarını kendisi indirmeye çalışıyordu... Sahneyi gözünüzde canlandırın: Dolabın üstüne uzanmaya çalışan titrek bir ihtiyar, iskemlesine sıkı sıkı sarılmış mavişler, arkada, soluk soluğa kalmış bir halde kollarını iki yana açmış Mamette ve tüm bunların üstüne açık dolabın içinden ve kırmızı bezlerden yayılan hafif bir bergamot kokusu... Görüntü büyüleyiciydi.</p>
				<p>Nihayet onca çabadan sonra, o meşhur kavanozu ve Maurice’in çocukluğundan kalma yamru yumru bir tencereyi dolaptan indirmeyi başardılar. Tencereyi ağzına kadar kirazla doldurdular, Maurice kirazı çok severmiş! Yaşlı adam servis yaparken kulağıma bir gurme ifadesiyle, “Bunları yiyebildiğiniz için kendinizi çok şanslı hissetmelisiniz!.. Onları karım hazırladı... Tatlarına baktığınızda ne kadar leziz olduklarını anlayacaksınız.”</p>
				<p>Maalesef karısı, onları hazırlarken şeker koymayı unutmuştu. Ne yaparsınız? İnsan yaşlandıkça dalgınlıklar artıyor. Zavallı Mamette’im, kirazlarınız berbattı. Yine de hepsini yüzümü hiç ekşitmeden yiyip bitirdim.</p>
				
				<p class="margin">Yemekten sonra, izin istemek üzere ayağa kalktım. Sevgili çocuklarından biraz daha söz edebilmek için kalmamı isteseler de, hava kararmaya başlamıştı ve değirmen uzaktaydı, bu yüzden ayrılmam gerekiyordu. </p>
				<p>Yaşlı adam da benimle birlikte kalkıp, “Mamette ceketimi getir!.. Meydana kadar kendisine eşlik edeceğim,” dedi. </p>
				<p>Hiç kuşku yok ki, Mamette içinden havanın biraz serinlediğini, meydana kadar gitmesinin uygun olmadığını düşünüyordu, yine de hiçbir şey belli etmedi. Yalnızca, sedef düğmeli, tütün rengi şık ceketini giymesine yardım ederken, bu sevimli yaratığın kocasına alçak sesle, “Geç kalmazsın, değil mi?” dediğini duydum.</p>
				<p>Yaşlı adam da ona muzip bir ifadeyle, “Heh! Heh!.. Bilmem!.. Belki!..” diye karşılık verdi. </p>
				<p>Bu sözler üzerine karşılıklı gülüştüler, onların bu halini gören mavişler de gülüşürken, köşelerindeki kanaryalar da kendilerince onlara eşlik ettiler... Aramızda kalsın, sanırım kirazların kokusu hepimizi biraz sarhoş etmişti. </p>
				<p>Büyükbabayla dışarı çıktığımızda hava kararıyordu. Mavişlerden biri onu geri götürmek için bizi uzaktan izliyordu ama onun farkında olmayan yaşlı adam koluma girmişti ve bir delikanlı gibi yürümekten gurur duyuyordu. Kapının önünde yıldız gibi parlayan Mamette bize bakarken, “Zavallı sevgilim!.. Her şeye rağmen, hâlâ yürüyor,” dermişçesine zarifçe başını sallıyordu.</p>
				</div>
  </body>
</html>