<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Değirmenimden Mektuplar</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter1">
	<div class="html5_section">
				<h1>YERLEŞME</h1>
				<p>Gelişime en çok tavşanlar şaşırdı!.. Uzun zamandan beri, duvarlarını ve önündeki düzlüğü otların kapladığı değirmenin kapılarını kapalı gördüklerinden, sonunda, değirmencilerin soyunun tükendiğini sanmışlar ve burayı benimseyerek, bir karargâh, stratejik bir üs olarak kullanmaya başlamışlardı. Burası adeta tavşanların Jemmapes<a class="si-noteref epub-type_noteref" href="#f1" id="ref_f1">1</a> değirmeni haline gelmişti. Geldiğim gece, abartısız yirmi kadarı halka halinde platforma oturmuş, ay ışığına uzattıkları patilerini ısıtıyorlardı. Çatı penceresini aralar aralamaz, vınn! Telaşlı küçük beyaz popoların hepsi ordugâhları baskına uğramışçasına, kuyrukları havada fundalıklara kaçıştılar. Umarım geri dönerler.</p>
				<p>Beni görünce en çok şaşıranlardan biri de düşünceli ifadesiyle yirmi yılı aşkın bir süredir birinci katın kiracısı olan, yaşlı, uğursuz bir baykuştu. Onu yukarıdaki odada bulduğumda dökülmüş sıva ve kiremit parçaları arasında, ana milin üzerinde dimdik ve hareketsiz duruyordu. Yuvarlak gözleriyle bir süre bana baktı, daha sonra beni tanımadığına şaşırıp “Hu!.. Hu!..” diye öterek tozdan grileşmiş kanatlarını güçlükle çırpmaya koyuldu. Ah bu lanet düşünürler! Temizlenmeyi hiç akıllarından geçirmezler! Yine de, asık suratı ve kırpıştırdığı gözleriyle bu sakin kiracı içlerinde en çok hoşuma gideniydi. Hemen sözleşmesini yeniledim. Eskiden olduğu gibi değirmenin üst katı, çatıya açılan girişi de dahil olmak üzere onun olacak, bana da alt katta bir manastırın yemekhanesini andıran, beyaz kireçle sıvanmış kemerli ve basık tavanlı küçük oda kalacaktı. </p>
				
				<p class="margin">İşte size ardına kadar açık kapısından güneş ışınlarını içeri alan bu odadan yazıyorum.</p>
				<p>Karşımda yamacın eteklerine kadar ışıl ışıl parlayan bir çam korusu uzanıyor. Ufukta Alpilles Dağları’nın (Küçük Alpler) zarif zirveleri seçiliyor... Hiç ses yok... Olsa olsa ta uzaklardan gelen bir fifre sesi, lavantalar arasında bir kervan çulluğunun ötüşü, yoldan geçen bir katırın çıngırağı... Provence’ın tüm bu güzel manzarası, gün ışığıyla canlanıyor. </p>
				<p>Siz şimdi benden, o gürültülü ve havası kirli Parisinizi özlememi nasıl beklersiniz? Değirmenimde o kadar mutluyum ki! Gazetelerden, pustan ve faytonlardan bin mil uzakta, her zaman özlemini çektiğim hoş kokulu, sıcacık, kuytu bir köşedeyim. Etrafımda o kadar çok güzellik var ki! Buraya yerleşeli sadece sekiz gün olmasına rağmen, şimdiden hatıraların ve edindiğim izlenimlerin sarhoşluğu içindeyim... Dinleyin! Daha dün akşam, sürülerin yamacın eteğindeki kır evine (çiftliğe) dönüşünü seyrettim; inanın bana, bu gösteriyi sizin hafta boyunca Paris’te prömiyerlerini izlediğiniz tüm o gösterilerin birine bile değişmem. Gerisini siz düşünün!..</p>
				<p>Provence’ta sıcakların bastırmasıyla birlikte, çiftlik hayvanlarının Alpler’e götürülmesinin âdetten olduğunu hemen belirtmeliyim. Burada yaşayanlar hayvanlarla birlikte beş altı aylığına yaylalara çıkıyor, açık havada bellerine kadar uzanan otların arasında konakladıktan sonra sonbaharın ilk serinliğiyle birlikte çiftliğe iniyor ve sürülerini biberiye kokan, külrengi küçük tepelerde yeniden sakin sakin otlamaya bırakıyorlar. İşte dün akşam sürüler dönüyordu. Çiftliğin ana kapısı sabahtan beri iki kanadı açık bekliyordu, ağıllar taze samanla ağzına kadar doluydu. Saatler geçtikçe, “Şimdi Eyguières’delerdir... Şimdi Paradou’ya ulaşmışlardır” deniyordu. Nihayet akşama doğru, birden bir çığlık koptu. “İşte geliyorlar!” Uzaktan, sürünün bir toz bulutunun içinde gelmekte olduğunu gördük... Sanki yol da onlarla birlikte yürüyordu... En başta, boynuzları, vahşi görünümleriyle yaşlı koçlar ilerliyordu; ardından besili koyunlar ve ayaklarının arasında yavruları dolanan biraz bitkin anneler geliyor, daha sonra da üzerlerindeki sepetlerde, henüz bir günlük kuzucukları sallaya sallaya taşıyan kırmızı ponponlu katırlar, yorgunluktan dilleri neredeyse yere kadar sarkan kan ter içinde kalmış köpekler ve papazların ayin cüppesi gibi topuklarına kadar uzanan kırmızı şayaktan kepenekleriyle sürünün iki bıçkın çobanı geliyordu. </p>
				<p>Neşeyle önümüzden geçen sürü bir sağanak gürültüsüyle yerleri sarsarak kapıdan içeriye doluştu. Çiftlikteki telaş görülmeye değerdi! Gelenleri tanıyan yeşil, altın renkli iri tavus kuşları tülü andıran sorguçlarıyla onları, tüneklerinin üzerinden trompet seslerini andıran müthiş bir gürültüyle karşıladılar. Uyuyan kümes halkı yerlerinden sıçrayarak uyandı. Güvercinler, ördekler, hindiler, beçtavukları, hepsi ayaktaydı. Kümes çılgına dönmüştü, tavuklar sabahlamaktan söz ediyorlardı. Koyunlar, postlarıyla birlikte adeta Alpler’in yabani kokusunu, dağların insanı sarhoş eden, dans etme arzusu uyandıran temiz havasını getirmişlerdi. </p>
				<p>Sürüdekiler tüm bu hengâmenin ortasında ağıllarına doğru ilerliyorlardı. Onların yerleşmelerini izlemek öylesine zevkliydi ki. Yaşlı koçlar yemliklerini görerek duygulanıyor, yolculuk sırasında doğdukları için daha önce çiftliği görmemiş kuzular ve daha küçük yavrular etraflarına şaşkın şaşkın bakıyorlardı. </p>
				<p>Ama en dokunaklısı, köpeklerin, sürünün çiftliğe girmesinden önce içleri rahat etmeyecek olan, işleri başından aşkın yiğit çoban köpeklerinin haliydi. Bekçi köpeğinin kulübesinin kenarından onları çağırması boşunaydı, kuyunun ağzına kadar soğuk suyla dolu kovasının onların akıllarını çelmeye çalışması boşunaydı: Çoban köpeklerinin tek derdi tüm hayvanların ağıllarına yerleştiğini, küçük çit kapısının sürgüsünün çekildiğini ve çobanların alçak tavanlı salonda yemeğe oturduklarını görmek ve duymaktı. Ancak o zaman kulübelerine gidecek ve çanaklarındaki çorbalarını afiyetle yalayıp yutarken çiftlikteki arkadaşlarına, dağların zirvelerinde, kurtların çiyle kaplı lal rengi kocaman yüksükotlarının arasında gezindiği karanlıklar diyarında, başlarından geçenleri anlatmaya razı olacaklardı.</p>
				</div>
				<div class="si-footnotes html5_section epub-type_footnotes">
					<div class="si-footnote html5_aside epub-type_footnote" id="f1"><a class="si-backref" href="#ref_f1">1</a><span class="si-footnote-text">. Jemmapes Değirmeni: Daudet kullandığı bu ifadeyle –belki de kasten?– 1792’de Dumouriez tarafından Jemmapes’da Avusturyalılara ve Valmy değirmeninde Prusyalılara karşı kazanılan iki zaferin yerlerini karıştırmış gibi görünüyor. (Y. N.)</span></div>
				</div>
  </body>
</html>