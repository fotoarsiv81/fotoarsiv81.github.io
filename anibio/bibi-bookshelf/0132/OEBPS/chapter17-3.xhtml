<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Değirmenimden Mektuplar</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="chapter17-3">
<div class="html5_section">
				<h1 class="subchapter-num">III</h1>
				<p>Beş dakika sonra, soylular topluluğu rahiple birlikte masaya oturuyordu. Baştan başa ışıklarla aydınlanmış şatoda şarkılar, haykırışlar, kahkahalar, mırıltılar yükselirken, çatalını dağtavuğunun kanadına batıran muhterem peder dom Balaguère, günahının vicdan azabını şarabının ve etlerin leziz sularının dalgalarında boğmaya çalışıyordu. Zavallı mübarek adam öylesine yiyip içti ki, gece daha nedamet getirmeye fırsat bulamadan mide fesadından ölüp gitti. Ertesi sabah, kulaklarında hâlâ bir önceki geceki şölenin uğultusuyla Tanrı katına çıktığında başına gelenleri siz tahmin edin.</p>
				<p>“Günahkâr, sakın gözüme görünme!” diye haykırdı Göklerin Efendisi. “Suçun, erdemli bir yaşamı bir kalemde silip atacak kadar büyük... Benden, bir gece ayini çaldın... Tamam, o zaman! Bunun bedelini üç yüz ayinle ödeyeceksin ve cennete ancak kendi şapelinde, bu günahı senin hatan yüzünden birlikte işlediğin kişilerin huzurunda üç yüz Noel ayinini tamamladıktan sonra gidebileceksin...</p>
				<p>... İşte dom Balaguère’in zeytinlikler ülkesinde anlatılan gerçek öyküsü böyleydi. Bugün Trinquelage Şatosu’nun yerinde yeller esse de, Ventoux Tepesi’nin yeşil meşelerinin arasındaki şapel hâlâ dimdik ayakta. Rüzgâr aralık duran, eşiği otlarla kaplı kapılarını dövüyor. Sunağın köşelerinde ve renkli vitrayları çoktan kırılıp gitmiş olan yüksek pencerelerin aralığında kuş yuvaları var. Yine de, her yıl Noel gecesinde ayine ve ziyafete giden köylüler, yıkıntıların arasında mucizevi bir ışığın parıldadığını, bu belli belirsiz şapelin, kara ve rüzgâra rağmen açık havada yanan mumlarla aydınlandığını görüyorlardı. İsterseniz gülebilirsiniz, ama yörenin bağcılarından Garrigue –hiç kuşkusuz Garrigou’nun torunlarından biriydi– bana bir Noel akşamı içki âleminden sonra, Trinquelage Şatosu’na çıkan dağda yolunu kaybettiğinde gördüklerini şöyle anlatmıştı: Saat on bire kadar hiçbir şey olmamıştı, her yer sessiz ve sakindi. Gece yarısına doğru, birden kulenin eski, çok eski bir çanının, adeta on fersah uzaktan gelirmiş gibi yankılanan çınlaması işitilmişti. Az sonra da, Garrigue şatoya çıkan yolda alevlerin titreştiğini, belli belirsiz gölgelerin harekete geçtiğini görmüştü. Şapelin girişine doğru yürüyenler, fısıldaşanlar vardı:</p>
				<p>“İyi akşamlar, Üstat Arnoton!”</p>
				<p>“İyi akşamlar, evlatlar!..”</p>
				<p>Herkes içeri girdiğinde, yavaşça yaklaşan yürekli bağcı, kırık kapının aralığından içeri baktığında ilginç bir sahneyle karşılaşmıştı. Az önce geçtiklerini gördüğü bu insanların tamamı, harabeye dönmüş nefte, eski sıralar hâlâ oradaymış gibi, koronun etrafındaki yerlerini almışlardı. Brokar kumaştan elbiseleri, dantelden başlıklarıyla hanımefendiler, göz alıcı giysileriyle soylu beyefendiler, büyük dedelerimizin giydikleri çiçek desenli ceketleriyle köylüler, hepsi solmuş, yaşlanmış yüzleri, yıpranmış ifadeleriyle oradaydılar. Ara sıra, şapelin her zamanki sakinleri olan gece kuşları bu ışıklarla uyanarak, alevleri bir tülbentle sarılmış gibi belli belirsiz yukarı doğru yükselen mumların etrafında süzülüyorlardı. Ama Garrigue’i en çok eğlendiren, bu kuşlardan birinin, devamlı peruğunu düzeltmeye çalışan, gözlükleri çelik çerçeveli bir zatın başının üstüne sıkıca tünemiş bir halde sessizce kanatlarını çırpmasıydı. </p>
				<p>En geride, koronun ortasına diz çökmüş, çocuk gibi kısa boylu, ufak tefek bir ihtiyar, sesi çıkmayan tokmaksız bir çıngırağı umutsuzca sallarken, bir rahip de sırmaları dökülmüş cüppesiyle sunağın önünde gidip geliyor, tek bir sözcüğü bile anlaşılmayan dualar okuyordu... Bu kişi hiç kuşku yok ki, üçüncü ayinini yöneten dom Balaguère’den başkası değildi. </p>
				</div>
  </body>
</html>