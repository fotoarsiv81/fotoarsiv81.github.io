<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Değirmenimden Mektuplar</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="chapter23-2">
<div class="html5_section">
				<h1 class="subchapter-num">II</h1>
				<h1 class="subchapter-title">Kulübe</h1>
				<p>Kulübe sazdan bir çatıyla kurumuş sarı kamıştan duvarlardan ibaret. Avcıların toplanma yeri işte burası. Camargue usulü kulübe yüksek tavanlı, geniş ve penceresi yok, gün ışığı içeriye sadece akşamları kanatları kapatılan camlı kapıdan giriyor. Kireçle sıvanmış beyaz duvarlar boyunca tüfekleri, av çantalarını, bataklık çizmelerini bekleyen askılıklar sıralanmış. Dipte, tavana destek olmak üzere zemine sabitlenmiş sağlam bir direğin etrafında beş altı beşik tonoz var. Geceleri, uzaktaki denizi gürültüsüyle yakınlaştıran karayel esip kulübenin her yanı çatırdadığında, insan kendini bir geminin kamarasında uzanmış gibi hisseder. </p>
				<p>Ama kulübe en çok öğleden sonraları keyifli oluyor. Güneyin güzel kış günlerinde, birkaç ılgının kökünün yandığı şöminenin yanında tek başıma oturmayı çok severim. Karayel ya da yıldız yeli esince kapı sarsılır, sazlar, kamışlar sızlanır ve tüm bu sarsıntılar etrafımdaki doğanın büyük deviniminin küçük bir yansımasıdır. Müthiş bir hava akımının etkisiyle çalkalanan kış güneşi, ışınlarını kâh bir araya getirir, kâh sağa sola serpiştirir. Hayran olunası mavi gökyüzünün altında geniş gölgeler süzülür. Işık da gürültüler de kesik kesik gelir; sürülerin birden yankılanan ve rüzgârda yitip giden çıngırak sesleri unutulur, hemen ardından, sarsılan kapının altından bir nakarat güzelliğiyle yeniden süzülür... Günün en hoş anları, avcıların dönüşünden hemen önce alacakaranlık çöktüğünde yaşanır. Rüzgâr dinmiştir. Kısa bir süreliğine dışarı çıkarım. Kızıl rengiyle alev alev yanarmış gibi görünen güneş, ısısını yitirmiş bir halde huzur içinde batar. Kararan hava üzerinize doğru inerken nemli siyah kanadıyla size şöyle bir değer geçer. İleride, ateşlenen bir tüfeğin namlusundan çıkan ateş etrafı saran karanlıkla daha da canlanan kızıl bir yıldız parıltısıyla yeri yalayarak geçip gider. Gün ışığının hâlâ aydınlattığı yerlerde, hayata bir telaş hâkim olur. Üçgen şeklinde upuzun bir ördek sürüsü adeta yere inecekmiş gibi alçaktan uçuyor, ama kulübede yanan lambanın ışığını fark edince birden uzaklaşıyorlar, sürünün başını çeken ördeğin boynunu kaldırıp havalanmasıyla diğerleri de vahşi çığlıklar atarak onun peşinden yükseliyorlar.</p>
				<p>Az sonra, iri yağmur damlalarının yere çarpmasını andıran müthiş bir tepinmenin yaklaştığı duyuluyor. Çobanlarının çağırmasıyla soluk soluğa, koştura koştura gelen köpeklerin düzene sokmaya çalıştığı binlerce koyun ürkmüş olarak ve karmaşa içinde ağıla doğru koşuyorlar.Kendimi bu kıvırcık yün ve meleme sağanağına kaptırıyorum, bu devasa çalkantıda, çobanlar gölgeleriyle birlikte sıçrayan dalgalar tarafından sürükleniyormuş gibi görünüyorlar... Sürülerin ardından tanıdık adımlar, neşeli sesler duyuluyor. Avcıların neşeli gürültüleriyle dolan kulübede bağ çubukları yakılıyor. Yorgunluk ne kadar fazlaysa, kahkaha sesleri o kadar yüksektir. Kulübede tatlı bir yorgunluktan kaynaklanan bir karmaşa yaşanıyor; tüfekler bir kenara bırakılmış, çizmeler sağa sola atılmış, av çantaları boşalmış, her yana hepsi kana bulanmış kızıl, altın sarısı, yeşil, gümüş renkli tüyler saçılmış. Sofra kurulup, nefis yılanbalığı çorbasının kokusu etrafa yayıldığında, etrafı kabaran iştahların büyük sessizliği kaplıyor, bu sessizliği yalnızca kapının önünde kâselerini yalayan köpeklerin vahşi homurtuları bozuyor... </p>
				<p>Akşam muhabbeti kısa sürüyor. Daha şimdiden göz kırpmaya başlayan ateşin yanında, yalnızca orman bekçisiyle ben kaldık. Sohbet ediyoruz, daha doğrusu, ara sıra birbirimize köylü usulü yarım yamalak bir şeyler söylüyor, tükenmekte olan bağ çubuklarının son kıvılcımlarını andıran kısa ve çabuk laflar atıyoruz. Sonunda orman bekçisi de ayağa kalkıp fenerini yakıyor, ben de, onun gecenin içinde kaybolan ağır ayak seslerini dinliyorum. </p>
				</div>
  </body>
</html>