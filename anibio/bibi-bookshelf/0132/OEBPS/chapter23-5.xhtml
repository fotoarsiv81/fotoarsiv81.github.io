<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Değirmenimden Mektuplar</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="chapter23-5">
<div class="html5_section">
				<h1 class="subchapter-num">V</h1>
				<h1 class="subchapter-title">Vaccarès</h1>
				<p>Camargue’ın en güzel yanı, Vaccarès’dır. Avı bir kenara bırakıp sık sık bu tuz gölünün, büyük denizden kopmuş, içinde tutsak olarak yaşadığı topraklarla bütünleşmiş gibi görünen bu küçük bir su parçasının kıyısına otururum. Genellikle kıyılara iç karartıcı bir görüntünün hâkim olduğu bu kurak, çorak beldede, Vaccarès, yemyeşil otlar, kantaronlar, su yoncaları ve iklim koşullarına göre kışın mavi, yazın kırmızı açarak değişen renklerine göre mevsimleri simgeleyen statislerle kaplı kadife gibi zarif, yüksek kıyılarıyla kendine özgü ve göz alıcı bir flora sergiler. </p>
				<p>Akşam beşe doğru, güneş alçalırken, üzerinde enginliğini sınırlayacak tek bir kayık, tek bir yelkenli bulunmayan bu üç fersahlık su kütlesinin harika bir manzarası vardır. Altından her yandan süzülen suların, zeminde en ufak bir çöküntüye rastladığında yukarı çıkmaya hazır olduğu marnlı bir zeminin kıvrımları arasında yer yer beliren göletlerin, sulama kanallarının kendi halinde büyüsü değildir burayı güzel yapan. Burası, enginlik, genişlik hissi verir insana. Dalgaların ışıltısı buraya kılkuyruk, balıkçıl, balabankuşu, telliturna sürülerini çeker; kıyı boyunca avlanan bu kuşlar çeşit çeşit renklerini sergilemek istercesine uzun bir şerit halinde dizilir. Ardından karaleylekler, gerçek Mısır karaleylekleri gelir, bu parlak güneşin altında ve sessiz manzarada kendi ülkelerindeymiş gibi uçuşurlar. Gerçekten de, benim bulunduğum yerden, suyun çalkantısından, kıyıya dağılmış atlarını çağıran bekçinin sesinden başka bir şey duyulmaz. Bu atların hepsinin de çarpıcı isimleri vardır: “Cifer!.. (Lucifer) Estello<a class="si-noteref epub-type_noteref" href="#f62" id="ref_f62">62</a>!.. Estournello<a class="si-noteref epub-type_noteref" href="#f63" id="ref_f63">63</a>!..” İsmini duyan at, yelesini rüzgârda savurarak bekçinin yanına gelir ve elinden yulaf yer... </p>
				<p>Yine aynı kıyının biraz daha uzağında, büyük bir sığır sürüsü tıpkı atlar gibi özgürce otlar. Ara sıra ılgın ağaçlarının arasından eğik sırtlarının çıkıntılarını, yarım ay şeklindeki küçük boynuzlarının dikilişini fark ederim. Birçoğu<em> ferrade</em> olarak anılan ve sığırların dağlandığı köy şenliklerinde dövüştürülmek için yetiştirilen bu Camargue sığırlarından bazılarının ismi, şimdiden Provence ve Languedoc sirklerinde duyulmaya başladı bile. Bu komşu sürüde, Arles, Nîmes ve Tarascon müsabakalarında bilmem kaç kişinin ve atın midesini deşmiş olan Romain adlı muhteşem dövüşçü bir sığır vardır. Bu yüzden arkadaşları onu liderleri olarak seçmişler; çünkü bu tuhaf sürülerde hayvanlar kendi kendilerini yönetirler, şefleri olarak benimsedikleri yaşlı bir boğanın etrafında toplanırlar. Camargue’ın üzerinde, bu uçsuz bucaksız ovada, hiçbir şeyin önüne çıkamayacağı korkunç bir kasırga belirdiğinde, sığırların başlarını öne eğip, bedenlerinin en güçlü noktası olan geniş alınlarını rüzgâr yönüne çevirerek şeflerinin arkasında birbirlerine nasıl sokulduklarını görmek gerek. Bizim Provencelı çobanlar bu toplu manevraya <em>vira la bano au giscle</em>, yani “boynuzu rüzgâra çevirmek” derler. Bu şekilde konumlanmayan sürülerin hali haraptır! Ne olduğunu şaşıran sürü ürküp kendi etrafında dönerken, yağmurdan önlerini göremeyen, kasırgayla sürüklenen sığırlar, fırtınadan kurtulmak için son hızla Rhône’a, Vaccarès’e, hatta denize doğru koşturarak kaybolup giderler. </p>
				</div>
				<div class="si-footnotes html5_section epub-type_footnotes">
					<div class="si-footnote html5_aside epub-type_footnote" id="f62"><a class="si-backref" href="#ref_f62">62</a><span class="si-footnote-text">. Provence dilinde yıldız anlamına gelir. (Y.N.)</span></div>

					<div class="si-footnote html5_aside epub-type_footnote" id="f63"><a class="si-backref" href="#ref_f63">63</a><span class="si-footnote-text">. Provence dilinde sığırcık anlamına gelir. (Y.N.)</span></div>
				</div>
  </body>
</html>