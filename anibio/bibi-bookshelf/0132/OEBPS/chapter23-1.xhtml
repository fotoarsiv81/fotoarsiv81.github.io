<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Değirmenimden Mektuplar</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter23-1">
	<div class="html5_section">
				<h1>CAMARGUE’DA</h1>
				<div class="html5_section epub-type_subchapter">
				<h1 class="subchapter-num low-top">I</h1>
				<h1 class="subchapter-title">Yola Çıkış</h1>
				<p>Şatoda<a class="si-noteref epub-type_noteref" href="#f56" id="ref_f56">56</a> büyük bir hareketlilik yaşanıyor. Habercinin, bekçiden alıp getirdiği yarı Fransızca yarı Provence diliyle yazılmış pusulada, şimdiden iki üç büyük balıkçıl ve deniz çulluğu sürüsünün geçişine tanık olunduğu ve ilkbahar kuşlarının bölgeyi ziyaret ettiği yazıyordu. </p>
				<p>“Sizi de aramızda görmek isteriz!” diye ekleyen nazik komşularım beni de davet etmişlerdi; bu sabah beşte, daha şafak sökmeden tüfekler, köpekler ve erzaklarla yüklü büyük arabalarıyla yamacın altına beni almaya geldiler. Zeytinliklerin soluk yeşilinin zar zor seçildiği, meşelerin yeşilliğine de fazlaca kış havası ve yapaylık veren bu aralık sabahında, biraz çorak, biraz ıssız olan Arles yoluna koyulduk. Ahırlar hareketleniyor. Gün ağarmadan uyananlar var, çiftliklerin pencereleri aydınlık. Uyku sersemi akkuyruklu kartallar Montmajour Manastırı’nın taş yıkıntılarının arasında kanat çırpıyorlar. Yine de, bu saatte hendekler boyunca tırıs giden sıpalarıyla yol alan yaşlı köylü kadınlarla karşılaşıyoruz. Dağlardan toplayıp, Saint-Trophyme Katedrali’nin basamaklarında bir saat içinde satacakları şifalı otları, Ville-des-Beaux’dan altı mil uzağa götürmeyi göze almışlar!..</p>
				<p>Şimdi karşımızda Arles’ın surları da belirdi; tıpkı eski baskı resimlerdeki gibi üzerlerindeki mızraklı nöbetçilerden daha küçük görünen, alçak ve mazgallı surlardı bunlar. Dar yolların ortasına kadar uzanan cumba gibi çıkmış, oymalı, yuvarlak balkonlarıyla, Mağrip tarzı kemerli, alçak kapılarıyla, Kısa Burunlu Guillaume<a class="si-noteref epub-type_noteref" href="#f57" id="ref_f57">57</a> ve Müslüman Araplar dönemini anımsatan eski, simsiyah evleriyle, Fransa’nın en göz alıcı şehirlerinden biri olan bu muhteşem kasabadan dörtnala geçtik. Bu saatte henüz sokaklarda kimse yok. Yalnızca Rhône rıhtımında hareketlilik var. Camargue hattında işleyen buharlı gemi, iskele basamaklarının dibinde kazanlarını ısıtıp hareket etmeye hazırlanıyor. Kızıl şayaktan ceketler giymiş çiftçiler, çiftliklere çalışmaya giden Roquetteli kızlar aralarında gülüşüp sohbet ederek bizimle güverteye çıkıyorlar. Sabahın sert rüzgârına karşı kahverengi mantolarına sarınmışlar, Arles usulü yüksek topuzları hoş bir küstahlığı yansıtan, gülüşlerini ve muzipliklerini daha geniş bir alana yaymak arzusuyla dikilen başlarını daha zarif ve küçük gösteriyor... Kampananın çalmasıyla yola koyuluyoruz. Geminin, pervanenin ve karayelin üçlü etkisiyle iki kıyının manzarası sürekli değişiyor. Bir yanda çorak, taşlıklı Crau Ovası, diğer yanda kısa otları ve sazlarla kaplı bataklıklarıyla denize kadar uzanan daha yeşil görünümlü Camargue beliriyor. </p>
				<p>Gemi zaman zaman sağa ya da sola, İmparatorluk kıyısına ya da Ortaçağ’da söylendiği gibi, hatta yaşlı denizcilerin hâlâ söyledikleri gibi Arles Krallığı’nın<a class="si-noteref epub-type_noteref" href="#f58" id="ref_f58">58</a> dubalı iskelelerine yanaşıyordu. Her iskelede beyaz bir çiftlik evi, küçük bir koru var. Aletlerini yüklenen işçiler, kollarına sepetlerini takan kadınlar iskeleden uzatılan merdivenden aşağı iniyorlar. İmparatorluğun ya da Krallığın iskelelerine yanaştıkça gemi boşalıyordu ve ineceğimiz Mas-de-Giraud İskelesi’ne vardığımızda, güvertede neredeyse kimse kalmamıştı. </p>
				<p>Bizi almaya gelecek orman bekçisini beklemek üzere girdiğimiz Mas-de-Giraud, Barbetane beylerine ait eski bir çiftliktir. Yüksek tavanlı mutfakta çiftçiler, bağcılar, çobanlar, yanaşmalar, kısacası çiftliğin tüm çalışanları ciddi bir ifadeyle masalara oturmuş, sessizce ve yavaşça yemeklerini yiyorlar, servis yapan kadınlar, onlar sofradan kalktıktan sonra yiyecekler. Az sonra orman bekçisi üstü kapalı, iki tekerlekli bir arabayla belirdi. Adam tam bir Fenimore<a class="si-noteref epub-type_noteref" href="#f59" id="ref_f59">59</a> karakterini andırıyor. Karada ve denizde avlara kolculuk ediyor. Kendisine şafağın pusunda, akşamın alacakaranlığında sazların arasına pusu kurmuş halde ya da göllerde, sulama kanallarında küçük teknesinin üzerinde hiç kımıldamadan ağlarını gözlerken rastlayan yöre halkı ona <em>lou Roudeïrou </em>(gözcü) lakabını takmış. Onun bu sessiz ve dikkatli hali sürekli olarak avları gözetlemesinden kaynaklanıyor olmalı. Yine de, tüfekler ve sepetlerle yüklü araba önümüzde ilerlerken, bize av haberleri, geçen sürülerin sayısı ve nerede, ne kadar göçmen kuş avlandığı hakkında bilgiler veriyor. Sohbet ederken ormanın derinliklerine doğru yürüyoruz. </p>
				<p>Ekilmiş arazileri geride bıraktıktan sonra, işte vahşi Camargue’ın tam ortasındayız. Otlakların, bataklıkların, sulama kanallarının arasından göz alabildiğince uzanan çöven otları beliriyor. Sazlar ve ılgın ağaçları sakin bir denizin ortasındaki adacıkları andırıyor. Yüksek ağaçlar yok. Uçsuz bucaksız ovanın ahenkli bütünlüğünü bozan hiçbir şey yok. Uzakta, çiftlik ağıllarının alçak çatıları yerlere kadar uzanıyor. Dağılarak tuzlu otların üzerine uzanan ya da kızıl kepenekli çobanlarının etrafında bir arada ilerleyen sürüler, sonsuza dek uzanırmış gibi görünen mavi ufkun ve açık göğün enginliğinde bu manzaranın tekdüzeliğini bozamayacak kadar minik kalıyorlar. Bu ovadan, tıpkı dalgalarına rağmen tekdüzeliğini koruyan bir deniz gibi ıssızlık ve sonsuzluk duygusu yayılıyor, güçlü soluğuyla önüne hiçbir engel çıkmadan aralıksız esen karayel, bu hissi artırırken manzarayı adeta düzleştirip genişletiyor. Her şey önünde eğiliyor, bodur çalılar sonsuz bir kaçışın emarelerini yansıtırcasına eğilip bükülüyor, güneye doğru yerlere uzanıyor. </p>
				</div>
				</div>
				<div class="si-footnotes html5_section epub-type_footnotes">
					<div class="si-footnote html5_aside epub-type_footnote" id="f56"><a class="si-backref" href="#ref_f56">56</a><span class="si-footnote-text">. Metindeki coğrafi tasvirler dikkate alındığında, buranın Fontvieille’de, Daudet’nin “sevgili komşuları” Ambroy Ailesi’nin yaşadığı Montauban Şatosu olduğu düşünülebilir. (Y.N.)</span></div>

					<div class="si-footnote html5_aside epub-type_footnote" id="f57"><a class="si-backref" href="#ref_f57">57</a><span class="si-footnote-text">. Toulouse Kontu Guillaume d’Orange’ın lakabı. (Y.N.)</span></div>

					<div class="si-footnote html5_aside epub-type_footnote" id="f58"><a class="si-backref" href="#ref_f58">58</a><span class="si-footnote-text">. <span class="char-style-override-29">. </span>Eski Arles Krallığı, Almanya’ya bağlıydı, Rhône’un batısında ise Fransa Krallığı yer alıyordu. Bu yüzden eski denizciler Rhône’un sol kıyısını İmparatorluk, sağ kıyısını ise Krallık olarak anıyorlardı. (Y.N.)</span></div>

					<div class="si-footnote html5_aside epub-type_footnote" id="f59"><a class="si-backref" href="#ref_f59">59</a><span class="si-footnote-text">. James Fenimore Cooper, <em>Son Mohikan</em> ve <em>The Prairie</em> (Çayır) adlı eserlerin Amerikalı yazarı. (Y.N.)</span></div>
				</div>
  </body>
</html>