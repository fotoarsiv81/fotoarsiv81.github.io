<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Değirmenimden Mektuplar</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter13-1">
<div class="html5_section">
				<h1>DÜZYAZI BALADLAR</h1>
				<p>Bu sabah kapımı açtığımda, değirmenimin çevresinin kırağıdan geniş bir halıyla kaplanmış olduğunu gördüm. Otlar cam gibi parlıyor, çatırdıyor, tepenin tamamı tir tir titriyordu... Sevgili Provence’ım, bir günlüğüne Kuzey ülkelerine dönüşmüştü; biraz Germenlere özgü fantezilerden etkilenerek kaleme aldığım bu iki baladı, buz taneleri bana beyaz kıvılcımlarını gönderirken ve yukarıda, aydınlık gökyüzünde Heinrich Heine’nin ülkesinden gelip Camargue’a doğru alçalarak, “Hava çok soğuk, çok soğuk, çok soğuk!” diye ötüşen kalabalık leylek sürüleri süzülürken, saçaklı kırağı tabakalarıyla kaplanmış çamların, buzdan kristallerle ışıl ışıl parlayan lavanta demetlerinin arasından yazıyorum. </p>

				<div class="html5_section epub-type_subchapter">
				<h1 class="subchapter-num">I</h1>
				<h1 class="subchapter-title">Veliahdın Ölümü</h1>
				<p>Küçük veliaht hastaydı, küçük veliaht ölümle pençeleşiyordu<a class="si-noteref epub-type_noteref" href="#f20" id="ref_f20">20</a>. Kralın oğlunun sağlığına kavuşması için ülkenin tüm kiliselerinde gece gündüz şaraplı ekmek ayinleri düzenleniyor ve kocaman mumlar yanıyordu. Eski şehrin caddeleri hüzünlü ve sessizdi, çanlar hiç çalmıyor, arabalar ağır ağır ilerliyordu... Sarayın yakınlarındaki meraklı kentliler, parmaklıkların arasından kapının önünde ciddi bir edayla konuşan, göbeklerindeki kemerleri yaldız tokalı nöbetçileri izliyorlardı. </p>
				<p>Şatoda büyük bir kargaşa yaşanıyordu... Mabeyinciler, başhademeler mermer merdivenlerden koşarak inip çıkıyorlardı... Koridorlarda ipek giysili nedimler ve soylu delikanlılar yeni haberleri almak için alçak sesle konuşarak bir gruptan diğerine gidip geliyor, geniş basamaklı sekilerde, işlemeli mendilleriyle yaşlı gözlerini silen nedimeler birbirlerini reveranslarla selamlıyorlardı. </p>
				<p>Camların ardından, limonlukta bir araya gelmiş çok sayıda doktorun cüppelerinin siyah kollarını, bukleli peruklarını bilgiççe salladıkları görülüyordu... Küçük veliahdın, kurulun kararını bekleyen mürebbisi ve binicilik öğretmeni kapının önünde geziniyorlardı. Aşçı yamakları onları selamlamadan yanlarından geçerlerken, binici eğitmeni bir kâfir gibi küfürler savuruyor, mürebbi, Horatius’tan mısralar okuyordu... Bir ara, ahır tarafından iç sızlatan uzun bir kişneme duyuldu. Bu küçük veliahdın doru atıydı, kendisini unutan seyislere yemliğinin boşaldığını hatırlatmak istiyordu. </p>
				<p>Ya kral? Ya kral hazretleri neredeydi?.. Kral, şatonun öbür ucundaki bir odaya kapanmıştı... Hükümdarlar ağladıklarının görülmesini sevmezlerdi... Kraliçe içinse durum farklıydı... Küçük veliahdın başucuna oturmuş, güzel yüzü yaşlar içinde kalmış bir halde, herkesin ortasında her annenin yapacağı gibi hıçkırarak ağlıyordu. </p>
				<p>Dantelli yatağına uzanmış olan küçük veliaht, kafasını dayadığı yastıklardan daha beyaz yüzüyle, gözlerini kapamış dinleniyordu. Görenler onun uyuduğunu sanabilirdi, ama hayır, küçük veliaht uyumuyordu... Annesine dönüp onun ağladığını gördüğünde şunları söyledi: </p>
				<p>“Neden ağlıyorsunuz kraliçem? Gerçekten de öleceğime inanıyor musunuz?” </p>
				<p>Kraliçe yanıt vermek istese de hıçkırıkları buna izin vermedi. </p>
				<p>“Artık ağlamayın, kraliçem, benim bir veliaht olduğumu ve veliahtların bu şekilde ölmediğini unutuyorsunuz...” </p>
				<p>Kraliçenin daha yüksek sesle hıçkırması üzerine korkmaya başlayan veliaht, “Hey!” dedi, “Ölümün beni ele geçirmesini istemiyorum, onun yanıma ulaşmasını nasıl engelleyeceğimi biliyorum... Hemen şimdi, yatağımın başında nöbet tutmak üzere en güçlülerinden kırk piyade askeri gelsin!.. Penceremizin önüne fitilleri ateşlenmiş halde bekleyen yüz büyük top yerleştirilsin! O zaman ölüm bize yaklaşmaya cesaret ederse vay haline!..”</p>
				<p>Veliahdı memnun etmek isteyen kraliçe eliyle işaret etti. Hemen ardından, avluda ilerleyen ağır topların sesleri duyuldu; kırk piyade ellerinde mızraklarıyla odanın etrafını sardı. Bunlar bıyıkları kırlaşmış deneyimli savaşçılardı. Onları görünce ellerini çırpan küçük veliaht, içlerinden birini tanıyarak yanına çağırdı: </p>
				<p>“Lorrain! Lorrain!” </p>
				<p>Asker yatağa doğru bir adım attı. </p>
				<p>“Dostum Lorrain, seni çok severim... Bana biraz o uzun kılıcını göstersene... Ölüm beni almaya gelirse, onu öldürmek gerekecek, öyle değil mi?” </p>
				<p>“Evet, efendim,” diye yanıtladı esmer yanaklarından iki iri damla yaş süzülen Lorrain. </p>
				<p>O sırada küçük veliahdın yanına yaklaşan saray rahibi, üzerinde İsa bulunan bir haçı göstererek onunla uzun süre alçak sesle konuştu. Şaşkın bir ifadeyle onu dinleyen küçük veliaht birden sözünü kesti: </p>
				<p>“Sayın rahip, bana söylediklerinizi anlıyorum, ama küçük dostum Beppo’ya bolca para versem benim yerime o ölemez mi?..” </p>
				<p>Rahip onunla alçak sesle konuşmaya devam ettikçe, küçük veliahdın şaşkınlığı giderek artıyordu. </p>
				<p>Rahip sözlerini bitirdiğinde, küçük veliaht derin bir iç ekerek karşılık verdi: </p>
				<p>“Sayın rahip bana söyledikleriniz hiç de iç açıcı şeyler değil, ama tek tesellim, yukarıda, yıldızların cennetinde yine veliaht olacağım... Kuzenim olan Tanrı’nın bana layık olduğum gibi davranacağından eminim.” </p>
				<p>Ardından annesine dönerek ekledi: </p>
				<p>“Bana en şık giysilerimi, beyaz kakım hırkamı, kadife iskarpinlerimi getirsinler! Meleklere güzel görünüp, cennete veliahtlığıma layık bir şekilde girmeliyim.”</p>
				<p>Rahip, üçüncü kez küçük veliahda doğru eğilerek onunla uzun uzun konuştu. Ama daha lafını bitirmeden kralın oğlu öfkeyle haykırdı: </p>
				<p>“Nasıl yani, demek veliaht olmak hiçbir işe yaramıyor!”</p>
				<p>Bunun üzerine, başka bir şey duymak istemeyen küçük veliaht yüzünü duvara dönüp acı acı ağlamaya başladı. </p>
				</div>
				</div>
				<div class="si-footnotes html5_section epub-type_footnotes">
					<div class="si-footnote html5_aside epub-type_footnote" id="f20"><a class="si-backref" href="#ref_f20">20</a><span class="si-footnote-text">. Yazar, Bossuet’nin ünlü “Madam ölüyor! Madam öldü!” (<em>Oraisons funèbres,</em> “Ağıt Söylevleri”) sözlerine gönderme yapıyor. (Y.N.)</span></div>
				</div>
  </body>
</html>