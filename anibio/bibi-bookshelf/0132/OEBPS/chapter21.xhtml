<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Değirmenimden Mektuplar</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter21">
<div class="html5_section">
				<h1>ÇEKİRGELER</h1>
				<p>Yine bir Cezayir anısı, ardından değirmene döneceğiz...</p>
				<p>Sahel’deki o çiftliğe vardığım geceyi uykusuz geçirdim. Yeni bir ülkeye gelmenin, yolculuğun huzursuzluğu, çakalların uluması, dahası sinir bozucu, iç daraltan bir sıcak, cibinliğin delikleri arasından bir solukluk olsun hava girmiyormuşçasına yaşanan bir boğulma hissi... Sabaha doğru penceremi açtığımda, kenarları siyah ve pembe saçaklarla bezeli ağır bir yaz sisi tıpkı savaş alanının üzerindeki bir barut bulutu gibi yavaşça süzülüyordu. Tek bir yaprak kımıldamıyordu ve gözlerimin önündeki güzel bahçelerde, yamaçlarda aralıklarla sıralanan ve kızgın güneşin altında şekerli şaraplarını hazırlayan üzüm ağaçlarını, gölgeli bir köşeye sığınmış Avrupa meyvelerini, bodur portakal ve ip gibi dizilmiş mandalina ağaçlarını görebiliyordum, hepsi de aynı kasvetli havayı, fırtınayı bekleyen yaprakların devinimsizliğini yansıtıyordu. Muz ağaçları da, ince, hafif saçları ara sıra esen bir yelle birbirine karışan o uzun, açık yeşil sazlar da derli toplu sorguçlar gibi sessizce ve dimdik bekliyorlardı.</p>
				<p>Bir süreliğine, dünyanın tüm ağaçlarının bir araya geldiği, her birinin mevsimi geldiğinde gurbet çiçeklerini açıp meyvelerini verdiği bu bitkiler âlemini seyre daldım. Buğday tarlaları ve mantar meşelikleri arasında, görüntüsü bu boğucu sabah vaktini ferahlatan bir dere akıyordu; bu bütünlüğün ihtişamını ve düzenini, Mağrip tarzı kemerleri ve şafakla beyazlara bürünmüş taraçalarıyla bu çiftliği, etrafında kümelenen ahırları ve ambarları hayranlıkla izlerken, bir yandan da, yirmi yıl önce bu Sahel Vadisi’ne yerleşmeye geldiklerinde, viran bir yol bakıcısı kulübesi ile ekilmemiş arazide yetişen cüce palmiyeler ve sakızağaçlarından başka bir şey bulamayan o yürekli insanları düşünüyordum. Her şeyi baştan yaratmaları, her şeyi inşa etmeleri gerekmişti. Üstelik Araplar da hiç durmadan isyan ediyorlardı. Bir de bunlara hastalıklar, göz iltihapları, hummalar eklenmişti, yetersiz ürünler, deneyimsizlikler, her an karar değiştirmeye meyilli dar görüşlü bir yönetimle yaşadıkları çatışmalar bellerini büküyordu. Ne kadar emek harcamışlardı! Ne kadar yorulmuşlardı! Dur durak bilmeden hep tetikte olmuşlardı! Şimdi bile, zor günlerin geride kalmasına ve bin bir güçlükle kazanılan servetlerine rağmen çiftlikte ilk uyananlar adam ve karısı oluyordu. Sabahın o saatinde, zemin kattaki büyük mutfaklarda, çalışanların kahvaltılarını denetlemek için gidip geldiklerini duyabiliyordum. Az sonra zilin çalmasıyla birlikte işçiler yola döküldüler. Bourgogne’lu bağcılar, başlarındaki fesleri ve yırtık pırtık giysileriyle Kabiliyeli çiftçiler, Mahonlu yol işçileri, baldırı çıplak Maltalılar, Luccalılar, idare edilmesi güç, uyumsuz bir kitle oluşturuyorlardı. Kapının önünde ayakta duran çiftlik sahibi, her birine, o gün yapması gereken işi biraz sert bir ses tonu ve kesin bir ifadeyle bildiriyordu. Görev dağıtımını bitirince kafasını kaldırıp endişeyle gökyüzünü inceledi, beni pencerede görünce, “Ekin için kötü bir hava,” dedi. “Siroko geliyor.” </p>
				<p>Gerçekten de güneş yükseldikçe, güneyden, tıpkı bir fırının kapağı açılıp kapandığında yayılan sıcak hava gibi  yakıcı ve boğucu esintiler geliyordu. İnsan nereye oturacağını, ne yapacağını bilemiyordu. Tüm sabah böyle geçti. Ne konuşmaya ne de kımıldamaya halimiz vardı, koridordaki hasır iskemlelerin üzerinde kahvelerimizi içtik. Serinlemek için döşeme taşlarının üzerine uzanmış olan köpekler, bezgin bezgin duruyorlardı. Eksantrik bir öğle yemeği bizi biraz olsun kendimize getirdi. Zengin soframızda sazanlar, alabalıklar, yabandomuzu ve kirpi eti, Staouëli tereyağı, Crescia şarapları, guavalar, muzlar kısacası etrafımızı çevreleyen doğanın karmaşasını yansıtan çeşit çeşit yiyecekler yer alıyordu. Birden, kavurucu bir sıcağın hâkim olduğu bahçeden yayılan havadan korunmak için kapattığımız balkon kapısının önünde çığlıklar yankılandı:</p>
				<p> “Çekirgeler! Çekirgeler!”</p>
				<p>Yüzü bir felaket haberi almışçasına solan ev sahibiyle birlikte hemen dışarı çıktık. Biraz önce çıt çıkmayan evin içinde bir telaştır başladı, on dakika boyunca, yeni uyanmanın huzursuzluğu içinde birbirine karışan hızlı adımlar ve belli belirsiz sesler duyuldu. Hizmetkârlar uyudukları hollerin gölgelerinden dışarı fırladılar, ellerine geçen metal eşyalara, bakır kazanlara, leğenlere, tencerelere sopalarla, döveçlerle, dirgenlerle vuruyorlardı. Çobanlar borularını çalıyor, diğerleri deniz kabuklularının kavkılarını, av kornolarını öttürüyorlardı. Çadırlarından fırlayan Arap kadınların tiz perdeden çıkardıkları “Yu! Yu!” sesleri bu korkunç ve uyumsuz gürültüyü bastırıyordu. Söylenenlere göre, çekirgeleri kaçırmak ve yere inmelerini önlemek için çoğu zaman büyük bir gürültü çıkarmak, havayı seslerle titreştirmek yeterli oluyormuş. </p>
				<p>Peki ama bu korkunç hayvanlar neredeydi? Sıcaktan kaynayan gökyüzünde, ufuktan, ormanın tüm dallarını sarsan bir fırtına rüzgârının gürültüsüyle yaklaşan bakır renkli bir dolu bulutu gibi yoğun bir kütleden başka bir şey seçilemiyordu. Bunlar çekirgelerdi. İki yana açtıkları kuru, gergin kanatlarıyla birbirlerine destek olarak küme halinde uçuyorlardı ve tüm çabalarımıza, çığlıklarımıza aldırmadan ovayı devasa bir gölgeyle kaplayarak bize doğru ilerliyorlardı... Az sonra başımızın üzerinde belirdiler; çekirge bulutunun kenarlarında bir saçaklanma, bir yarılma görüldü. Kızıla çalan renkleriyle biraz farklı görünen bazı çekirgeler kümeden ayrılarak sağanağın ilk damlaları gibi alçalmaya başladılar, ardından tüm bulutun yarılmasıyla, sık taneli ve gürültülü bir böcek dolusu yağmaya başladı. Göz alabildiğince uzanan tarlalar, bir parmak kadar iri, devasa çekirgelerle kaplanmıştı. </p>
				<p>İşte o zaman katliam başladı. İğrenç bir ezilme sesi, un ufak olan samanların hışırtısı yayıldı. Bu hareketli toprak tapanlar, kazmalar ve sabanlarla altüst ediliyor ama çekirgeler adeta öldürüldükçe çoğalıyor, uzun bacakları birbirine dolaşmış bir şekilde katmanlar halinde kaynaşarak vızıldıyorlardı. Üsttekiler umutsuz hamleler yapıyor, bu garip ezme işlemi için koşulmuş atların burunlarına sıçrıyorlardı. Çiftliğin ve tarlalardaki Arap çadırlarının köpekleri üzerlerine atıldıkları çekirgeleri ezip parçalıyorlardı. O sırada, önlerinden giden borazancılarıyla birlikte bahtsız çiftçilerin yardımına gelen iki turco<a class="si-noteref epub-type_noteref" href="#f54" id="ref_f54">54</a> bölüğünün belirmesiyle katliamın seyri değişti. </p>
				<p>Askerler onları ezeceklerine, yere attıkları uzun barut şeritlerini tutuşturuyorlardı. </p>
				<p>Öldürmekten yorulmuş, iğrenç kokudan midem bulanmış halde geri döndüm. İçerisi de dışarısı gibi kapı, pencere aralıklarından, bacanın boşluklarından girmiş çekirgelerle doluydu. Ağaç kaplamaların kenarında, şimdiden delik deşik olmuş perdelerin üzerinde geziniyor, düşüyor, uçuşuyor, çirkinliklerini bir kat daha artıran devasa gölgeleriyle beyaz duvarlara tırmanıyorlardı. O iğrenç koku evin içini de kaplıyordu. Akşam yemeğinde sudan vazgeçmek gerekiyordu. Sarnıçlar, leğenler, kuyular, canlı balık havuzları, her şey berbat olmuştu. Akşam, gün boyunca onca çekirgenin öldürüldüğü odamın mobilyalarının altında hâlâ kanatların, kavurucu sıcaklarda açılan badıçların çıtırtısını andıran pırpırlarını duyuyordum. O gece hiç uyuyamadım. Zaten bütün çiftlik de ayaktaydı. Alevler toprağı yalayarak ovanın bir ucundan diğer ucuna yayılıyordu. Askerler çekirgeleri öldürmeye hâlâ devam ediyorlardı. </p>
				<p>Ertesi sabah bir önceki gün gibi penceremi açtığımda, çekirgeler çekip gitmişti. Ne var ki arkalarında büyük bir yıkım bırakmışlardı! Tek bir çiçek, bir tutam ot kalmamıştı, her şey kemirilmiş, yanmış, kararmıştı. Muz, kayısı, şeftali ve mandalina ağaçlarının hayat kaynağı olan yapraklarından eser kalmamıştı; ne ağacı oldukları, yalnızca kabukları soyulmuş, güzelliği kaybolmuş dallarından anlaşılıyordu. Sarnıçlar, havuzlar temizleniyor, dört bir yanda çiftçiler çekirgelerin bıraktıkları yumurtaları ezmek için toprağı kazıyorlardı. Her toprak yığını altüst edildikten sonra özenle eziliyordu. Bu bereketli toprak yığınlarının ortasında beliren, içleri özsuyuyla dolu binlerce beyaz kökü gördüğünde insanın yüreği parçalanıyordu. </p>
				</div>
				<div class="si-footnotes html5_section epub-type_footnotes">
					<div class="si-footnote html5_aside epub-type_footnote" id="f54"><a class="si-backref" href="#ref_f54">54</a><span class="si-footnote-text">. Fransız ordusunun Cezayir’deki yerlilerden oluşan avcı piyade birliği. (Y.N.) </span></div>
				</div>
  </body>
</html>