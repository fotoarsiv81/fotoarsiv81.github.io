<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Değirmenimden Mektuplar</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="chapter23-3">
<div class="html5_section">
				<h1 class="subchapter-num">III</h1>
				<h1 class="subchapter-title">Umutlu Bekleyişte (Pusuda)</h1>
				<p>Umut! Burada pusuya böyle derler. Pusuyu, pusuya yatmış avcının bekleyişini ve geceyle gündüz arasında her şeyin bekleyişe, umut edişe, tereddüde gömüldüğü o belirsiz saatleri tanımlamak için ne uygun bir sözcük. Sabah pususuna güneş doğmadan önce, akşam pususuna alacakaranlık çökünce yatılır. Ben, göl sularının gün ışığını uzun süre muhafaza ettiği bu bataklıklı bölgelerde, ikincisini tercih ediyorum...</p>
				<p>Bazen pusuya daracık olduğu için kolayca alabora olan ve en ufak bir manevrada sarsılan o omurgasız küçük kayıklarda yatılır. Sazların arasına gizlenen avcı, sadece kasketinin siperliğinin, tüfeğinin namlusunun ve havayı koklayıp, sinekleri ağzıyla kaparken kenara yasladığı iri patileriyle kayığın suyla dolup yan yatmasına neden olan köpeğin başının göründüğü kayığının dibinde ördekleri gözler. Bu pusu benim gibi deneyimsizler için çok karmaşık. Bu yüzden ben, umuda, deriden uzun çizmelerimle bataklıkta bata çıka gider, deniz kokulu sazların ve sıçrayan kurbağaların arasında ilerlerken çamura batmamak için yavaşça, tedbirlice yürürüm...</p>
				<p>Nihayet, ılgın ağaçlarının oluşturduğu bir adacıkta, kuru toprağın bir kenarına ilişirim. Orman bekçisi, bana saygısını göstermek için birinci sınıf bir avcı ve balıkçı olan beyaz tüylü, iri Pirene köpeğini bırakmıştır, ama doğrusu yanımda olması biraz ürkütür beni. Bir sutavuğu menzilime girdiğinde, başının önüne sarkan uzun ve yumuşak iki kulağını bir artist gibi geriye atıp bana alaycı bir ifadeyle bakar; sonra tam öne atılmaya hazırlanırken sabırsızca kuyruğunu sallar ve sanki bana, “Hadi silahını ateşlesene!” demek ister.</p>
				<p>Silahımı ateşleyip hedefi tutturamadığımda, yere yayılır, bıkkın, umudunu kaybetmiş, küstah bir ifadeyle esner, gerinir... </p>
				<p>Evet, tamam, kabul ediyorum, iyi bir avcı değildim. Pusu benim için güneşin batması, zayıflayan gün ışığının suya sığınması, parıldayan göllerin kararmış gökyüzünün griliğini açık gümüş rengine boyaması anlamına gelir. Bu suyun kokusu, sineklerin aralarından geçtikleri sazlara gizemli sürtünüşleri, titreşen uzun yaprakların o hafif mırıltısı bana keyif verir. Ara sıra gökyüzünde, çobanların sürüleri toplamak için çaldığı deniz kabuğunun hırıltısını andıran hüzünlü bir ezgi yankılanır. Balıkçıl balabankuşunun iri gagasıyla suya dalarken çıkardığı “rrruuuu” sesidir bu! Başımın üzerinde tuna kuşu sürüleri süzülürken, ayazda büzüşen, dağılıp saçılan tüylerinin hışırtısını, küçük kemiklerinin aşırı yorgunluktan çatırdadığını işitirim. Sonra, geriye hiçbir şey kalmaz. Gece olur, karanlık çöker, suyun üzerinde bir parça gün ışığı kalmıştır... </p>
				<p>Birden, içimin sanki arkamda biri varmış gibi huzursuzca titrediğini hissederim. Arkama döndüğümde, güzel gecelerin eşlikçisi yusyuvarlak dolunayın, önce belirgin bir şekilde tatlı tatlı yükseldiğini, ardından ufukta uzaklaştıkça ağır ağır süzüldüğünü fark ederim. </p>
				<p>İşte, kendini belli eden bir ışık huzmesi hemen yanımda, az sonra, hemen ileride bir başkası belirir... Artık bütün bataklık aydınlanmıştır, minicik ot tutamlarının gölgeleri bile seçilmeye başlamıştır. Pusu biter, kuşlar bizi fark ettiği için artık geri dönmek gerekir. Mavi, hafif, puslu bir ışık selinin ortasında, göllere, sulama kanallarına düşmüş yıldızları ve ay ışığının suyun dibine kadar uzanan ışık huzmelerini hareketlendiren adımlarımızla yürürüz. </p>
				</div>
  </body>
</html>