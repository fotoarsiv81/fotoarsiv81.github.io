<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Değirmenimden Mektuplar</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter5">
<div class="html5_section">
				<h1>YILDIZLAR</h1>
				<h1 class="subtitle">Provencelı Bir Çobanın Hikâyesi</h1>
				<p>Luberon’da çobanlık yaptığım sıralarda, köpeğim Labri<a class="si-noteref epub-type_noteref" href="#f6" id="ref_f6">6</a> ve dişi koyunlar dışında tek bir canlı varlığa rastlamadan haftalarca otlakta kaldığım oluyordu. Arada sırada şifalı bitkiler arayan Mont-du-l’Ure keşişi buralardan geçiyordu, bazen de Piémont’lu birkaç kömürcünün kara yüzüyle karşılaşıyordum; ama bunlar yalnızlığa alışmış, köylerde, kasabalarda neler olup bittiğinden habersiz, konuşma isteklerini kaybetmiş sessiz sakin insanlardı. Bu yüzden, on beş günde bir, bana iki haftalık erzakımı taşıyan bizim çiftlik katırının bayır yukarı çıkarken çalan çıngırağının sesini işittiğimde yamacın üstünden, çiftlikte çalışan küçük çocuğun neşeli yüzünü ya da Norade Hala’nın kızıl başlığını gördüğümde çok mutlu oluyordum. Onlara hemen aşağı çiftlikteki haberleri, vaftiz, evlilik törenlerini anlattırsam da, beni asıl ilgilendiren, efendilerimin, güzelliği on fersah uzakta bile dillere destan olmuş kızı Küçükhanım Stéphanette’in nasıl olduğuydu. Umursadığımı pek de hissettirmeden kutlamalara, gece sohbetlerine katılıp katılmadığını, yeni taliplerinin olup olmadığını öğrenmeye çalışıyordum; bütün bunların benim gibi dağlarda yaşayan zavallı bir çobanı niye ilgilendirdiğini soracak olursanız, size sadece yirmi yaşında olduğumu ve hayatımda hiç bu kadar güzel bir kızla karşılaşmadığımı söyleyebilirim. </p>
				<p>Bir pazar günü, oldukça geciken on beş günlük erzakın gelmesini bekliyordum. Sabah kendi kendime, “Herhalde kilisedeki ayin uzun sürdü,” dedim, ardından, öğlene doğru büyük bir fırtına koptuğunda, katırın bozuk zemin koşullarından dolayı yola çıkamadığını düşündüm. Nihayet üç sularında, gökyüzü yağmurlarla yıkanıp, dağ, güneş ve yağmur damlalarıyla ışıl ışıl parıldarken, yapraklardan süzülen ve çay yatağından taşan su sesleri arasından, katırın, bir paskalya günü çalan çan sesini anımsatan neşeli ve telaşlı çıngırağını duydum. Fakat katırı süren ne çiftlikte çalışan çocuk ne de yaşlı Norade’dı. Bu... Bu gelen... Küçükhanım Stéphanette’ti, sevgili çocuklar! Sorgun ağacı dallarından yapılmış küfeler arasında, tek başına dimdik oturmuştu, fırtınanın ve dağların serin taze havasından, yüzü pespembe olmuştu.</p>
				<p>Çiftlikte çalışan çocuk hastaymış, Norade Hala da çocuklarının yanına tatile gitmiş. Güzeller güzeli Stéphanette katırından inerken bana hem bunlardan hem de yolunu kaybettiği için geç kaldığından söz etti; ama ışıl ışıl parlayan dantelli eteği ve beline sardığı çiçekli kurdelesiyle oldukça şık görünen genç kızın hali fundalıklarda yolunu şaşırmış gibi değil, bir yerlerde uzun süre dans ederek vakit geçirmiş gibiydi. Ah şirin kız! Gözlerimi ondan alamıyordum. Doğrusu, onu hiç bu kadar yakından görmemiştim. Bazen kışın sürüleri ovaya indirip akşam yemeği için çiftliğe döndüğümde, onu her zamanki gibi şık giysileri ve hafif çalımlı edasıyla, uşaklarla hiç muhatap olmaksızın salondan hızla geçerken bir anlığına görürdüm... Oysa şimdi tam karşımda duruyordu ve buraya kadar benim için gelmişti. Az kalsın aklımı kaybedecektim! </p>
				<p>Stéphanette sepetten erzakı çıkarırken bir yandan da merakla etrafına bakınıyordu. Pazar günü için giydiği bu güzel elbisesini kirletmemek amacıyla eteğini hafifçe kıvırıp ağıla girdi, uyuduğum yeri merak ediyordu, saman üstüne koyun postu serili döşeğimi, duvarda asılı duran geniş kepeneğimi, değneğimi ve çakmaklı tüfeğimi görmek onu neşelendirmişti.</p>
				<p>“Demek burada kalıyorsun, benim zavallı çobanım?” dedi. “Burada yapayalnız yaşamak kim bilir ne kadar sıkıcıdır. Neler yapıyorsun? Aklından neler geçiyor?” diye sordu.</p>
				<p> “Sürekli sizi düşünüyorum hanımefendi...” diyecek oldum. Böylece hiç de yalan söylemiş olmayacaktım, ama öylesine afallamıştım ki ağzımı açıp tek bir söz bile edemedim.</p>
				<p>Sanırım içinde bulunduğum ruh halini fark etmişti ve muziplikleriyle beni daha da güç bir duruma düşürmekten keyif alıyordu. </p>
				<p>“Peki, çoban, arada sırada seni görmek için buraya gelen bir sevgilin var mı? Eminim, bu ya bir altın keçi<a class="si-noteref epub-type_noteref" href="#f7" id="ref_f7">7</a> ya da dağların doruklarında gezindiği söylenen peri kızı Estérelle<a class="si-noteref epub-type_noteref" href="#f8" id="ref_f8">8</a> olmalı...”</p>
				<p>Aslında, benimle konuşurken başını geriye atıp şirin şirin gülümsemesi, yanımdan ayrılmak için acele etmesi, ona bir hayal gibi gelip geçen peri kızı Estérelle’nin havasını veriyordu. </p>
				<p>“Hoşça kal çoban!” dedi.</p>
				<p>“Güle güle, hanımefendi!” </p>
				<p>İşte, boş küfeleriyle yola koyulmuştu bile.</p>
				<p>Yokuş yukarı yükselen patikanın doruğunda gözden kaybolurken, katırın toynağından yuvarlanan çakıltaşları adeta bir bir yüreğime saplanıyordu. Uzun süre o taşların yuvarlanırken çıkardıkları sesi dinledim ve akşama kadar bu rüyayı bozabilir korkusuyla kımıldamaya bile cesaret edemeden yarı uykulu bir halde kalakaldım. Hava kararırken, vadinin derinlikleri maviye bürünüp, hayvanlar ağıla girmek için meleyerek birbirlerine sokulduklarında, aşağıdan bana seslenildiğini duydum; küçükhanım az önceki gibi güleç bir ifadeyle değil, sırılsıklam olmuş bir halde soğuktan ve korkudan titreyerek geri geliyordu. Yamacı indiğinde, Sorgue Irmağı’nın yağmur sularıyla kabarmış olduğunu görmesine rağmen, ne pahasına olursa olsun oradan geçmek isteyince boğulma tehlikesiyle karşılaşmış olmalıydı. Daha da kötüsü, gecenin bu saatinde çiftliğe geri dönmeyi aklından bile geçirmemeliydi, çünkü küçükhanım ırmağın geçit veren bölümüne inen yolu kendi başına asla bulamazdı, benim de sürüyü bırakmam mümkün değildi. Geceyi dağda geçirme düşüncesi, özellikle ailesini meraklandıracağından onu daha da endişelendiriyordu. Onu elimden geldiğince teselli etmeye çalıştım: </p>
				<p>“Temmuz ayında geceler kısa olur hanımım... göz açıp kapayıncaya kadar geçer,” dedim.</p>
				<p> Sonra, Sorgue’un sularıyla sırılsıklam olmuş elbisesini kurutup, ayaklarını ısıtması için hemen ateş yaktım. Ardından da kendisine süt ve peynir getirdim ama zavallıcığın ne ısınıp kendine gelmeyi ne de yemek yemeği düşünebilecek hali vardı, gözlerinde biriken iri damlaları gördükçe neredeyse ben de ağlayacak gibi oluyordum.</p>
				<p>Bu arada gece iyice bastırmıştı. Dağların zirvelerinde, birkaç gün ışığı kırıntısından, batı yönünde ise birkaç ışık huzmesinden başka bir şey kalmamıştı. Hanıma ağıla girip dinlenmesini söyledim. Taze samanların üzerine yepyeni bir koyun postu sererek, kendisine iyi geceler diledim ve dışarı çıkıp kapının önüne oturdum... Tanrı şahidim olsun ki, yüreğimi yakan şu aşk ateşine rağmen, aklımdan hiçbir kötü düşünce geçmedi, yalnızca efendilerimin kızının, hemen yakınındaki meraklı  sürünün bakışları eşliğinde –onu adeta diğerlerinden daha beyaz ve değerli bir dişi koyunmuş gibi izliyorlardı– kendini bana emanet ederek ağılın bir köşesinde uyumasından büyük bir gurur duyuyordum. Daha önce gökyüzü bana hiç bu kadar derin, yıldızlar hiç bu kadar parıltılı görünmemişti. Birden ağılın kapısı açıldı ve güzel Stéphanette belirdi. Uyku tutmamıştı. Hayvanlar kımıldadıkça samanları hışırdatıyor ya da rüyalarında meleyorlardı. Ateşin yanına oturmak istiyordu. Bunu fark ettiğimde, ona omuzlarını örtmesi için keçi postumu verdim ve ateşi körükledim, hiç konuşmadan öylece yan yana oturduk. Daha önce yıldızların altında güzel bir gece geçirdiyseniz, herkesin uyuduğu o saatlerde, yalnızlığın ve sessizliğin ortasında gizemli bir âlemin belirdiğini bilirsiniz. İşte o zaman pınarlar daha gür bir sesle akarken, göllerin üzerinde küçük alevler parıldar. Dağlardaki cinler, periler özgürce dolaşmaya başlarlar, civardaki ağaç dallarının büyüdüğünü, otların yeşerdiğini hissettiren belli belirsiz sesler, hışırtılar yankılanır adeta. Gün varlıklara aittir, geceyse nesnelere... Alışkın değilseniz, bu ortam ürkütücü olabilir... İşte bizim hanımefendi de tir tir titriyor, en küçük bir çıtırtıda bana sokuluyordu. Bir seferinde, aşağıda parıldayan gölden yükselen uzun, melankolik bir çığlık dalgalanarak bize kadar ulaştı. Aynı anda, güzel bir yıldız, az önce duyduğumuz o feryadın kendisiyle birlikte taşıdığı bir ışık gibi, tam kafamızın üzerinden aynı yöne doğru süzüldü. </p>
				<p>“Bu da neydi?” diye sordu Stéphanette alçak sesle.</p>
				<p>“Cennete giden bir ruh, hanımım,” dedim ve hemen haç çıkarttım. </p>
				<p>O da haç çıkarttı ve bir süre öylece dalıp gitti. Sonra bana dönerek şunları söyledi:</p>
				<p>“Demek, siz çobanların büyücü olduğunuz söylentisi doğruymuş?”</p>
				<p>“Bu doğru değil, sevgili hanımım. Sadece yıldızlara daha yakın olduğumuz için orada neler olup bittiğini vadidekilerden daha iyi biliyoruz.”</p>
				<p>Omzunda koyun postu, başı eline dayanmış halde ilahi bir çoban edasıyla gökyüzüne baktı ve “Ne kadar da çoklar! Ne kadar güzeller! Hiç bu kadarını bir arada görmemiştim! Adlarını biliyor musun, çoban?” diye sordu.</p>
				<p>“Elbette hanımım... Bakın! Tam üzerimizdeki Aziz Jacques Yolu’dur (Samanyolu). Fransa’dan kalkıp doğrudan İspanya’ya gider. Onu, Araplarla savaşa giden yiğit Charlemagne’a yol göstermesi için Galiçyalı Aziz Jacques çizdi.<a class="si-noteref epub-type_noteref" href="#f9" id="ref_f9">9</a> Daha ileride gördüğünüz, parıltılı dört dingiliyle Ruhlar Arabası (Büyükayı) takımyıldızıdır. Onun önündeki diğer üçü, Üç Hayvan yıldızlarıdır ve tam üçüncüsünün karşısındaki de Arabacı’dır. Dört bir yandan yağan şu yıldız yağmurunu görüyor musunuz? Onlar, Tanrı’nın kendi katına kabul etmediği ruhlardır... Az daha aşağıda ise, Tırmık ya da Üç Kral (Orion) var. İşte o, biz çobanlara saatin kaç olduğunu gösterir. Sadece ona bakarak, şu anda gece yarısını biraz geçtiğini söyleyebilirim. Yine güneye doğru, biraz daha aşağıya baktığımızda, Yıldızların Meşalesi’nin, diğer adıyla Milanolu Jean’ın (Sirius) ışıltısını göreceksiniz. Bu yıldızla ilgili olarak çobanların anlattığı bir hikâye vardır. Rivayete göre, bir gece Milanolu Jean, Üç Kral ve Civciv Kafesi (Pleiades ya da Ülker yıldız kümesi) arkadaşları olan başka bir yıldızın düğününe davet edilmişler. Aceleci Civciv Kafesi hemen harekete geçip, gökyüzünün derinliklerindeki yukarı yolu tercih etmiş. Yukarı bakın, en yukarı, gökyüzünün derinliklerine. Üç Kral daha aşağıdan, kestirmeden gidip ona yetişmiş ama içlerinde en tembeli olan Milanolu Jean uykuya daldığından en arkada kalmış ve onları durdurmak için öfkeyle bastonunu fırlatmış. Bu yüzden, Üç Kral aynı zamanda Milanolu Jean’ın Bastonu olarak da anılır... Ama içlerinde en güzeli, sevgili hanımım, şafak vakti sürüleri salıverirken ve akşamları geri dönerken yolumuzu aydınlatan, bizim Çoban Yıldızımızdır. Biz ona Maguelonne deriz, güzel Maguelonne.... Provencelı Pierre’in (Satürn ya da Zühal) yıldızı peşinde dolanır ve her yedi yılda bir onunla nikâh tazeler.”</p>
				<p>“Çoban, nasıl olur! Yıldızlar da birbirleriyle evleniyor mu?”</p>
				<p>“Elbette, hanımım!”</p>
				<p>Ona yıldızların evlilikleriyle ilgili bilgi vermeye çalışırken, omuzlarıma hafifçe dokunan, ince, narin bir şey hissettim. Uykuyla ağırlaşmış başını bana yasladığında, kurdele ve dantellerle tutturduğu saçları aşağıya döküldü. Yıldızlar gün ışığıyla solup gidene kadar, hiç kımıldamaksızın öylece yanımda kaldı. Ruhumun derinlikleri biraz altüst olsa da, bana güzel duyguların dışında hiçbir şey esinlemeyen bu aydınlık gecenin kutsal himayesinde, yalnızca onu seyretmekle yetindim. Etrafımızdaki yıldızlar, tıpkı kalabalık bir sürü gibi sessizce, yumuşak devinimlerini sürdürüyorlardı, ara sıra hayalimde, bu yıldızlardan en narin, en parıltılısının yolunu kaybederek omuzlarıma yaslanıp, uyumak için aşağıya indiğini canlandırıyordum.</p>
				</div>
				<div class="si-footnotes html5_section epub-type_footnotes">
					<div class="si-footnote html5_aside epub-type_footnote" id="f6"><a class="si-backref" href="#ref_f6">6</a><span class="si-footnote-text">. Fransa’nın Landes bölgesinde yetiştirilen, Labrit (ya da Albert) kökenli, genellikle siyah renkli bir çoban köpeği türü. (Y.N.)</span></div>

					<div class="si-footnote html5_aside epub-type_footnote" id="f7"><a class="si-backref" href="#ref_f7">7</a><span class="si-footnote-text">. Bir Provence efsanesinin hayalî keçisi. Söylentiye göre altın boynuzları ve toynaklarıyla dağlarda gezinir, olağanüstü zenginliklerle dolu bir mağarada yaşarmış. Paul Arène, bu efsaneden yola çıkarak en muhteşem hikâyelerinden biri olan <em>La Chèvre d’or</em>’u (Altın Keçi) yazmıştır. (Y.N.)</span></div>

					<div class="si-footnote html5_aside epub-type_footnote" id="f8"><a class="si-backref" href="#ref_f8">8</a><span class="si-footnote-text">. Efsaneye göre, adını verdiği Estérel Dağı’nda yaşayan peri. Frédéric Mistral, onu<em> </em><em>Calendal</em> adlı eserinin kahramanı yapmış, IV. Bölüm’ün başlığına “Peri Kızı Estérelle” ismini vermiştir. (Y.N.)</span></div>

					<div class="si-footnote html5_aside epub-type_footnote" id="f9"><a class="si-backref" href="#ref_f9">9</a><span class="si-footnote-text">. Halk diliyle ifade edilen bu astronomik detaylar, Avignon’da yayımlanan<em> Almanach</em><em> Provençal</em>’den alınmıştır. (Yazarın notu)</span></div>
				</div>
  </body>
</html>