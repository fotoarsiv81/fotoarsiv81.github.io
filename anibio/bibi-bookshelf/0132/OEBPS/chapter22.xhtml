<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Değirmenimden Mektuplar</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter22">
<div class="html5_section">
				<h1>SAYGIDEĞER<br/>KEŞİŞ GAUCHER’NİN İKSİRİ</h1>
				<p>“Şunun bir tadına bakın, komşum, sonra bana nasıl bulduğunuzu söylersiniz.”</p>
				<p> Graveson papazı, incileri sayan bir mücevher ustasının titizliğiyle, bardağıma iki damla, bu yeşile çalan altın sarısı renkli, sıcak, parıltılı, nefis likörden koydu... İçtiğimde içim güneş ışınlarıyla dolmuş gibi sıcacık oldu.</p>
				<p>“Keşiş Gaucher’nin bu iksiri, Provence’ımızın neşe ve sağlık kaynağıdır,” dedi adam zafer kazanmış bir edayla. “Değirmeninizin iki mil uzağındaki Prémontré tarikatı manastırında üretilir. Dünyanın tüm şartröz likörlerinden daha nefis değil mi?.. Bir de bu iksirin hikâyesinin ne kadar keyifli olduğunu bir bilseniz!.. Dinleyin hele...”</p>
				<p>O zaman başpapaz, duvarlarında İsa’nın çarmıha gerilmeye mahkûm edilişinden defnedilmesine kadar yaşanan süreci resmeden küçük tablolar, pencerelerinde de papazların cüppelerinin üzerine giydikleri beyaz üstlükler gibi kolalı, açık renkli perdeler bulunan bu şirin ve dingin yemek salonunda, biraz kuşku uyandıran ve uygunsuz bu hikâyeyi tıpkı Erasmus ya da Assoucy’nin öykülerinden biriymiş gibi hiçbir art niyet gözetmeksizin, naif bir ifadeyle anlatmaya başladı: </p>
				<p>“Yirmi yıl kadar önce, Prémontré tarikatı ya da bizim Provencelıların andıkları adlarıyla ak keşişler, büyük bir sefaletin pençesine düşmüştü. O zamanlar manastırlarının halini görseydiniz içiniz sızlardı. </p>
				<p>Büyük duvar, Pacôme Kulesi parça parça dökülüyordu. Manastırın otlarla kaplı bahçesindeki küçük sütunlar yarılmış, azizlerin duvarlardaki oyuklara yerleştirilmiş taştan yontuları yıkılmaya yüz tutmuştu. Kırılmadık tek bir vitray, sağlam duran tek bir kapı kalmamıştı. Tıpkı Camarque’daki gibi esen rüzgâr avlularda, şapellerde mumları söndürüyor, camların kurşun çerçevelerini kırıyor, kutsal kâselerin içinde bulunan suyu etrafa savuruyordu. Ama daha da üzücüsü, manastırın boş bir güvercinlik gibi sessizce duran çan kulesiydi. Çan alacak paraları olmayan keşişler sabah duasını badem ağacından yapılmış tahta kaşıkları çalarak haber veriyorlardı!..</p>
				<p>Zavallı ak keşişler! Şaraplı ekmek yortusunun ayin alayına, yamalı harmanilerinin içinde, kavun, karpuzdan başka bir şey yemedikleri için çökmüş, solmuş yüzlerindeki hüzünlü ifadeyle katıldıklarını daha dün gibi hatırlıyorum. Arkalarından da, yaldızı dökülmüş asası, güvelerin yediği yünden başlığıyla utanç içinde yürüyen başpapaz efendi geliyordu. Saflardaki tarikat mensubu kadınlar acı içinde ağlıyor, irikıyım sancak taşıyıcılar zavallı keşişleri birbirlerine göstererek bıyık altından gülerken, ‘Sürüden ayrılmayan sığırcık kuşları zayıf düşermiş,’ diyorlardı. </p>
				<p>Doğrusu, bahtsız keşişler de kendi kendilerine dünyanın dört bir yanına uçuşup yaşamlarını sürdürebilecekleri uygun bir otlak bularak başlarının çaresine bakmanın daha doğru olup olmayacağını sorma noktasına gelmişlerdi. </p>
				<p>Bu ciddi meselenin manastır meclisinde tartışıldığı bir gün, başrahibe, Keşiş Gaucher’nin söz almak istediği bildirildi... Ek bir bilgi olarak, Keşiş Gaucher’nin manastırın sığırtmacı olduğunu yani günlerini, kaldırım taşlarının yarıkları arasında ot bulmaya çalışan iki cılız ineği önüne katıp avlunun bir kemerinden diğerine dolanarak geçirdiğini söyleyelim. On iki yaşına kadar, Baux’da, Bégon Hala olarak anılan yaşlı bir kaçığın yanında yaşayan, sonra da keşişlerin manastıra aldıkları bu bahtsız sığırtmaç, biraz kalın kafalı ve kıt zekâlı olduğundan yalnızca hayvan gütmeyi ve<em> Pater noster</em> duasını ezbere okumayı öğrenebilmişti, onu da Provence dilinde okuyordu. Biraz garip düşüncelere sahip olsa da, keçi kılından çile gömleği ve kamçısıyla uyum içinde yaşayan dini bütün bir Hıristiyan’dı.</p>
				<p>Saf saf, paldır küldür meclis salonuna girip, başrahibi, meclis azalarını, muhasibi bir bacağını arkaya atarak selamladığında herkes gülüşmeye başladı. Solgun yüzü, keçi sakalı, biraz deli bakan gözleriyle, girdiği her yerde aynı tepkiyle karşılanan Keşiş Gaucher bu duruma pek aldırmamıştı. </p>
				<p>‘Muhterem meclis azaları,’ dedi zeytin çekirdeğinden tespihini çekerken saf bir ifadeyle, boş fıçı çok ses çıkarır diye boşuna dememişler. İçi zaten boş olan zavallı kafamı biraz daha oyarak, sanırım bizi tüm sıkıntılardan kurtaracak bir çözüm yolu buldum.</p>
				<p>‘Bakın nasıl oldu. Beni büyüten Bégon Hala’yı tanırsınız. (Ruhu şad olsun. Çılgın ihtiyar. İçtikten sonra ne edepsiz şarkılar söylerdi.) Muhterem pederler, Bégon Hala, sağlığında, dağda yetişen otları yaşlı bir Korsika karatavuğundan daha iyi tanırdı. Hayatının son günlerinde Alpilles Dağları’ndan toplayabileceğimiz beş altı şifalı otu bir araya getirerek eşsiz bir iksir hazırlamıştı. Bunun üzerinden uzun yıllar geçti, ama Aziz Augustin’in yardımı ve başrahibimizin izniyle ve sıkı bir araştırmayla bu gizemli iksirin formülünü bulabileceğimizi düşünüyorum. İksiri şişeleyip biraz pahalıya sattıktan sonra, tıpkı Trappe ve Grande Chartreuse tarikatına mensup kardeşlerimiz gibi zaman içinde zenginleşeceğiz.’</p>
				<p>Henüz sözlerini bitirmeden, başrahip yerinden kalkıp boynuna sarıldı. Meclis üyeleri sıkmak için elini yakaladılar. Diğerlerinden daha fazla heyecanlanan muhasip, abasının lime lime olmuş eteklerini saygıyla öpüyordu... Ardından herkes, fikir alışverişinde bulunmak üzere yerine oturdu ve meclis kısa süre içinde, Gaucher’nin tamamıyla iksirine yoğunlaşabilmesi için ineklerin bakımını keşiş Thrasybule’ün üstlenmesine karar verdi. </p>
				<p>Peki, nasıl oldu da o muhterem adam Bégon Hala’nın formülünü bulmayı başardı? Ne emekler harcadı, uykusuz kaç gece geçirdi? Hikâye işin bu kısmına hiç değinmiyor. Ama kesin olan bir şey vardı ki, ak keşişlerin iksirinin adı altı ay içinde her yanda duyulmaya başlamıştı. Artık Arles’ın tamamında, Provence armasıyla mühürlenmiş, üzerine zevkten dört köşe olmuş bir keşişin resmi bulunan gümüş renkli etiket yapıştırılmış toprak bir testi, tatlı şarap şişelerinin ve yeşil zeytin küplerinin arasındaki yerini almıştı, iksirin gördüğü rağbet sayesinde, Prémontré Manastırı zenginleşmişti. Pacôme Kulesi onarıldı, başrahibe yeni bir ayin başlığı alındı, kilisenin pencerelerine el yapımı zarif vitraylar takıldı ve güzel bir Paskalya sabahı, çan kulesine asılan farklı büyüklüklerde bir dizi çan, çın çın ötmeye başladı. </p>
				<p>Patavatsızlıklarıyla manastır cemaatinin eğlencesi haline gelmiş olan zavallı Keşiş Gaucher’ye gelince; artık manastırda ondan bahsedilmez olmuştu. Artık saygıdeğer Gaucher olarak anılıyordu, bu zeki ve bilgili adam manastırın bitmek tükenmek bilmeyen ufak tefek işlerini bir kenara bırakmış, otuz keşiş dağlarda kendisi için kokulu otlar ararken, o, damıtım evine kapanmıştı... Meclis heyetinin bahçesinin dibinde bulunan terk edilmiş eski bir şapelden bozma bu damıtım evine hiç kimse, hatta başrahip bile giremiyor, temiz yürekli pederler bu mekâna gizemli ve olağanüstü bir anlam yüklüyorlardı. Bazen gözü pek ve meraklı bir keşiş çömezi asmalara tutunarak giriş kapısının gülbezeğine ulaşıyor, ancak bir büyücüyü andıran sakalı ve elindeki sıvı ölçeğiyle fırınlarına doğru eğilmiş Keşiş Gaucher’yi ve etrafını çevreleyen pembe kumtaşından karnileri, devasa imbikleri, kristalden sarmal boruları, vitrayların kırmızı aydınlığında büyülü bir ışık gibi parıldayan bir sürü garip alet edevatı gördüğünde hemen olduğu yere yığılıp kalıyordu. </p>
				<p>Hava kararmaya başlayıp, çanlar son akşam duasını çaldığında, bu gizemli mekânın kapısı sessizce açılıyor, muhterem Gaucher ayine katılmak için kiliseye geçiyordu. Manastırda nasıl ihtimamla karşılandığını görmeliydiniz! Keşişler iki yanında sıra oluyor, o geçerken, ‘Şiişşt!.. Susun, sırrı o biliyor!’ diyorlardı. </p>
				<p>Manastır muhasibi peşi sıra onu izliyor, başını öne eğerek onunla konuşuyordu... Bu pohpohlamaların ortasında üç köşeli, geniş kenarlı şapkasını geriye atan Gaucher alnını siliyor, keyifle büyük avlulardaki portakal ağaçlarına, yepyeni rüzgârgüllerinin döndüğü mavi çatılara, bembeyaz parıldayan bahçede, zarif ve çiçeklerle kaplı küçük sütuncukların arasında yeni pelerinleri ve dingin yüz ifadeleriyle ikişer ikişer gezinen keşişlere bakıyordu. </p>
				<p>‘Tüm bunları bana borçlular,’ diye iç geçiren muhterem, bunu her anımsayışında böbürleniyordu. </p>
				<p>Zavallı adamın bu kibrinin cezasını nasıl ödediğini şimdi göreceksiniz. </p>
				<p>Bir akşam ayin sırasında, olağanüstü bir heyecanla kiliseye geldi; yüzü kıpkırmızı olmuştu, soluk soluğa kalmıştı, başlığı yan yatmıştı, öyle kendinden geçmişti ki, kutsal sudan alırken kolunu dirseklerine kadar suya batırdı. Önce, bu durumun geç kalmış olmanın verdiği heyecandan kaynaklandığı sandılar. Ama ana sunağı selamlamak yerine orgun ve kürsülerin önünde reveranslar yaptığı, kiliseyi rüzgâr hızıyla kat ettikten sonra, koltuğunu bulabilmek için beş dakika boyunca ortalıkta gezindiğini ve yerine oturduktan sonra çakırkeyif bir ifadeyle sağa sola salındığını gördüklerinde, üç sahında da şaşkınlık dolu mırıltılar yankılandı. Bir dua kitabından diğerine doğru zincirleme olarak şu fısıltılar duyuluyordu: </p>
				<p>‘Muhterem Gaucher’nin neyi var?.. Muhterem Gaucher’ye ne oldu?’ </p>
				<p>Sabırsızlanan başrahip, sessizliği sağlamak için asasını iki kez döşeme taşlarının üzerine düşürdü. Ötede, koronun ortasında mezmurlar devam etse de, karşılıklar yeterince coşkulu gelmiyordu. </p>
				<p>Birden, <em>Ave verum</em>’un tam ortasında, koltuğunda geriye doğru kaykılan keşiş Gaucher, tiz perdeden bir şarkı mırıldanmaya başladı:</p>
				
				<blockquote>
				<p>‘Paris’te bir ak keşiş varmış</p>
				<p>Tarari, tarara...’</p>
				</blockquote>

				<p class="margin">Herkes büyük bir üzüntüyle ayağa kalkıp bağırmaya başladı: </p>
				<p>‘Götürün şunu, onu cin çarpmış!’</p>
				<p>Manastır meclisi azaları haç çıkarırken, başrahibin asası inip kalkıyordu. Ama Gaucher’nin ne gördüğü ne de duyduğu vardı; sonunda güçlü kuvvetli iki keşiş, şeytanı içinden kovmak istermişçesine çırpınan ve tarari tararalarını söylemeye devam eden Gaucher’yi, koronun kulisine açılan küçük kapıdan dışarı çıkarmak zorunda kaldı. </p>
				<p>Ertesi sabah, gün doğumunda, bahtsız Gaucher başrahibin dua odasında gözlerinden seller gibi yaşlar dökülürken, dizlerinin üzerine çökmüş günahını itiraf ediyordu: </p>
				<p>‘Hep iksir yüzünden Aziz Papa, iksir aklımı başımdan aldı,’ diyordu göğsüne vura vura. Onun bu kadar üzüldüğünü, bu kadar pişman olduğunu gören iyi yürekli başrahip de duygulandı.</p>
				<p>‘Haydi, haydi, Gaucher, biraz sakinleşin, her şey güneş ışınlarının altındaki çiy tanesi gibi unutulup gidecek... Yaşananlar sandığınız kadar yüz kızartıcı değil. Sadece şarkı biraz... şeydi... şey!.. Neyse, umarım çömezler seni duymamışlardır... Bu arada, tüm bunların başınıza nasıl geldiğini anlatsanıza... İksiri deniyordunuz değil mi? Elinizin ayarı biraz fazla kaçmış... Evet, evet anlıyorum, tıpkı Peder Schwartz<a class="si-noteref epub-type_noteref" href="#f55" id="ref_f55">55</a> gibi icadınızın kurbanı olmuşsunuz... Ama söylesenize dostum, bu korkunç iksiri kendi üzerinizde denemeniz şart mıydı?”</p>
				<p>‘Ne yazık ki, evet, Aziz Papa... Ölçü kabı alkolün derecesini ayarlamam için yeterli oluyor ama iş, kıvamını anlamaya gelince, bu konuda yalnızca dilime güvenebilirim...’</p>
				<p>‘Ya! Çok güzel, ama size sormam gereken bir şey daha var... Zorunluluk gereği tadına baktığınızda iksir hoşunuza gidiyor mu? Bundan keyif alıyor musunuz?’ </p>
				<p>‘Ne yazık ki, evet, Aziz Papa!’ dedi bahtsız Gaucher yüzü kızararak... ‘İki akşamdır tadı, kokusu öyle enfes ki!.. Bunun şeytanın alçakça bir oyunu olduğundan eminim... Bu yüzden artık yalnızca ölçü kabını kullanmaya karar verdim. Ne yapalım, likörün tadı eskisi kadar nefis olmasın, ısıtılınca üzeri boncuk boncuk olmayı versin...’</p>
				<p>‘Sakın ha!’ diye araya girdi başrahip kendini tutamayarak. ‘Müşterileri kaçırmamak gerek... Artık sizi etkileyen dozu bildiğinize göre, yapmanız gereken tek şey biraz dikkatli davranmak... Söylesenize, iksirin kıvamını anlamak için kaç damla içmeniz lazım? On beş ya da yirmi damla, öyle değil mi?.. Hadi yirmi damla diyelim... Şeytanın yirmi damlada aklınızı başından alması için çok kurnaz olması gerek... Ayrıca, olası aksaklıkları engellemek için sizi kilisede akşam ayinine katılmaktan muaf tutuyorum. Akşam duanızı damıtım evinde okuyacaksınız... Şimdi muhterem dostum, içiniz rahat olsun ve özellikle, içtiğiniz damlalarınızı iyi sayın.’</p>
				<p>Ne yazık ki zavallı Gaucher damlaları boşuna sayıyordu... Onu sıkıca kavrayan şeytan bir türlü bırakmıyordu.</p>
				<p>Damıtım evinde, şimdiye kadar eşi benzeri görülmemiş ayinler gerçekleşti!</p>
				
				<p class="margin">Gündüz her şey yolunda gidiyor, ocaklarını, imbiklerini sakince hazırlayan Keşiş Gaucher, Provence’ın narin, kenarları diş diş, rengârenk, hoş kokulu, güneşte kavrulmuş otlarını özenle ayırıyordu... Ama akşam olup şifalı otlar kaynadığında ve iksir kızıl bakırdan leğenlerde demlenip ılımaya başladığında, zavallı adamın çilesi başlıyordu. </p>
				<p>‘On yedi... on sekiz... on dokuz... yirmi!..’</p>
				<p>İnce çubuktan, gümüş bir bardağa dökülüyordu. İlk yirmi damlayı neredeyse hiç keyif almadan bir dikişte içiyordu. Ama aklı yirmi birinci damlada kalıyordu. Ah, o yirmi birinci damla! İşte o zaman, şeytana uymamak için, laboratuvarının bir köşesinde diz çöküp dualar okuyordu. Ama hâlâ sıcak olan iksirden yayılan nefis kokulu buğular etrafını sarıyor ve bir şekilde kanına girerek onu kazanların başına sürüklüyordu. Burun deliklerini sonuna kadar açarak üzerine doğru eğildiği altın sarısına çalan yeşil renkli iksiri çubuğuyla yavaşça karıştırırken, oluşan zümrüt halkaların içinde parıldayan altın pulcuklarda Bégon Hala’nın gülen ve ışıklar saçan gözlerini görür gibi oluyordu... </p>
				<p>‘Hadi, bir damla daha!’</p>
				<p>Bahtsız Goucher damla damla ekleyerek sonunda bardağı ağzına kadar dolduruyordu. Ardından, gücü tükenmiş bir halde kendini geniş bir koltuğa bırakıyor, gözleri yarı kapalı kendinden geçmiş olarak günahının tadına yudum yudum varırken, keyifli bir vicdan azabı içinde alçak sesle, ‘Ah! Cehennemliğim ben, cehennemlik...’ diyordu.</p>
				<p>Daha da kötüsü, bardağın dibini bulmaya başladığında, bu şeytani iksirin etkisiyle Bégon Hala’nın edepsiz şarkılarını hatırlıyordu: ‘Bir ziyafet vermekten söz ediyordu mahallenin üç dedikoducu karısı...’ ya da ‘André Efendi’nin ormana yalnız giden çoban kızı...’ ardından da ak keşişlerin ünlü tekerlemesi geliyordu: ‘Tarari, tarara.’</p>
				<p>Ertesi sabah oda komşuları bıyık altından gülerek kendisine, ‘Heh, heh! Keşiş Gaucher, dün akşam yatarken yine çakırkeyiftiniz,’ dediklerinde utancından yerin dibine geçiyordu. </p>
				<p>O zaman gözleri yaşlarla doluyor, umutsuzluğa kapılıyordu, kendisini perhizle, çile kuşağıyla cezalandırıyordu. Ama hiçbir şey iksirin içindeki şeytana karşı koyamıyor ve her akşam aynı saatte aynı işkence başlıyordu. </p>
				<p>O sıralar, Tanrı’nın bir lütfuymuşçasına, manastıra sipariş yağıyordu. Nîmes’den, Aix’ten, Avignon’dan, Marsilya’dan siparişler geliyordu. Manastır günden güne adeta küçük bir imalathaneye dönüşüyordu. Keşişlerden bazıları paketleri hazırlıyor, bazıları etiketleri yapıştırıyor, diğerleri ise nakliye ve muhasebe işleriyle uğraşıyordu. Bu hengâme içinde ibadet işleri biraz aksasa da, sizi temin ederim ki, bölgede yaşayanların keyifleri yerindeydi...</p>
				<p>Bir pazar sabahı, muhasip, gözleri parlayarak ve gülümseyerek kendisini dinleyen heyete, yıllık bilançoyu okurken, Keşiş Gaucher haykırarak içeri girdi:</p>
				<p>‘Buraya kadar... Artık dayanamayacağım... Bana ineklerimi geri verin.’</p>
				<p>‘Keşiş Gaucher, neyiniz var?’ diye sordu, bu tepki karşısında biraz endişelenmiş gibi görünen başrahip. </p>
				<p>‘Neyim mi var, Aziz Papa?.. Cehennem kazanında yanarken, zebaninin topuz darbelerine maruz kalacağım... Bir ayyaş gibi sürekli içiyorum...’</p>
				<p>‘Ama size damlalarınızı saymanızı söylemiştim.’</p>
				<p>‘Ah! Evet damlalar! Artık kadehleri saymam gerekiyor... Evet, muhterem pederler, artık zıvanadan çıktım. Her gece üç kadeh... Bunun böyle devam edemeyeceğini anlamalısınız... Artık iksiri dilediğiniz kişiye yaptırabilirsiniz. Ama bir daha bu işe karışırsam, Tanrı’nın ateşi beni alev alev yaksın!’</p>
				<p>Meclis heyetinin dudaklarındaki gülümseme kaybolmuştu.</p>
				<p>‘Seni uğursuz, bizi sersefil bırakacaksın!’ diye haykırdı muhasip muhasebe defterini sallayarak.</p>
				<p>‘Yani cehennemlik olmamı mı tercih ediyorsunuz?’</p>
				<p>Bunun üzerine başrahip ayağa kalktı ve ‘Muhterem pederler,’ dedi kutsal yüzüğün parıldadığı beyaz elini uzatarak, ‘her şeyin bir çaresi vardır... Sevgili oğlum, içinizdeki şeytan akşamları harekete geçiyor öyle değil mi?..’</p>
				<p>‘Evet, sayın başrahip, muntazaman her akşam... Bu yüzden hava kararmaya başladığında, haşa huzurdan, semerini gören Capitou’nun eşeği gibi terlemeye başlıyorum.’</p>
				<p>‘Tamam, o zaman, içiniz rahat olsun. Bundan böyle, her akşam ayininde hoşgörüsüyle sizi her tür günahtan muaf tutacak Aziz Augustin duasını okuyacağız. Böylece tüm günahlarınız bağışlanmış olacak.’</p>
				<p>‘Oh! İşte bu güzel, teşekkürler muhterem başrahip!’</p>
				<p>Başka bir şey sormayan Keşiş Gaucher, bir kuş gibi hafiflemiş olarak imbiklerinin başına döndü.</p>
				<p>Gerçekten de, o günden sonra her akşam duasının sonunda, ayini yöneten rahip, ‘Şimdi ruhunu cemaatimiz için feda eden bahtsız Gaucher’miz için dua edelim... <em>Oremus, Domine..</em>.’ demeyi ihmal etmiyordu.</p>
				<p>Bütün o beyaz kukuletalar sahınlığın karanlığında eğildiklerinde, duaları karın üzerinde hafifçe titreşen bir meltem gibi yayılırken, manastırın öbür ucundan, damıtım evinin alev kırmızısı vitraylarının arkasından, avaz avaz bağıran Keşiş Gaucher’nin şarkıları duyuluyordu: </p>
				
				<blockquote>
				<p>‘Paris’te bir ak keşiş varmış</p>
				<p>Neler yapar neler yaparmış</p>
				<p>Paris’te bir ak keşiş varmış</p>
				<p>Bir bahçede körpecik rahibeleri oynatırmış</p>
				<p>Tıpış tıpış bir bahçede</p>
				<p>Körpecik rahibeleri...’</p>
				</blockquote>
				
				<p class="margin">... Hikâyenin tam burasında, papaz dehşet içinde, “Tanrım, ya cemaatim bunları duyarsa,” dedi.</p>
				</div>
				<div class="si-footnotes html5_section epub-type_footnotes">
					<div class="si-footnote html5_aside epub-type_footnote" id="f55"><a class="si-backref" href="#ref_f55">55</a><span class="si-footnote-text">. Uzun süre, daha önce icad edilmiş olan barutun mucidi olarak kabul edilmiştir. Aslında, topların çaplarını ve güçlerini artırarak daha gelişkin modellerin üretilmesini sağlamıştır. (Y.N.)</span></div>
				</div>
  </body>
</html>