<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Değirmenimden Mektuplar</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter16">
<div class="html5_section">
				<h1>ŞAİR MISTRAL</h1>
				<p>Geçen pazar uyandığımda, kendimi Faubourg-Montmartre Caddesi’ndeki evimde sandım. Yağmur yağıyordu, gökyüzü griydi, değirmenime hüzün çökmüştü. Bu soğuk, yağmurlu günü değirmende geçirmeyi düşündüğümde içimi bir korku kapladı ve biraz ısınmak için hemen çamlarımın üç mil uzağındaki Maillane köyünde oturan büyük şair Frédéric Mistral’e gitmeye karar verdim. </p>
				<p>Karar verdiğim hızla harekete geçtim: Mersin ağacından yapılma kalın değneğimi, Montaigne’in kitabını yanıma alıp atkımı boynuma dolayarak yola koyuldum!</p>
				<p>Tarlalarda kimse yoktu... Şirin ve Katolik Provenceımız pazar günleri toprağını dinlenmeye bırakıyordu... Evlerin önünde yalnızca köpekler vardı, çiftlikler kapalıydı... Uzakta, üzerini kaplayan çadır bezinden sular damlayan iki tekerlekli bir yük arabası, kuru yaprak rengindeki kapüşonlu pelerinine bürünmüş yaşlı bir kadın vardı; kırmızı ponponları, üzerlerinde mavi beyaz hasır örtüleri, gümüş çıngıraklı merasim elbiselerinin içinde hızlıca ilerleyen katırların çektiği bir araba çiftliklerdekileri ayine götürüyordu. Biraz daha ötede, sisler arasından seçilen sulama kanalındaki kayığında ayakta duran bir balıkçı, serpme ağını suya atıyordu... </p>
				<p>O gün, yolda kitap okumak mümkün değildi. Yıldız yeli bardaktan boşanırcasına yağan yağmuru insanın yüzüne yüzüne çarpıyordu... Yolu bir solukta kat ettim ve nihayet üç saatlik bir yürüyüşten sonra önümde, rüzgârdan korumak için Maillane’ın etrafını çepeçevre sarmış servi korularının belirdiğini gördüm. </p>
				<p>Köyün sokaklarında bir kedi bile yoktu; herkes ayine gitmişti. Koroya eşlik eden yılankavi boruların seslerinin yayıldığı kilisenin önünden geçerken, renkli camların arasında ışıldayan mumları gördüm. Şairin, önünde bahçesi olan tek katlı küçük evi köyün diğer ucunda, Saint-Rémy yolunun solunda, en sonda yer alıyordu. Yavaşça içeri girdim... Kimse yoktu! Salonun kapısı kapalı olsa da, arkasında yürüyen ve yüksek sesle konuşan birinin sesini duydum... Bu adımları ve bu sesi tanıyordum... Kireç badanalı küçük koridorda, elimi zile dayayarak yürek çarpıntısıyla bekledim. İçerde çalışıyordu... Şiirini bitirmesini beklemeli miydim?.. Aman canım, ne olursa olsun, girelim.</p>
				<p>Ah siz Parisliler, Maillanelı şair Mireille’ine Paris’i tanıtmak için şehrinize gelip salonlarınızda boy gösterdiğinde, dik yakası ve kendini şöhreti kadar rahatsız eden geniş şapkası ve kentli giysileri içindeki o Chactas’ın<a class="si-noteref epub-type_noteref" href="#f26" id="ref_f26">26</a> Mistral olduğunu sandınız... Hayır, o değildi. Bu dünyadaki tek Mistral, geçen pazar günü, kulaklarının üzerine indirdiği fötr şapkası, içinde yeleği bulunmayan ceketi, belini saran kırmızı Katalan tarzı kemeri, parlayan gözleri, yanaklarındaki esin ateşi ve dudaklarındaki gülümsemesiyle bir Yunan çobanı gibi zarif, ellerini pantolonunun cebine sokmuş, uzun adımlar atarak kafasında dizeler kurarken, evine davetsiz daldığım kişiydi...</p>
				<p>“Şuraya bak! Bu sen misin?” diye haykırdı Mistral boynuma sarılarak, “Ne iyi ettin de geldin!.. Bugün Maillane Festivali var. Avignon müziği çalacak, boğa güreşleri, ayin alayları düzenlenecek, farandola dansı yapılacak, her şey çok muhteşem olacak... Annem ayinden dönünce, yemeğimizi yiyip, hemen dans eden güzel kızları izlemeye gideriz...”</p>
				<p>O benimle konuşurken, heyecanla, uzun süredir görmediğim ve içinde keyifli saatler geçirdiğim, açık renkli duvar kâğıtlarıyla kaplı bu küçük salona bakıyordum. Hiçbir şey değişmemişti. Sarı kare desenli kanepe, iki hasır koltuk, kolsuz Venüs heykeli, şöminenin üzerindeki Arleslı Venüs heykeli şairin Hébert tarafından yapılmış portresi, Étienne Carjat’nın çektiği fotoğrafı ve bir köşede, pencerenin kenarında bir kayıt memurununkini andıran, eski kitaplarla ve sözlüklerle kaplı eski, küçük çalışma masası, hepsi yerli yerindeydi. Bu masanın ortasında açık duran büyük bir defter vardı. Bu, Frédéric Mistral’in yedi yıldan beri üzerinde çalıştığı ve altı aydır son mısralarını yazmakta olduğu, bu yılın sonunda Noel’de yayımlanması planlanan son şiir kitabı <em>Calendal</em>’dı. Yine de eserinin hâlâ hazır olduğuna inanamıyordu. Bildiğiniz gibi, iyice mükemmelleştirilmesi gereken bir kıta, kulağa daha hoş gelmesi gereken bir uyak her zaman vardır... Mistral, mısralarını, sanki herkes onun diliyle okuyup, harcadığı emeği takdir edecekmiş gibi Provence diliyle yazıyordu... Ah temiz yürekli şair! Montaigne şu sözleri adeta onun için söylemişti: “Çok az kişinin anlayıp hakkını vereceği bir uğraş için neden bu kadar çabaladığını sorduklarında şu dediklerimi hatırla: ‘Birkaç kişi anlasa da bana yeter, bir kişi bile yeter, hatta kimse anlamasa da razıyım.’” </p>
				
				<p class="margin"><em>Calendal</em>’ı yazdığı defter elimdeydi, heyecanla sayfalarını karıştırıyordum... Pencerenin önünde, caddede, birden fifre ve davul seslerinin yankılanmasıyla birlikte bizim Mistral’in dolaba koşup kadehler, şişeler çıkarması bir oldu, masayı salonun ortasına çektikten sonra müzisyenlere kapıyı açmaya giderken bana, “Hiç gülme... Bana konser vermeye geldiler... Biliyorsun belediye meclisi üyesiyim,” dedi. </p>
				<p>Küçük odaya insanlar doldu. Davulları iskemlelerin üzerine, eski flamayı bir kenara bıraktılar; tatlı şarap dağıtıldı. Şenlikle, farandola dansının geçen yılki kadar güzel olup olmayacağıyla, boğaların azgınlık yapıp yapmayacaklarıyla ilgili ciddi bir sohbetin eşliğinde Bay Frédéric’in sıhhatine içilen birkaç şişeden sonra, müzisyenler izin isteyerek diğer belediye meclisi üyelerine konser vermeye gittiler. O sırada, Mistral’in annesi geri döndü. </p>
				<p>Masa bir çırpıda kuruluverdi: Beyaz, güzel bir örtü serildi, iki servis açıldı. Evin âdetlerini biliyordum; Mistral’in misafiri olduğunda annesi sofraya oturmazdı... Zavallı yaşlı kadın yalnızca Provence dilini bildiği için Fransızlarla anlaşmakta güçlük çekiyordu... Zaten ona mutfakta ihtiyaç vardı. </p>
				<p>Tanrım, o öğle yemeği ne muhteşemdi: Bir parça oğlak rostosu, dağda yaşayan hayvanların sütünden yapılmış peynir, üzüm reçeli, incir ve misket üzümü ve kadehte harika görünen pembe rengiyle Château-Neuf-du-Pape şarabı... Tatlılar yenirken şiir defterini aldım ve Mistral’in önüne bıraktım. </p>
				<p>“Çıkmaya karar vermiştik,” dedi şair gülümseyerek. </p>
				<p>“Hayır! Hayır!.. <em>Calendal!</em> <em>Calendal!</em>” </p>
				<p>Mistral boyun eğdi ve mısralarının ölçüsüne göre tempo tutarak, yumuşak ve müzikal sesiyle ilk ezgiyi okumaya başladı: “Çılgınca âşık olmuş bir kızın / hüzünlü hikâyesinden sonra / şimdi Tanrı izin verirse Cassisli / yoksul bir balıkçı genç var sırada...” </p>
				<p>Dışarıda, ikindi ayinini haber veren çanlar çalıyor, meydanda kestanefişekleri patlatılıyor, caddelerde hiç durmadan fifre ve davul sesleri yankılanıyordu. Camargue boğaları böğürerek koşuşturuyorlardı. </p>
				<p>Bense, dirseklerimi masa örtüsünün üzerine dayamış, yaşlı gözlerle Provencelı genç balıkçının öyküsünü dinliyordum. </p>
				<p>Calendal aşkın kahramanlaştırdığı bir balıkçıdan başkası değildi. Sevdiği güzel Estérelle’in yüreğini kazanabilmek için olağanüstü işlere kalkışan bu gencin çabalarının yanında, Herakles’in on iki görevi hiç kalırdı. </p>
				<p>Bir defasında, kafasına zengin olmayı koymuş, olağanüstü av aletleri icat etmiş ve limana her türden balığı getirmeyi başarmıştı. Bir başka defasında ise, Ollioules Boğazları’nın korkunç korsanı Kont Sévéran’ın karargâhını basıp eşkıyalarının ve metreslerinin önünde üzerine yürümüştü... Bu Calendal ne yaman bir gençti! Bir gün, Sainte-Baume’da, Süleyman Tapınağı’nın çatısını yapan Provencelı Üstat Jacques’ın mezarının yanında birbirlerine pergelle saldırmaya hazırlanan iki grubun arasına dalmış ve onları ikna ederek yatıştırmayı başarmıştı...<a class="si-noteref epub-type_noteref" href="#f27" id="ref_f27">27</a> İnsanüstü çabalar gösteriyordu!.. Yukarıda, Lure kayalıklarında, hiçbir oduncunun çıkmayı göze alamayacağı ulaşılmaz bir dağservisi ormanı vardı. Calendal oraya gitti. Otuz gün boyunca ağaç gövdelerine inip kalkan baltanın çıkardığı ses duyuldu. Orman inliyor, devasa yaşlı ağaçlar peş peşe uçurumların dibine yuvarlanıyorlardı. Calendal aşağı indiğinde, dağda tek bir dağservisi bile kalmamıştı... </p>
				<p>Nihayet bunca çabanın karşılığında Estérelle’in kalbini kazanan genç balıkçı, Cassis sakinleri tarafından konsül<a class="si-noteref epub-type_noteref" href="#f28" id="ref_f28">28</a> olarak seçilmişti. İşte Calendal’ın öyküsü böyleydi... Ama Calendal’ın ne önemi vardı? Şiirde asıl vurgulanmak istenen denizi, dağları, tarihi, gelenekleri, efsaneleri, manzaraları ve ölmeden önce büyük şairine kavuşan naif ve özgür halkıyla Provence’tı... Şimdi dilediğinizce demiryolu hatları döşeyin, telgraf direkleri dikin, Provence dilini müfredattan çıkarın! Provence, <em>Mireille</em> ve <em>Calendal</em>’da sonsuza dek yaşayacak. </p>
				

				<p class="margin-double">“Bu kadar şiir yeter!” dedi Mistral defterini kapatırken. “Şenliğe gitmemiz gerek.”</p>
				<p>Dışarı çıktık; bütün köy sokaklara dökülmüştü, sert bir poyrazın süpürdüğü gökyüzü, yağmurun ıslattığı kırmızı çatıların üzerinde parıldıyordu. Ayin alayını izlemek için tam zamanında gelmiştik. Tam bir saat boyunca, ilahilerin, duaların ve dört bir yandan yankılanan çanların eşliğinde, mumların ve güneşin ışıklarının rüzgârında dalgalanarak ilerleyen beyaz, mavi, gri pelerinli tövbekârların, peçeli kızlar tarikatının, altın sarısı çiçeklerle bezeli pembe flamaların, dört kişinin omuzlarında taşıdıkları süslemeli tahta aziz heykellerinin, ellerindeki iri çiçek demetleriyle putlar gibi boyanmış seramik azize heykellerinin, ayin cüppelerinin, kutsal ekmek kaplarının, yeşil kadifeden gölgeliklerin, beyaz ipeğe sarılmış çarmıhta İsa haçlarının bitmek bilmez geçit törenini izledik. </p>
				<p>Geçit bitip, azizlerin heykelleri şapellerindeki yerlerine yerleştirildikten sonra, boğaları, meydandaki güreşleri, üç adım atlama, boyunkıran, şişme tulum yarışmalarını<a class="si-noteref epub-type_noteref" href="#f29" id="ref_f29">29</a> ve Provence şenliklerinin en seçkin gösterilerini seyretmeye gittik. Hava kararırken Maillane’a geri döndük. Meydanda, Mistral’in akşamları kâğıt oynadığı küçük kafenin önünde, büyük bir şenlik ateşi yakılmıştı. Farandola dansının hazırlıkları yapılıyordu. Kâğıt fenerler karanlıkta her yanı aydınlatıyor, gençler dans için yerlerini alıyordu. Çok geçmeden, davulların çağrısıyla birlikte, ateşin etrafında gece boyunca dans edecek olan devasa bir çember oluştu. </p>
				

				<p class="margin-double">Akşam yemeğinden sonra, daha fazla gezinecek halimiz kalmadığından, Mistral’in odasına çıktık. İçinde iki geniş yatak olan, mütevazı bir köy odasıydı burası. Duvarlar kâğıtla kaplı değildi, üstelik kirişler de açıktaydı. Dört yıl önce, Akademi <em>Mireille</em>’in yazarına üç bin franklık bir ödül verdiğinde, Bayan Mistral oğluna, “Duvarları kâğıtla kaplatıp, tavanı yaptırsak mı?” demişti.</p>
				<p>Mistral ise, “Hayır! Hayır! Şairlerin parasına dokunulmaz,” demiş ve oda yine çırılçıplak kalmıştı. </p>
				<p>Ne var ki, şairlerin parasına dokunulmasa da, Mistral’in kapısını çalanlar onun cömertliğinden yararlanmışlardı...</p>
				<p><em>Calendal</em>’ın yazıldığı defteri odaya getirmiştim, uyumadan önce ona birkaç kıta daha okutmak istiyordum. Mistral porselenlerle ilgili bölümü seçti. Birkaç cümleyle özeti şöyleydi:</p>
				<p>“Nerede olduğunu hatırlayamadığım büyük bir ziyafetti. Masaya, Moustiers porseleninden muhteşem bir sofra takımı yerleştirilmişti. Her tabağın altında, sırlarına maviyle işlenmiş bir Provence öyküsü vardı; Provence’ın tüm tarihi oradaydı. Naif ve hünerli bir çalışmanın ardından yazılan bu kıtaların, o zarif porselen tabakların altına tıpkı bir Theocritus tasviri gibi nasıl incelikle işlendiğini görmek gerekirdi.”</p>
				<p>Mistral, bir zamanlar kraliçelerin konuştuğu ve günümüzde sadece çobanların anladığı, dörtte üçü Latin kökenli sözcüklerden oluşan mısralarını okurken, ben içimden, perişan haldeki ana dilini böylesine yücelten bu adama hayranlık duyuyor, hayalimde, Baux prenslerinin<a class="si-noteref epub-type_noteref" href="#f30" id="ref_f30">30</a> Alpilles’lerde rastlanan, tören avlusunun zeminini gagalayan tavukları, dehlizlerin ince sütunları altında tepinen domuzları, çimenlerin yeşerdiği şapelde otlayan eşekleri, okunmuş su kaplarına dolmuş yağmur sularını içen güvercinleri ve nihayet, kulübelerini eski sarayın yıkıntıları arasına yapmış iki üç köylü ailesiyle, merdivenlerinde tırabzan parmaklığı, pencerelerinde cam kalmamış, kemerlerindeki yonca yaprakları kırılmış, kapılarındaki armaları yosunla kaplanmış, çatısız eski saraylarından birini canlandırıyordum. </p>
				<p>Sonra, günün birinde, orada yaşayan köylülerin çocuklarından biri, bu görkemli yıkıntıların etkisine kapılmış ve onların bu şekilde yüzüstü bırakılmalarına öfkelenmişti. Hemen hayvanları tören avlusundan çıkarmış ve yardıma gelen perilerin sayesinde, büyük merdiveni yeniden inşa etmiş, duvarları tahtalarla kaplamış, pencerelere cam takmış, kuleleri dikmiş, taht salonunun yaldızlarını yenilemiş ve bir zamanlar papaların, imparatoriçelerin ikamet ettiği geniş sarayı eski haline getirmişti.</p>
				<p>Restore edilen bu saray, Provence diliydi.</p>
				<p>O köylü çocuğu ise, Mistral’di. </p>
				</div>
				<div class="si-footnotes html5_section epub-type_footnotes">
					<div class="si-footnote html5_aside epub-type_footnote" id="f26"><a class="si-backref" href="#ref_f26">26</a><span class="si-footnote-text">. Chateaubriand’ın önemli karakterlerinden biri olan Chactas, Montesquieu, Voltaire ve Rousseau’nun yazı geleneğinde, ansızın medeniyetle tanışan bir yabani olarak tasvir edilmiştir. (Y.N.) </span></div>

					<div class="si-footnote html5_aside epub-type_footnote" id="f27"><a class="si-backref" href="#ref_f27">27</a><span class="si-footnote-text">. Mistral, <em>Calendal</em>’a düştüğü bir notla kavganın nedenini şöyle özetlemişti: “Üstat Jacques ve Soubise iki efsanevi şahsiyetti. Meslektaşlarının ve kalfalarının söylediği kadarıyla, Galyalı olan Üstat Jacques, Süleyman Tapınağı’nın mimarıydı. Görkemli yapının inşasından sonra ülkesine geri dönmek üzere Marsilya’ya geçmiş ve Sainte-Baume Ormanı’na çekilmişti. Kuzey Galyalı olan Soubise Baba tapınağın çatısını yapmış ama işleri bittikten sonra, Üstat Jacques’ı kıskanarak ondan ayrılmış ve Bordeaux’ya gitmişti. Bir süre sonra çırakları Üstat Jacques’ı öldürmüşlerdi. Burada Kuzey ve Güney’in çatışması bir kez daha alegorik bir üslupla yansıtılmıştır.” (Y.N.) </span></div>

					<div class="si-footnote html5_aside epub-type_footnote" id="f28"><a class="si-backref" href="#ref_f28">28</a><span class="si-footnote-text">. XII. yüzyıldan Devrim’e kadar Fransa’nın güneyinde belediye başkanları böyle anılıyordu. (Y.N.)</span></div>

					<div class="si-footnote html5_aside epub-type_footnote" id="f29"><a class="si-backref" href="#ref_f29">29</a><span class="si-footnote-text">. Provencelıların, kökenleri eski Yunan’a ve Roma’ya dayanan şenlik oyunları. Üç adım atlamada, hedef, ayakları bağlanmış bir halde peş peşe üç kez zıplayarak en uzak mesafeye ulaşmaktı. Boyunkıranda, boyunları aynı ipin ucuna bağlanmış iki yarışmacı birbirlerini sürüklemek üzere mücadele ediyorlardı. Şişme tulumda ise amaç şişkin bir tulumun üzerinde peş peşe üç kere sıçrayıp yere düşmeden ellerini üç kere çırpmaktı. (Y.N.)</span></div>

					<div class="si-footnote html5_aside epub-type_footnote" id="f30"><a class="si-backref" href="#ref_f30">30</a><span class="si-footnote-text">. Adını Saint-Rémy yakınlarındaki Baux şehrinden alan Baux Hanedanı, Provence soyluluğunun en seçkin örneklerindendi. XII. yüzyıl başlarında yetmiş dokuz kasabaya, şatolara, Provence sınırlarını aşan geniş topraklara sahip olan hanedan uzun bir refah döneminden sonra gücünü kaybetmişti. Buradaki gönderme, hiç kuşkusuz Mistral’e yapılıyordu. <em>Calendal</em>’ın sözü edilen ilk bölümünün başlığı “Baux Prensleri” idi.  (Y.N.)</span></div>
				</div>
  </body>
</html>