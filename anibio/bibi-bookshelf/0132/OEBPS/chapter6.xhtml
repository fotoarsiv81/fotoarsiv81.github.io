<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Değirmenimden Mektuplar</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter6">
<div class="html5_section">
				<h1>ARLESLI KIZ</h1>
				<p>Benim değirmenden köye inerken, yolun kenarına, çitlembik ağaçlarıyla kaplı bir avlunun dibine inşa edilmiş bir çiftlik evinin önünden geçiliyordu. Burası, kırmızı kiremitleri, gelişigüzel aralanmış pencerelerin sıralandığı geniş, koyu renkli cephesi, çatısındaki rüzgârgülü, tahılları yukarı çeken makarası ve dışarı taşan birkaç tutam otuyla, tam da Provence usulü bir çiftçi eviydi...</p>
				<p>Bu ev, beni neden bu kadar etkilemişti? Bu kapalı kapı neden kalbimi sıkıştırmıştı? Bunun yanıtını veremesem de, evi gördüğümde içim ürperiyordu. Etraf oldukça sessizdi... Önünden geçerken köpekler havlamıyor, beçtavukları ötüşmeden kaçıyorlardı... İçeride çıt yoktu! Hatta bir katır çıngırağının sesi bile duyulmuyordu... Pencerelerindeki beyaz perdeleri, tüten bacası olmasa, evde kimsenin yaşamadığı sanılırdı.</p>
				<p>Dün, öğle üzeri, köyden dönerken, güneşten sakınmak için çiftliğin, çitlembik ağaçlarının gölgelediği duvarları boyunca yürüdüm... Çiftlik evinin önündeki yolda, suskun uşaklar arabaya ot yüklüyorlardı... Çiftliğin giriş kapısı açık kalmıştı. Geçerken içeriye bir göz attığımda, avlunun dibindeki taştan geniş masanın üzerine dirseklerini dayayarak başını elleri arasına almış, uzun boylu, saçı sakalı ağarmış yaşlı bir adam gördüm. Üzerinde, kolları kısacık bir ceket, yırtık pırtık bir pantolon vardı. Bir an duraksadım. Uşaklardan biri alçak sesle, “Şişt! Bu bizim efendimiz,” dedi. “Oğlunun başına gelen felaketten beri bu halde.” </p>
				<p>O sırada, siyahlara bürünmüş bir kadın ve küçük bir çocuk, ellerinde altın yaldızlı kalın ayin kitaplarıyla yanımızdan geçerek çiftliğe girdiler.</p>
				<p>Adam, “Hanımımız ve küçük oğlu, ayinden dönüyorlar,” diye ekledi. “Çocuk canına kıydığından beri her gün giderler... Ah! Bayım, ne büyük bir yıkım!.. Babasının üzerinde hâlâ ölen çocuğunun kıyafetleri var, onları çıkarttıramıyoruz... Hadi oğlum! Deh! Deh!”</p>
				<p>Araba hafifçe savrularak yola koyuldu. Daha fazlasını öğrenmek için arabacıdan beni de yanında götürmesini istedim ve orada, kuru otların üstünde bu dokunaklı hikâyeyi öğrendim...</p>
				
				<p class="margin">Adı Jan’dı. Yirmi yaşlarında, herkesin hayranlığını kazanmış, bir kız çocuğu kadar uysal, güçlü kuvvetli, temiz yüzlü bir gençti. Çok yakışıklı olduğundan kadınlar gözlerini ondan alamıyorlardı, ama onun yüreğinde tek bir kişi, bir keresinde Arles yolu üzerinde rastladığı, kadifeden, dantelli giysiler içindeki Arleslı küçük kız vardı... Önceleri, bu ilişki çiftlikte pek hoş karşılanmamıştı. Kız süse püse çok meraklı, çok cilveliydi, üstelik ailesi de buralı değildi. Ama Jan ne pahasına olursa olsun bu Arleslı kızı istiyor, “Onu bana vermezlerse, ölürüm.” diyordu. </p>
				<p>Ailenin kabul etmekten başka çaresi yoktu... Hasattan sonra evlenmelerine karar verildi.</p>
				<p>Bir pazar akşamı, çiftliğin avlusunda ailece yemek yiyorlardı. Buna bir düğün yemeği de demek mümkündü. Nişanlı kız şölene eşlik etmese de, bütün gece şerefine kadeh kaldırıldı... Yemeğin sonuna doğru, kapıda beliren titrek sesli bir adam, üstat Estève ile baş başa konuşmak istediğini söyledi. Estève Usta yerinden kalkıp dışarı çıktı.</p>
				<p>“Efendim, oğlunuzu iki senedir benim metresim olan bir aşüfteyle evlendirmek üzeresiniz... Söylediklerimi kanıtlayabilirim: İşte mektuplar!” dedi. “Durumdan haberdar olan ailesi onu benimle evlendireceklerine söz vermişti, ama oğlunuz ona yakınlaştığından beri ailesi de, kız da beni istemiyor... Yine de aramızda yaşananlardan sonra, artık bir başkasının karısı olacağını düşünemiyorum.”</p>
				<p>Estève mektuplara baktıktan sonra, “Tamam, anlaşıldı,” deyip adamı kendileriyle birlikte şarap içmesi için içeri davet etti.</p>
				<p>“Teşekkürler, kederim susuzluğumu bastırıyor,” diye karşılık veren adam çekip gitti.</p>
				<p>Babanın hiçbir şey olmamış gibi masadaki yerini almasının ardından yemek neşeyle sona erdi...</p>
				<p>O gece, Estève Usta ve oğlu birlikte kırlara dolaşmaya gidip uzun süre dışarıda kaldılar, eve döndüklerinde anne hâlâ onları bekliyordu.</p>
				<p>Babası, “Hanım, sarılıp öp oğlunu, canı çok sıkkın...” dedi.</p>
				
				<p class="margin">Jan o geceden sonra Arleslı kızdan hiç söz etmese de, onu sevmeye devam ediyor, hatta onun daha önceleri bir başkasının kolları arasında olduğunu öğrendiğinden beri bu sevgi daha da büyüyordu. Kimseye bir şey söylemeyecek kadar gururluydu; ama zavallı çocuğun içi içini kemiriyordu!.. Bazı günler, bir köşede hiç kımıldamadan yapayalnız öylece duruyordu. Bazı günlerse kendini bir hışım çalışmaya veriyor, on gündelikçinin işini tarlada tek başına yapıyordu. Akşam olduğunda, Arles yolunu tutup, batıda şehrin sivri çan kuleleri belirene kadar yürüyor, asla daha ileri gitmeksizin geri dönüyordu.</p>
				<p>Onun bu yalnız ve kederli halini gören çiftlik halkı ne yapacağını bilemiyor, çocuğun başına bir felaket gelmesinden korkuyordu... Bir keresinde, masaya oturduklarında, annesi yaşlarla dolmuş gözleriyle ona bakarak, şunları söyledi: </p>
				<p>“Pekâlâ Jan, dinle, her şeye rağmen hâlâ o kızı düşünüyorsan, onu sana alacağız...”</p>
				<p>Babası utançtan kızararak başını öne eğdi...</p>
				<p>Jan başını “hayır” anlamında sallayarak dışarı çıktı...</p>
				<p>O günden itibaren, yaşam tarzını değiştiren Jan, ailesinin içini rahatlatmak için neşeli görünmeye çalıştı ve yeniden balolarda, meyhanelerde, sığırların dağlanması sırasında düzenlenen şenliklerde boy göstermeye başladı. Hatta Fonvieille kasaba şenliğinde, farandola dansı yapanların başını o çekti. </p>
				<p> Babası, “Kendisini topladı,” derken, her zamanki gibi kaygılı olan annesi gözünü üzerinden ayırmamaya başlamıştı... Jan, akşamları kardeşiyle birlikte ipekböceği yetiştirilen odanın hemen yanında yatıyordu; zavallı kadıncağız yatağını geceleri kozalara bakacağı bahanesiyle onların odasının yanına taşımıştı...</p>
				<p>Nihayet, emekçilerin koruyucusu Aziz Éloi Günü geldi.</p>
				<p>Çiftliğe çok neşeli bir hava hâkimdi... Herkes, bol bol ikram edilen Chateau-Neuf’ü ve tatlı şarabı su gibi içiyordu. Kestane fişekleri atıldı, harman yerinde ateşler yakıldı, çitlembik ağaçlarına rengârenk fenerler asıldı... Yaşasın Aziz Éloi! Herkes kendinden geçmişçesine dans ediyordu. Hatta bir ara, küçük kardeşin yeni gömleği tutuştu. Halinden memnun görünen Jan annesini dansa kaldırdığında, zavallı kadın kendini tutamayıp mutluluktan ağladı.</p>
				<p>Gece yarısı herkes yorgunluktan bitkin bir halde yataklarına çekildi... Ama Jan, uyuyamıyordu. Küçük kardeşinin sonradan anlattığına göre bütün gece hıçkırarak ağlamıştı... Ah! Sizi temin ederim, bu çocuğun yüreği derinden yaralanmıştı...</p>
				
				<p class="margin">Ertesi gün şafak sökerken, birinin koşarak odasından geçtiğini duyan annesi içine doğmuş gibi, </p>
				<p>“Jan sen misin?” diye sordu. </p>
				<p>Karşılık vermeyen Jan merdivene ulaşmıştı bile. Apar topar yatağından fırlayan annesi, “Jan, nereye gidiyorsun?” diye seslenip tavan arasına çıkan delikanlının peşinden gitti. “Oğlum, Tanrı aşkına ne yapıyorsun?”</p>
				<p>Jan kapıyı kapatıp sürgüyü çekti. </p>
				<p>“Jan, Janım cevap ver, lütfen! Ne yapıyorsun orada?”</p>
				<p>Kadın titreyen elleriyle kapının tokmağını aradı... Sonrasında, açılan bir pencerenin ve avlunun taşlarının üzerine yığılan bir bedenin sesi duyuldu, hepsi buydu...</p>
				<p>Zavallı çocuk içinden, “Onu çok seviyorum... Artık dayanamayacağım....” demişti. Ah! Yüreklerimiz ne kadar güçsüz! Bunu söylemesi zor ama sanırım nefret aşkı öldüremiyor!..</p>
				<p>O sabah, köylüler birbirlerine, aşağıdan, Estève çiftliğinden gelen bu çığlığın kime ait olduğunu soruyorlardı...</p>
				<p>Duydukları, üzerindeki geceliğiyle, avludaki, üzeri çiy ve kana bulanmış taş masanın önünde oğlunun cansız bedenini kolları arasına almış bir annenin feryadıydı.</p>
				</div>
  </body>
</html>