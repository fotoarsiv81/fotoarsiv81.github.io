<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Değirmenimden Mektuplar</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="chapter17-2">
<div class="html5_section">
				<h1 class="subchapter-num">II</h1>
				<p>Çın, çın, çın!.. Çın, çın, çın!.. </p>
				<p>Gece yarısı ayini başlıyordu. Şatonun şapeli, iç içe geçmiş küçük kemerleri, tavana kadar yükselen meşe kaplamaları, yerlere serilmiş halıları, her yanda ışıldayan mumları ile minyatür bir katedrali andırıyordu. Ne kalabalıktı! Ne tuvaletler vardı! En önde, koronun etrafını çevreleyen arkası oymalı sıralarda, kayısı renkli taftadan giysisiyle Trinquelage Markisi ve davetli soylular oturuyordu. Onların karşısında, brokar kumaştan ateş renkli giysisiyle markinin yaşlı annesi, onun yanında da kabartma desenlerle süslenmiş dantelden hotozuyla markinin genç karısı kadife kaplı dua iskemlesindeki yerini almıştı. Biraz arkada, büyük, sivri perukları, tıraşlı yüzleri ve göz alıcı ipeklerin, nakışlı damaskoların arasında biraz ciddi duran siyah elbiseleriyle yargıç Thomas Arnoton ve noter kâtibi Üstat Ambroy dikkat çekiyordu. Daha geride şişman sofracıbaşılar, hizmetkârlar, araba uşakları, kâhyalar ve saf gümüşten bir halkaya geçirdiği bütün anahtarlarını belinden aşağı sarkıtmış Barbe kadın duruyordu. Arkadaki banklarda hizmetkârlar ve aileleriyle gelmiş olan ortakçılar oturuyordu ve nihayet en arkada, işlerinin arasında biraz ayin havası almak isteyen ve sessizce açıp kapadıkları kapının arasından, kilisenin yanan onca mumla ılımış, şenlikli ortamına ziyafet kokuları getiren aşçı yamakları beliriyordu. </p>
				<p>Ayini yöneten rahibin dikkatini dağıtan aşçı yamaklarının küçük beyaz başlıkları mıydı? Ya da bu dalgınlığın nedeni Garrigou’nun, sunağın kenarında hızlı bir tempoyla salladığı ve adeta her an, “Acele edelim, acele edelim... Ne kadar çabuk bitirirsek, sofraya o kadar erken otururuz,” dermiş gibi görünen o küçük, kudurmuş çıngırak olabilir miydi?</p>
				<p>Doğrusunu söylemek gerekirse, bu şeytanın çıngırağının her çınlayışında rahip ayini unutup yalnızca ziyafeti düşünüyor, zihninde işleri başlarından aşkın aşçılar, demirci ocağı gibi yanan fırınlar, yarı açık tencere kapaklarından yayılan buğular ve içleri mantarla dolu, çıtır çıtır kızarmış iki muhteşem hindi canlanıyordu...</p>
				<p>Ya da iştah kabartıcı kokular yayan yemekleri taşıyan soylu genç hizmetkârlarla birlikte, ziyafet için şimdiden hazırlanmış olan büyük yemek salonuna girdiğini hayal ediyordu. Oh, bu ne harika bir görüntüydü! Kendi tüyleriyle kaplanmış tavus kuşları, altın sarısına çalan kahverengi sülünlerin kanatları, yakut renkli şişeler, yeşil dalların arasına yerleştirilmiş rengârenk meyve piramitleri ve Garrigou’nun (Ah elbette, Garrigou!) sözünü ettiği, sedef gibi parlayan pullarıyla sudan yeni çıkmış gibi görünen, rezene yapraklarının üzerine yatırılmış, kocaman burun deliklerine baharatlı otlar yerleştirilmiş o leziz balıklar. Bu enfes görüntüler, dom Balaguère’e, o muhteşem yemeklerin sunağın işlemeli örtüsünün üzerine yerleştirildiğini düşündürecek kadar canlıydı, öyle ki rahip iki üç kere <em>Dominus vobiscum</em>! yerine şaşırarak <em>Benedicite</em><a class="si-noteref epub-type_noteref" href="#f33" id="ref_f33">33</a> demişti. Muhterem peder bu küçük dalgınlıklar dışında, tek bir satır bile atlamadan, dizlerini kırarak eğilmeyi bir kez bile ihmal etmeden, görevini hakkıyla yerine getiriyordu. Böylelikle birinci ayinin sonuna kadar her şey yolunda gitmişti, ama bildiğiniz gibi, Noel gecesi aynı rahibin art arda üç ayini tamamlaması gerekiyordu.</p>
				<p>“İlki bitti!” dedi rahip kendi kendine, biraz rahatlamış bir ifadeyle iç çekerek, ardından hiç vakit kaybetmeden çömezine ya da çömezi sandığı kişiye işaret etti ve...</p>
				<p>Çın, çın, çın! Çın, çın, çın!.. </p>
				<p>İkinci ayinin başlamasıyla, dom Balaguère de günah işlemeye başlıyordu.</p>
				<p>“Hadi, hadi, acele edelim,” diye sesleniyordu ona Garrigou’nun çıngırağı biraz sert sesiyle. Bu kez, kendini oburluk illetine kaptırmış olan ve kabarmış iştahıyla kendinden geçen bahtsız rahip, dua kitabının sayfalarını tüm bir çırpıda okuyup geçiyordu. Çılgınlar gibi eğilip doğruluyor, belli belirsiz haç çıkarıyor, işini bir an önce bitirmek için ayinin gerektirdiği tüm ritüelleri baştan savma yerine getiriyordu. Kolları İncil’e isteksizce uzanıyor,<em> Confiteor</em> duasını<a class="si-noteref epub-type_noteref" href="#f34" id="ref_f34">34</a> okurken sertçe vurması gereken göğsüne şöyle hafifçe bir dokunuyordu. Adeta çömeziyle arasında kimin daha hızlı geveleyeceği konusunda bir yarış başlamıştı. Ayetler ve karşılıkları hızla birbirini izliyor, karışıyordu. Layıkıyla telaffuz edilse çok zaman alacak sözcükler dudak ucuyla söyleniyor, anlaşılmaz mırıldanmalara dönüşüyordu. </p>
				
				<blockquote>
				<p>“<em>Oremus ps... ps... ps...</em></p>
				<p><em>Mea culpa... pa... pa...</em>”</p>
				</blockquote>

				<p class="margin">Her ikisi de, fıçıdaki üzümü alelacele çiğnerken etrafa sular sıçratan bağcılar gibi, ayinin Latincesini kafa göz yara yara okumaya çalışıyorlardı.</p>
				<p>“<em>Dom... scum!.</em>.” diyordu Balaguère.</p>
				<p>“... <em>Stutuo!</em>..” diye yanıtlıyordu Garrigou ve lanet olası küçük çıngırak, dörtnala koşturmak için posta atlarının boyunlarına takılanlar gibi hiç durmadan çınlıyordu. Tahmin edeceğiniz gibi, ayin bu hızla çabucak sona ermişti. </p>
				<p>“İkincisi de bitti!” dedi nefesi neredeyse kesilecekmiş gibi görünen rahip, yüzü kıpkırmızı olmuş, kan ter içinde kalmıştı, ardından soluk bile almadan sunağın merdivenlerini yuvarlanırcasına indi ve yine...</p>
				<p> Çın, çın, çın!.. Çın, çın, çın!.. </p>
				<p>Üçüncü ayin başladığında, yemek salonuna geçmek için sadece birkaç adım kalmıştı. Ama ne yazık ki, ziyafet saati yaklaştıkça sabırsızlıktan ve kabaran iştahından dolayı ne yapacağını şaşıran bahtsız Balaguère’in aklında yalnızca biraz ötede duran pulları yaldızlı sazanlar, kızarmış hindiler vardı... Onlara dokunuyor, onları... Ah! Tanrım!.. Leziz yemeklerin dumanı tütüyor, şaraplardan hoş kokular yayılıyor ve küçük çıngırak kudurmuşçasına çınlarken ona, “Çabuk, çabuk, daha çabuk!..” diye haykırıyordu. </p>
				<p>Ama nasıl daha çabuk olabilirdi ki? Dudaklarını zor bela oynatabiliyor, sözcükleri dillendiremiyordu... Ulu Tanrı’yı aldatmadan, ayinini kısaltmadan bunu yapması mümkün değildi... Ve bahtsız pederin yaptığı da buydu!.. Gitgide kendini günahın çekiciliğine kaptırıyor, ayetleri önce birer birer, sonra ikişer ikişer atlıyordu. Çok uzun olduğu için havarinin Yeni Ahit’teki mektuplarını tamamlamıyor, İncil’e şöyle bir değindikten sonra, <em>Credo</em>’ya dokunmadan geçiyor, <em>Pater </em>duasını atlıyor, Tanrı’ya minnet ederek başlayıp, ayin usulüne göre<em> Sanctus’</em>la devam eden giriş bölümüne uzaktan selam veriyor, böylece hızlı adımlar ve şeytanî hamlelerle sonsuz cehennem azabına giderek yaklaşıyordu. Ona mükemmel bir uyumla eşlik eden Garrigou (Uzak dur, Şeytan!) cüppesini düzeltiyor, dua kitabının sayfalarını ikişer ikişer çeviriyor, rahlelere çarpıyor, kutsal su kâselerini deviriyor ve küçük çıngırağı giderek daha hızlı ve daha şiddetli sallıyordu. </p>
				<p>Tek bir sözcüğünü bile anlayamadıkları bu ilahileri, rahibin mimiklerine göre izlemek zorunda kalan katılımcıların yüzlerindeki şaşkınlık ifadesini görmek gerekirdi! Birileri otururken, diğerleri ayağa kalkıyor, birileri diz çökerken, diğerleri doğruluyordu ve bu ilginç ayinin tüm evreleri bankların üzerindeki kalabalığın uyumsuz hareketleriyle birbirine karışıyordu. Gökyüzündeki küçük ahıra doğru yoluna devam eden Noel yıldızı, bu karmaşayı gördüğünde şaşkınlığa kapılarak solmuştu...</p>
				<p>“Rahip çok hızlı gidiyor... Takip edebilmek mümkün değil,” diye mırıldandı markinin annesi başı dönmüşçesine hotozunu sallayarak. </p>
				<p>Çelik çerçeveli iri gözlükleri burnuna düşmüş olan Üstat Arnoton, dua kitabının hangi sayfasına geldiklerini bulmak için boşuna çabalıyordu. Aslında ayine katılanların hepsi ziyafeti düşündükleri için ilahilerin son hızla sürüp gitmesine kızamıyorlardı ve dom Balaguère ışıldayan yüzüyle onlara dönüp <em>Ite, missa est</em> sözlerini haykırarak ayinin bittiğini bildirdiğinde, şapelde tek bir ağızdan yankılanan <em>Deo gratias</em><a class="si-noteref epub-type_noteref" href="#f35" id="ref_f35">35</a> sesleri, ziyafetin ilk kadeh tokuşturmalarını haber verircesine sevinç ve coşkuyla doluydu.</p>
				</div>
				<div class="si-footnotes html5_section epub-type_footnotes">
					<div class="si-footnote html5_aside epub-type_footnote" id="f33"><a class="si-backref" href="#ref_f33">33</a><span class="si-footnote-text">. Katoliklerin yemekten önce okudukları duanın ilk sözcüğü. (Ç.N.) </span></div>

					<div class="si-footnote html5_aside epub-type_footnote" id="f34"><a class="si-backref" href="#ref_f34">34</a><span class="si-footnote-text">. Günah çıkarma duası. (Ç.N.)</span></div>

					<div class="si-footnote html5_aside epub-type_footnote" id="f35"><a class="si-backref" href="#ref_f35">35</a><span class="si-footnote-text">. Tanrı’ya şükürler olsun. (Ç.N.)</span></div>
				</div>
  </body>
</html>