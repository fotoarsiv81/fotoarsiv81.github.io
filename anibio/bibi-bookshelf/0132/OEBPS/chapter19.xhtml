<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Değirmenimden Mektuplar</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter19">
<div class="html5_section">
				<h1>İKİ HAN</h1>
				<p>Bir temmuz günü öğleden sonra, Nîmes’den dönüyordum. Boğucu bir sıcak vardı. Gökyüzünü kaplayan mat gümüş rengindeki güneşin altında kavrulan tozdan bembeyaz olmuş yol, zeytin bahçelerinin ve küçük meşelerin arasından göz alabildiğince uzanıyordu. Ne bir gölgelik ne bir esinti vardı. Yalnızca sıcak havanın titreşimi ve ağustosböceklerinin tiz çığlıklarından oluşan ve kulakları sağır eden, hızlı tempolu bu çılgın müzik, o devasa ışık titreşiminden çıkar gibiydi... İki saat boyunca bu ıssız yolda yürüdükten sonra, birden karşımda yolun tozlarının arasında beliren birkaç beyaz ev gördüm. Burası, Saint-Vincent konaklama alanıydı: Beş altı çiftlik evi, cılız incir ağaçlarının arasında susuz bir yalak ve daha ötede yolun iki yanında karşı karşıya bakan iki büyük handan oluşuyordu. </p>
				<p>Bu karşılıklı iki handa tuhaf olan bir şeyler vardı. Bir yanda, önünde duran posta arabası, koşumları çözülen terlemiş atlar, alçak duvarlarının gölgesinde alelacele bir şeyler içen yolcular, katırlar, yük arabaları, akşam serinliğini beklemek üzere sundurmaların altına uzanmış arabacılarla dolu avlusuyla yaşam fışkıran, kapıları ardına kadar açık, yeni, büyük bir bina vardı. Haykırışların ve küfürlerin yankılandığı salondan masalara vurulan yumrukların, tokuşturulan kadehlerin, bilardo toplarının, açılan limonata şişelerinin tıpalarının sesleri geliyor ve camları titreterek şarkı söyleyen birinin şen ve coşkulu sesi tüm bu gürültüyü bastırıyordu:</p>
				
				<blockquote>
				<p>“Güzel Margotan</p>
				<p>Sabah kalkıp erkenden</p>
				<p>Gümüş ibriğiyle</p>
				<p>Su almaya giderdi dereden”</p>
				</blockquote>

				<p class="margin">Karşıdaki han ise, tam tersine sessiz ve terk edilmiş gibiydi. Giriş kapısının önünü otlar bürümüş, pencere kanatları kırılmış, merdivenin basamakları yoldaki taşlarla döşenmişti, kapının üzerinden bir sorgucu andıran cılız bir çobanpüskülü dalı sarkıyordu... Bu görüntü öylesine içler acısıydı ki, burada mola verip bir şeyler içmek için insanın merhamet duygularının çok güçlü olması gerekiyordu. </p>
				
				<p class="margin">İçeri girdiğimde, perdesiz üç geniş penceresinden içeri sızan, göz kamaştırıcı güneş ışınlarıyla daha da kasvetli ve ıssız görünen uzun bir salonla karşılaştım. Üzerinde tozlarla kaplanmış bardakların durduğu ayakları sallanan birkaç masa, yalvarırcasına top bekleyen delikleri ve yırtılmış çuhasıyla bir bilardo masası, sarı bir divan ve eski bir tezgâh üzerlerine çöken sıcağın ağırlığıyla uyuyordu. Ve tavanı, camları, bardakları, her yanı sinek kümeleri kaplamıştı! Hayatımda hiç bu kadar sineği bir arada görmemiştim... Kapıyı açtığımda, arı kovanına girmişim gibi, bir kanat vızıltısı, bir titreşim başladı. </p>
				<p>Salonun bir ucunda, pencerenin pervazında, cama dayanmış, dalgın dalgın dışarıyı seyreden bir kadın vardı. </p>
				<p>“Hey! Hancı!” diye seslendim iki kere.</p>
				<p>Bizim oralarda, yaşlıların taktığı, kırmızıya çalan dantel başlığından sarkan kurdelelerin çevrelediği kırışmış, derisi çatlamış, toprak rengi köylü yüzünü yavaşça bana doğru çevirdi. Yaşlı bir kadın olmasa da, gözyaşları onu çökertmişti.</p>
				<p>“Ne istiyorsunuz?” diye sordu gözyaşlarını silerken. </p>
				<p>“Biraz oturup bir şeyler içmek istiyorum...”</p>
				<p>Yerinden hiç kımıldamadı ve ne söylediğimi anlamamışçasına şaşkın şaşkın bana baktı. </p>
				<p>“Burası han değil mi yoksa?”</p>
				<p>Kadın iç çekti:</p>
				<p>“Evet, han olmasına han da... Ama neden diğerleri gibi karşıdaki hana gitmiyorsunuz? Orası daha şenlikli...”</p>
				<p>“Benim için biraz fazla şenlikli... Burada dinlenmeyi tercih ederim,” dedim ve yanıtını beklemeden masanın birine oturdum.</p>
				<p>Niyetimin ciddi olduğunu anlayan hancı kadın telaşla gidip geliyor, çekmeceleri açıyor, şişeleri sallıyor, bardakları siliyor, sinekleri kovalıyordu... Hizmet edilecek bir yolcunun varlığının onun için çok önemli olduğu anlaşılıyordu. Zavallı kadın ara sıra duruyor, bu işin üstesinden gelemeyeceği endişesine kapılmışçasına başını elleri arasına alıyordu. </p>
				<p>Ardından dipteki bölmeye geçtiğinde, kocaman anahtarları şıngırdattığını, kilitleri zorladığını, ekmek teknesini karıştırdığını, üflediğini, tabakların tozunu alıp yıkadığını duydum. Ara sıra derin derin iç çekiyor, hıçkırıklarını bastırmaya çalışıyordu. </p>
				<p>On beş dakika süren hazırlıktan sonra önüme bir tabak kuru üzüm, kaya gibi sert, bayat bir Beaucaire ekmeği ve bir şişe kötü şarap koydu.</p>
				<p>“Yemeğiniz hazır!” dedikten sonra, bu garip kadın hemen geri dönüp pencerenin önündeki yerini aldı. </p>
				
				<p class="margin">Şarabımı içerken onu konuşturmaya çalışıyordum.</p>
				<p>“Pek fazla konuğunuz olmuyor galiba?”</p>
				<p>“Ah hayır, bayım, buraya kimse gelmez... Burada yalnızca biz varken, durum faklıydı: Yıl boyunca kapımızın önü arabadan geçilmezdi, kılkuyruk<a class="si-noteref epub-type_noteref" href="#f38" id="ref_f38">38</a> mevsiminde avcılara ziyafetler verirdik... Ama komşular geldikten sonra, işlerimiz ters gitmeye başladı... Herkes orayı tercih ediyor, bizim hanı iç karartıcı buluyorlar. Doğrusu burası o kadar da sevimli bir yer değil, ben de güzel sayılmam, üstelik hastalıklıyım, iki küçük kızım öldü... Oysa karşıda kahkahalar hiç eksik olmaz. Karşı hanı, dantel giysileri, boynundaki üç halkalı altın zinciriyle oldukça güzel görünen Arleslı bir hanım işletiyor. Âşığı olan posta arabacısı yolcuları hep oraya indirir. Üstelik oda hizmetçisi olarak bir sürü hafifmeşrep kadın tutmuşlar... Yani işlerini iyi biliyorlar! Bezouce’un, Redessan’ın, Jonquières’in bütün gençleri orada. Arabacılar ona uğramak için yollarını değiştiriyorlar... Bense burada tek başıma ömrümü tüketiyorum.” </p>
				<p>Bunları söylerken alnını yine cama dayamıştı, sesi dalgın ve kayıtsızdı. Hiç kuşkusuz karşı handa zihnini kurcalayan bir şeyler dönüyordu...</p>
				<p>Birden, yolun karşısında büyük bir hareketlenme oldu. Posta arabası tozları kaldırarak hareket ediyor, kamçı sesleri, arabacının borusu ve kapıya koşturan kızların bağırışları duyuluyordu:</p>
				<p>“Hoşça kal!.. Hoşça kal...” Ve yine tüm bu gürültüyü az önceki o müthiş ses bastırdı:</p>
				
				<blockquote>
				<p>“Gümüş ibriğiyle</p>
				<p>Su almaya giderdi dereden</p>
				<p>Oraya vardığında</p>
				<p>Üç şövalye gördü kendisini bekleyen”</p>
				</blockquote>

				<p class="margin">... Bu sesi duyar duymaz tüm bedeni titreyen kadın bana döndü ve “Duyuyor musunuz?” diye sordu alçak sesle, “bu kocam, güzel söylüyor değil mi?”</p>
				<p>Şaşkınlıkla ona baktım. </p>
				<p>“Nasıl? Kocanız mı?.. O da mı karşı hana gidiyor?”</p>
				<p>O zaman hüzünlü ama oldukça sakin bir ifadeyle, “Ne bekliyordunuz ki, bayım?” dedi. “Erkekler böyledir, karşılarında ağlayan bir kadın görmek istemezler, oysa ben kızlarımın ölümünden sonra sürekli ağlıyorum... Üstelik kimsenin uğramadığı bu koca fakirhane, insanın içini karartıyor. Canı çok sıkıldığında zavallı José’m karşı hana içmeye gider ve sesi çok güzel olduğu için Arleslı kadın ona şarkı söyletir. Şiişşt!.. İşte yeniden başlıyor.”</p>
				<p>Ve titreyerek ellerini öne doğru uzattıktan sonra yüzünü daha da çirkinleştiren gözyaşlarına boğuldu, pencerenin önünde kendinden geçmiş bir halde Arleslı kadın için şarkı söyleyen José’sini dinliyordu:</p>
				
				<blockquote>
				<p>“İçlerinden biri,</p>
				<p>‘Günaydın tatlı kız’ dedi ona.”</p>
				</blockquote>
				</div>
				<div class="si-footnotes html5_section epub-type_footnotes">
					<div class="si-footnote html5_aside epub-type_footnote" id="f38"><a class="si-backref" href="#ref_f38">38</a><span class="si-footnote-text">. Genellikle kutup bölgesinde yaşayan, kasım ve nisan ayları arasını Fransa’da geçiren ördekgiller familyasından göçmen kuş türü. (Y.N.)</span></div>
				</div>
  </body>
</html>