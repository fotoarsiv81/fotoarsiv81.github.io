<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Değirmenimden Mektuplar</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter2">
<div class="html5_section">
				<h1>BEAUCAIRE POSTA ARABASI</h1>
				<p>Buraya geldiğim gündü... Beaucaire arabasına binmiştim; yaysız, döküntü yolcu arabalarından biriydi, gideceğimiz yer çok uzak olmamasına rağmen, ağır ağır yol alarak akşam, durağına ulaştığında uzaklardan geldiği izlenimini vermek istiyordu. Arabacıyı saymazsak üst katta beş kişiydik.</p>
				<p>İlk yolcu, bodur, kıllı, yabani hayvanlar gibi kokan, kocaman kanlı gözleri ve kulaklarında gümüş halkalar olan Camarguelı bir bekçiydi; yanında Beaucaireli bir fırıncı ile çırağı vardı, bu iki tıknefesin yüzleri kıpkırmızıydı, ama yandan bakıldığında Roma madalyonuna kazınmış Vitellius’u<a class="si-noteref epub-type_noteref" href="#f2" id="ref_f2">2</a> andıran müthiş profilleri vardı. Sonuncusu, önde arabacının yanında oturan adam... Hayır! Bir kasket; pek fazla konuşmayan ve hüzünlü bir ifadeyle yola bakan, tavşan derisinden kocaman bir kasket.</p>
				<p>Arabadakilerin hepsi birbirini tanıyor ve yüksek sesle rahatça işlerinden söz ediyorlardı. Camarguelı Nîmes’den geldiğini söylüyordu, bir çobana yabayla saldırdığı için sorgu yargıcı tarafından çağrılıp ifadesi alınmıştı. Ne de olsa Camarguelıların tepesini attırmak kolaydır... Peki ya Beaucairelilere ne demeli! Bizim iki Beaucaireli Meryem Ana hakkındaki farklı görüşleri yüzünden birbirlerinin boğazına sarılmayı akıllarından geçirmiyorlar mıydı? Fırıncı, Provencelıların “Azize Anne” olarak andıkları Meryem Ana’nın küçük İsa’yı kolları arasında tutan görüntüsüne bağlanmış dinî bir cemaatin mensubu gibi görünüyordu; çırak ise tersine, Meryem Ana’nın, kolları iki yana sarkmış, ellerinden ışık saçarak gülümseyen o güzel görüntüsüne adanmış yeni bir dinî cemaatin kilise korosunda ilahiler söylüyordu. Tartışma da, işte tam bundan kaynaklanıyordu. Bu imanlı iki Katolik’in birbirlerine ve Meryem Ana’ya söylediklerini duymalıydınız:</p>
				<p>“Senin o el değmemiş bakire bir içim su!”</p>
				<p>“Hadi canım sen de! Sen Azize Anne’ne bak!”</p>
				<p>“Ya seninki, Filistin’de başına gelmedik kalmadı!”</p>
				<p>“Ya senin gudubet! Kim bilir ne haltlar karıştırdı? Bunu asıl marangoz Yusuf’a sormak lazım!” </p>
				<p>İnsanın kendini Napoli Rıhtımı’nda gibi hissetmesi için yalnızca parıldayan bıçaklar eksikti ve inanın, arabacı müdahale etmeseydi bu hararetli dinî tartışmanın sonu pek de hayırlı olmayacaktı.</p>
				<p>“Meryem Analarınızı bir kenara bırakın da kafamızı dinleyelim!” dedi arabacı gülümseyerek iki Beaucaireliye, “Bunlar kadınların meseleleri, erkekler bu işlere karışmamalı!” </p>
				<p>Ardından, hafif kuşkucu bir tavırla kırbacını şaklatmasıyla birlikte, herkes ona hak verdi.</p>
				
				<p class="margin">Tartışma sona erse de, hızını alamayan fırıncının biraz daha gevezelik etmeye ihtiyacı vardı, köşesinde sessiz, çekingen bir halde oturan hüzünlü kaskete dönerek alaycı bir ifadeyle sordu:</p>
				<p>“Eee bileyici, ya senin karın? Karın hangi Meryem Ana’dan yana?”</p>
				<p>Üst kattaki herkes kahkahalarla güldüğüne göre, bu sorunun iğneleyici bir yanı olsa gerekti. Söylenenleri duymazmış gibi görünen bileyici gülmüyordu. Bunun üzerine fırıncı bana doğru döndü: </p>
				<p>“Siz karısını bilmezsiniz, bayım. Kendine göre ilginç inançları vardır. Beaucaire’de onun eşine benzerine rastlayamazsınız.” </p>
				<p>Gülüşmeler daha da arttı. Hiç kımıldamayan bileyici, kafasını kaldırmadan, alçak sesle, “Kapa çeneni, fırıncı!” demekle yetindi. </p>
				<p>Fakat geveze fırıncının susmaya hiç niyeti yoktu, daha da kışkırtıcı bir ifadeyle devam etti: </p>
				<p>“İnanılır gibi değil! Fakat dostumuz, böyle bir karısı olmasından hiç de şikâyetçi değil... O yanınızdayken bir an bile canınız sıkılmaz... Bir düşünün! O kadar güzel ki, altı ayda bir kaçırılıyor ve geri döndüğünde size anlatacak bir sürü hikâyesi oluyor... Ama önemli değil, ilginç bir evlilik işte... Düşünebiliyor musunuz, daha evleneli bir yıl bile olmamıştı ki, kadın bir çikolata tüccarıyla İspanya’ya kaçtı. </p>
				<p>Yapayalnız kalan ve günlerini ağlayıp sızlamakla geçiren kocası kendini içkiye verdi... Adeta aklını kaçırmıştı... Bir süre sonra güzel karısı, elinde küçük zilli bir tef, üzerinde İspanyol tarzı bir elbiseyle geri döndü... Hepimiz kadına, ‘Sakın ortalıkta görünme, kocan seni öldürecek.’ dedik. </p>
				<p>Ne öldürmesi! Hiçbir şey olmamış gibi hayatlarına devam ettiler, hatta kadın ona tef çalmayı bile öğretti.”</p>
				<p>Yeniden bir kahkaha tufanı koptu. Bir köşeye sinmiş bileyici, kafasını kaldırmadan tekrar mırıldandı:</p>
				<p>“Kapa çeneni fırıncı...”</p>
				<p>Hiç oralı olmayan fırıncı konuşmaya devam etti:</p>
				<p>“Beyefendi, belki de, İspanya’dan döndükten sonra kadının aklının başına geldiğini düşünüyorsunuz! Ah... nerdeee... Kocasının derin hoşgörüsü kadına yeni bir macera için ilham verdi... İspanyol’u bir subay izledi, sonra Rhône’da çalışan bir ırmak gemicisi, ardından bir müzisyen ve ardından... Bilmem kim?.. Fakat ilginç olan ne biliyor musunuz? Her seferinde aynı komedi... Kadın kaçar, adam günlerce ağlar, kadın çıkagelir ve adam teselli bulur. Her seferinde kadın adamın gönlünü alır ve adam da onu bağışlar. Böyle koca var mıdır, adam sabır taşı mübarek! Doğruyu söylemek gerekirse dillere destan bir güzelliği var haspanın... Tam bir ay parçası, işveli, alımlı, çıtı pıtı, üstelik teni de pamuk gibi beyaz... Erkeklere hep gülümseyerek bakan fındık rengi gözleri var... Aman Tanrım! Parisli beyefendi, yolunuz bir gün Beaucaire’e düşerse...” </p>
				<p>“Ah! Yeter artık, yalvarırım sus fırıncı!..” dedi bileyici bir kez daha, insanın içini burkan bir ses tonuyla...</p>
				<p>Tam o sırada, Anglores Çiftliği’ne varan yolcu arabası durdu. İki Beaucairelinin yolculukları buraya kadardı. Doğrusu, bu sohbete benim de dayanacak halim kalmamıştı. Patavatsız adam! Çiftliğin avlusundan hâlâ kahkaha sesleri geliyordu.</p>
				
				<p class="margin">Onların inmesiyle arabanın üst katı adeta boş kalmıştı. Camarguelıyı da Arles’a bırakmıştık... Bu arada arabacı da inmiş, atların yanında yürüyordu... Yukarıda, bileyici ile ben yalnız kalmıştık, her birimiz bir köşeye çekilmiş, konuşmadan duruyorduk. Hava ısınmıştı, arabanın deri körüğü ateş gibi yanıyordu. Ara sıra, gözlerimin kapandığını ve başımın ağırlaştığını hissetsem de uyumam mümkün değildi. Kulağımda hep o alttan alan, insanın içine işleyen aynı sözler çınlıyordu... “Sus lütfen, yalvarırım...” Zavallı adam, o da uyuyamıyordu. Arkadan, adamın geniş omuzlarının sarsıldığını, oturduğu sıranın arkalığına dayadığı, yaşlı bir insanınkini andıran uzun, solgun ve kaba elinin titrediğini görebiliyordum. Ağlıyordu... </p>
				<p>“Parisli, işte ineceğiniz yere geldik!” diye bağırdı, birden kırbacının ucuyla yemyeşil tepenin üzerine kelebek misali konmuş değirmeni gösteren arabacı.</p>
				<p>Arabadan inmek için acele ettim. İnmeden önce, bileyicinin yanından geçerken, kasketin altındaki yüze şöyle bir bakmak istedim. Niyetimi anlamış olacak ki, zavallı adam birden kafasını kaldırarak acınası bir ifadeyle yüzüme doğru baktı.</p>
				<p>“Yüzüme dikkatlice bakın, dostum,” dedi boğuk bir sesle, “bugünlerde Beaucaire’de bir cinayet işlendiğini duyarsanız, bu işin failini tanıdığınızı söyleyebilirsiniz.”</p>
				<p>Solgun ve kederli bir yüzdü, küçük gözlerinin feri sönmüştü. Bu gözler yaşla dolmuş olsa da, sesinde nefretin izleri vardı. Nefret, güçsüzlerin öfkesidir!.. Karısının yerinde olsaydım, ondan uzak durmaya çalışırdım.</p>
				</div>
				<div class="si-footnotes html5_section epub-type_footnotes">
					<div class="si-footnote html5_aside epub-type_footnote" id="f2"><a class="si-backref" href="#ref_f2">2</a><span class="si-footnote-text">. Roma İmparatoru (MS 15-69). Eski portrelerde ve Suetonius’un tasvirlerinde boylu poslu, dolgun ve kırmızı yüzlü olarak betimlenir. (Y. N.)</span></div>
				</div>
  </body>
</html>