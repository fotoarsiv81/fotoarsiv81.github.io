<?xml version='1.0' encoding='utf-8'?>
<html xmlns="http://www.w3.org/1999/xhtml" lang="en" xml:lang="en">
  <head>
    <title>BÜYÜK ZEN DÜĞÜNÜ</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="id_Toc406055890" class="block_13">Bir Dolar ve 20 Sent</p>
	<p class="block_14"> </p>
	<p class="block_14"> </p>
	<p class="block_3">en çok Yaz sonunu seviyordu, hayır Sonbahar, Sonbahar’ı belki de, her neyse, kumsal serin oluyordu ve gün batımından hemen sonra kıyıda yürümek hoşuna gidiyordu, kimseler olmazdı ve su kirli görünüyordu, ölümcül görünüyordu su, ve martılar uyumak istemezlerdi, nefret ederlerdi uyumaktan, martılar üstüne doğru uçtu, gözlerini, ruhunu, ruhundan arta kalanı ister gibi uçtular üstüne doğru. </p>
	<p class="block_">ruhundan geriye pek bir şey kalmamışsa ve bunun farkındaysan, biraz ruhun vardır yine de. </p>
	<p class="block_">sonra kumlara oturup suya bakardı ve suya bakınca her şeye ZOP inanılırdı, Çin diye bir ülke olduğuna veya ABD veya Vietnam gibi bir yere, bir zamanlar çocuk olduğuna, hayır, aslında buna inanmak zor değildi, onu unutamazdı, bir de erkeklik çağını; işler ve kadınlar, sonra kadınsızlık, ve şimdi işsizlik. 60’ında bir berduş, bitmiş, hiç. nakit olarak bir dolar ve yirmi sent’i vardı, bir haftalık kira ödenmiş, okyanus... kadınları düşündü tekrar, bazıları ona iyi davranmışlardı, diğerleri kurnaz, gürültücü, biraz deli ve çok zor kadınlar, odalar ve yataklar ve evler ve Noeller ve işler ve şarkılar ve hastaneler ve donukluk, donuk gün ve geceler ve anlam eksikliği, ve fırsatsızlık. </p>
	<p class="block_">şimdi 60 yılın karşılığı: bir dolar ve yirmi sent. </p>
	<p class="block_">sonra arkasında onların güldüğünü duydu, battaniyeleri, şişe ve kutu biraları vardı, kahve ve sandöviçleri. güldüler, güldüler, iki delikanlı ve iki genç kız. ince, esnek bedenler, tek kaygı yok. sonra biri onu gördü, </p>
	<p class="block_">“hey, NEDİR O?” </p>
	<p class="block_">“Tanrım, bilmiyorum!” </p>
	<p class="block_">kıpırdamadı, </p>
	<p class="block_">“insan mı o?” </p>
	<p class="block_">“nefes alıyor mu? düzer mi?” </p>
	<p class="block_">“NEYİ düzer mi?” </p>
	<p class="block_">hepsi güldü. </p>
	<p class="block_">şarap şişesini kaldırdı, biraz kalmıştı şişede, içmek için iyi bir zamandı. </p>
	<p class="block_">“KIMILDADI! bak, KIMILDADI!” </p>
	<p class="block_">ayağa kalkıp, pantolonundaki kumları silkeledi, </p>
	<p class="block_">“kolları ve bacakları var! yüzü var!” </p>
	<p class="block_">“YÜZÜ MÜ?” </p>
	<p class="block_">tekrar güldüler, anlayamıyordu. böyle değildi gençler, genç insanlar kötü değildiler, neydi bunlar? </p>
	<p class="block_">yanlarına gitti. </p>
	<p class="block_">“yaşlılığın utanılacak bir yanı yoktur.” </p>
	<p class="block_">gençlerden biri kutu birasını bitirip fırlattı, </p>
	<p class="block_">“harcanmış yıllarda vardır babalık, harcanmış biri gibi görünüyorsun bana.” </p>
	<p class="block_">“iyi bir adamım hâlâ evlat.” </p>
	<p class="block_">“kızlardan biri altına yatsa ne yaparsın babalık?” </p>
	<p class="block_">“bu şekilde KONUŞMA, Rod!” </p>
	<p class="block_">uzun kızıl saçlı bir genç kızdı konuşan, rüzgârda saçlarını düzeltiyordu, rüzgârda uçuşuyor gibiydi, ayak parmakları kumlara gömülmüştü. </p>
	<p class="block_">“ne dersin babalık? ne yaparsın? ha? ne yaparsın kızlardan biri altına yatsa?” </p>
	<p class="block_">yürümeye başladı, battaniyelerinin etrafından dolanıp kumda yürüdü, kaldırıma doğru. </p>
	<p class="block_">“neden o zavallı adamla böyle konuştun, Rod? bazen NEFRET ediyorum senden.!” </p>
	<p class="block_">“GEL BURAYA, güzelim!” </p>
	<p class="block_">“HAYIR!” </p>
	<p class="block_">arkasına baktı ve Rod’un kızı kovaladığını gördü, kız bir çığlık attı, sonra güldü, sonra Rod kızı yakaladı ve kumlarda yuvarlandılar, güreşip gülüşerek, diğer çiftin ayağa kalkıp öpüştüklerini gördü. </p>
	<p class="block_">kaldırıma ulaştı, bir banka oturdu ve ayağındaki kumları temizledi, ayakkabılarını giydi, on dakika sonra odasındaydı, ayakkabılarını çıkardı ve yatağa uzandı. ışık yakmadı, biri kapıyı çaldı. </p>
	<p class="block_">“Bay Sneed!” </p>
	<p class="block_">“evet?” </p>
	<p class="block_">kapı açıldı, ev sahibesi Bayan Conners’dı gelen. Bayan Conners 65’indeydi, yüzünü göremiyordu karanlıkta, karanlıkta yüzünü görememesi iyiydi. </p>
	<p class="block_">“Bay Sneed?” </p>
	<p class="block_">“evet?” </p>
	<p class="block_">“çorba yaptım, güzel bir çorba, size bir tas çorba getirebilir miyim?” </p>
	<p class="block_">“hayır, istemiyorum.” </p>
	<p class="block_">“hadi Bay Sneed, nefis bir çorba, çok güzeli bir tas getireyim size!” </p>
	<p class="block_">“eh, peki.” </p>
	<p class="block_">ayağa kalkıp iskemleye oturdu ve bekledi, kadın kapıyı açık bırakmıştı, içeri ışık süzülüyordu, bir ışık demeti, bacaklarına ve kucağına düşen bir ışık demeti, kadın çorbayı oraya yerleştirdi, bir tas çorba ve bir kaşık. </p>
	<p class="block_">“seveceksiniz Bay Sneed. iyi çorba yaparım.” </p>
	<p class="block_">“teşekkür ederim,” dedi. </p>
	<p class="block_">oturmuş çorbaya bakıyordu, çiş sarışıydı, tavuk suyu çorba, etsiz, çorbadaki yağ kabarcıklarına bakıyordu öylece, bir süre oturdu, sonra kaşığı çıkarıp şifoniyerin üstüne koydu, sonra çorbayı pencereye götürdü, tel örgüyü açıp sessizce döktü çorbayı toprağa, küçük bir buhar bulutu oluştu, sonra dağıldı, tası şifoniyerin üstüne koydu, kapıyı kapattı ve yatağa girdi, her zamankinden daha karanlıktı, karanlığı severdi, karanlık anlamlıydı. </p>
	<p class="block_12" id="calibre_pb_12">çok dikkatli dinleyerek okyanusu duydu, okyanusu dinledi bir süre. sonra iç geçirdi, derin bir iç geçirdi ve öldü. </p>
</body></html>
