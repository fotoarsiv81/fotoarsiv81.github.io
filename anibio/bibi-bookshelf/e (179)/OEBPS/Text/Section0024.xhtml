<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>21</h1>

  <p>Bu lanet olası titreme otele vardığımda yeniden başladı. Saat yaklaşık on bir buçuktu; Jean beni öğle yemeğine bekliyor olmalıydı sözleştiğimiz gibi. Arabanın sağ kapısını açıp indim çünkü bu kolla başka türlü yapamazdım. Otel o yörenin modasına uygun, beyaz renkte bir binaydı, pencerelerdeki panjurlar indirilmişti. Ekim ayının sonuna geldiğimiz halde, burada hâlâ güneş vardı. Aşağıdaki salonda kimseyi bulamadım. İlanda vadedilen şatafatlı sarayla alakası yoktu buranın, ama kafa dinlemek için bundan daha iyisi olamazdı.</p>

  <p>Neredeyse on iki baraka saydım. Bunlardan biri kahve olarak kullanılan ve araç sürücülerine hizmet veren bir benzin istasyonuydu. Hatırladığım kadarıyla yatılacak yerler otelden ayrı bir bölümdeydi, sanırım.</p>

  <p>Yolu dik kesen, bakımsız ağaçlarla ve cüzamlı otlarla çevrelenmiş yolun sonundaydı. Nash'i bıraktım ve o tarafa doğru yürüdüm. Yola dönerken Jean'in arabasıyla karşılaştım, iki odalı temizce bir kulübenin önünde duruyordu. Kapıyı çalmadan içeri girdim.</p>

  <p>Bir koltuğa oturmuştu ve uyuyor görünüyordu, hasta gibiydi, ama her zamanki gibi kılığı kıyafeti yerindeydi. Uyandırmak istedim; telefon –bir telefon vardı– aynı anda çalmaya başladı.</p>

  <p>Aptalca korkup üstüne atıldım. Yüreğim çığrından çıkmıştı. Telefonun ahizesini kaldırdım ve geri koydum. Biliyordum ki yalnız Dexter arayabilirdi. Dexter ya da polis. Jean gözlerini ovuşturuyordu. Ayağa kalktı ve son hamleyi yapmadan önce, onu bağırtacak kadar öptüm. İyice uyanmıştı, onu götürmek üzere kolumu omuzlarına doladım. O sırada ceketimin boş sarkan kolunu gördü.</p>

  <p>"Ne oldu Lee?"</p>

  <p>Ürkmüştü. Güldüm. Kötü gülüyordum.</p>

  <p>"Bir şey değil, arabadan inerken aptalca düştüm, dirseğimi yaraladım."</p>

  <p>"Amma kanamış!"</p>

  <p>"Küçük bir sıyrık. Gelin Jean. Bu yolculuktan bıktım. Sizinle yalnız kalmak istiyorum."</p>

  <p>Derken telefon yeniden çalmaya başladı ve sanki elektrik akımı tellerden değil de vücudumdan geçti. Kendime hâkim olamadım ve aleti tuttuğum gibi parkenin üzerine fırlattım.</p>

  <p>Topuklarımla parçaladım. Ayakkabılarımla sanki Lou'nun yüzünü parçalıyordum; yine terledim ve bırakıp kaçmak istedim. Ağzımın titrediğini ve deliye benzediğimi biliyordum. Neyse ki Jean üzerinde durmadı. Dışarı çıktı, ona kendi arabasına binmesini söyledim. Rahatsız edilmemek için biraz uzaklara gidecek, sonra da yemek için dönecektik. Tam da yemek saatiydi, ama istemsiz görünüyordu. Hep hastaydı, belki de hamileliğiydi onu hasta eden. Gaza bastım. Araba sırtımızı geriye atarak ileri fırladı; bu kez neredeyse iş bitmişti; motorun sesini duymak beni sakinleştirdi. Jean'e, telefonla ilgili, özür diler gibi bir şeyler söyledim; yoldan çıkmış olduğumu fark etmeye başlamıştı ve artık kendime gelmeliydim. Bana sarılıp, başım omzuma koydu.</p>

  <p>Yirmi mil kadar uzaklaşıp duracak bir yer aradım. Bu bölgede yol toprakla doldurulmuştu; bayırdan inip, durmaya karar verdim. Önce Jean indi arabadan. Cebimde Lou'nun tabancasını buldum. Bunu hemen kullanmak istiyordum. Tek bir kolla bile Jean'in işini bitirebilirdim. Ayakkabısını giymek için geldiğinde kalçalarının çizgisini ortaya çıkaran kısa eteğinin altından baldırlarını gördüm. Ağzımın kuruduğunu hissettim. Çalıların dibinde durdu. Oturunca yolu görmediğimiz bir köşe vardı. Yere uzandı; ona orada hemen sahip oldum, ama işin sonuna kadar gitmedim. Bel hareketlerine rağmen kendimi tutmaya çalıştım, kendim boşalmadan onu zevkin doruğuna çıkarmayı başardım. O anda konuşmaya koyuldum.</p>

  <p>"Renkli adamlarla yatmak sizi hep böyle etkiler mi?"</p>

  <p>Hiç cevap vermedi, tamamen aptallaşmıştı. Devam ettim.</p>

  <p>"Bana gelince, kanımın sekizde birinden fazlası renklidir."</p>

  <p>Gözlerini yeniden açtı, alayla güldüm. Anlayamıyordu. O zaman ona her şeyi anlattım, çocuğun tüm hikâyesini, nasıl bir kıza âşık olduğunu, kızın erkek kardeşiyle babasının ona neler yaptıklarını anlattım; Lou ile kendisine ne yapmak istediğimi açıkladım, bire karşı iki ölü olacağını. Cebimi karıştırıp Lou'nun kol saatini buldum. Çıkarıp gösterdim ve ona kız kardeşinin bir gözünü getiremediğim için özür diledim. Çünkü gözler yaptığım muamele sonucu çok hırpalanmışlardı. Bütün bunları söylemekte güçlük çekmiştim. Sözcükleri bir türlü dilimin ucuna getiremiyordum. Jean orada yatıyordu, gözleri kapalı, eteği karnına kadar sıyrılmış. Sırtımdan aşağıya doğru inen yine aynı duygu kapladı içimi, önüne geçilmez bir hisle gırtlağını kavradım; kendiliğinden oldu. Öyle güçlüydü ki; kızı bıraktım ve hemen ayağa kalktım. Yüzü morarmıştı ama artık hareket edemiyordu. Karşı bile koyamadan boğulup gitmişti. Hâlâ nefes alıyor olmalıydı. Cebimden Lou'nun tabancasını çıkardım ve boynun neredeyse çok yakınından nişan alıp iki el ateş ettim; kanı büyük bir fokurtuyla fışkırmaya başladı, yavaşça, kısa aralıklarla, nemli bir gürültüyle. Gözkapaklarının arasından beyaz bir çizgi belirdi, şöyle bir kasıldı, sanırım o anda ölmüştü. Suratını görmemek için yüzükoyun çevirdim ve hâlâ sıcakken daha önce odasında yapmış olduğum şeyi ona yeniden yaptım.</p>

  <p>Olanların hemen ardından bayılmış olmalıyım: Ayıldığımda tamamen soğumuştu, kımıldatmak imkânsızdı. Onu orada, o halde bıraktım. Arabaya bindim. Kendimi ancak götürüyordum. Parlak parlak şeyler gözlerimin önünden geçiyordu. Direksiyonun başına geçtiğimde, viskinin Nash'te kaldığını hatırladım ve elimin titremesi yemden başladı.</p>
</body>
</html>
