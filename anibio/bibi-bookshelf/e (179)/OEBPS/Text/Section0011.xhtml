<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>8</h1>

  <p>Sonra, her günkü işlerime geri döndüm. İşe girişmiştim, beklemem ve her şeyi oluruna bırakmam gerekiyordu. Onları yeniden göreceğimi gerçekten biliyordum. O gözlerdeki bakışları gördükten sonra Jean'in beni unutabileceğini sanmıyordum. Lou'ya gelince; biraz yaşıma, Jicky'lerdeyken ona söylediklerime, yaptıklarıma güveniyordum.</p>

  <p>Bir hafta sonra sonbaharın sonunu ve kışa yaklaştığımızı haber veren yeni kitaplarla dolu bir koli aldım. İşimi iyi becermeye ve kenara birkaç dolar atmaya devam ediyordum. Bayağı param birikmişti. Fazla değil, ama bana yetiyordu. Bazı harcamalar yapmak durumunda kalmıştım. Üstümü başımı yenilemek ve arabayı elden geçirmek için. Stork Club'da, şehrin doğru dürüst tek orkestrasının gitarının yerine birkaç kez gitar çaldım. Sanırım bu Stork Club'un New York'taki Stork Club ile hiçbir ilgisi yoktu, ama gözlüklü gençler yanlarına sigorta memurlarının ya da traktör satıcılarının kızlarını alıp buraya memnuniyetle geliyorlardı. Böylelikle hem cebim biraz daha fazla para görüyordu, hem de kulüpte ayarlayabildiğim kişilere kitap satıyordum. Gruptaki arkadaşlar da kimi zaman uğruyorlardı. Onları düzenli görüyordum ve Judy ile Jicky'le yine yatıyordum. Jicky'den bir türlü kurtulamıyordum. Ama iyi ki bu iki kız vardı, çünkü muazzam formdaydım. Bütün bunların dışında, atletizm yapıyordum ve kaslarımı bir boksör gibi geliştiriyordum. Bir akşam, Dex'in partisinden sonraki hafta, Tom'dan mektup aldım. En yakın kısa zamanda gelmemi istiyordu. Cumartesiden yararlanıp Tom'un bulunduğu şehre gittim. Tom'un bana belli bir şey için yazdığını ve bunun çok kolay bir şey olmadığını biliyordum. Bu tipler, senatörün emriyle, seçimlerde oy kullanmamı sabote etmişlerdi. Tüm ülkede bulunabilecek en lanet rezil herifti Senatör Balbo. Siyahlar oy kullandıklarından beri, kışkırtmaların üzerine körükle gidiyordu. O işi o denli iyi ayarlamıştı ki, oylamadan iki gün önce adamları siyahların toplantılarını basmış ve iki kişiyi yere sermişlerdi. Kardeşim, siyahların eğitim gördükleri okulun öğretmeni olarak, olayı herkesin önünde protesto etmiş, mektup göndermiş ve ertesi gün iyice dövülmüştü. Yer değiştirmek için, benden arabayla gelip kendisini almamı istediğini yazıyordu mektubunda. Evin karanlık odasında yalnız başına oturmuş, beni bekliyordu. Bir iskemleye oturmuştu. Eğilmiş geniş sırtı ve ellerinin arasındaki başını görünce içim yandı. Kanımın kızgın kızgın aktığını hissediyordum, öz kara kanım damarlarımda dalga gibi yayılıyor, kulaklarımda uğulduyordu. Ayağa kalktı ve beni omuzlarımdan tuttu. Dudakları şişmiş ve zorlukla konuşuyordu. Onu avutmak için sırtına vurmaya kalktığımda, kolumu tuttu.</p>

  <p>"Beni kırbaçladılar," dedi.</p>

  <p>"Kim yaptı bunu?"</p>

  <p>"Balbo'nun adamları ve Moran'ın oğlu."</p>

  <p>"Yine mi onlar?"</p>

  <p>Elimde olmadan yumruklarımı sıktım. Soğuk bir öfke gitgide benliğimi sarıyordu.</p>

  <p>"Gebertelim mi onu, Tom?"</p>

  <p>"Hayır, Lee. Yapamayız. Hayatın biter. Senin bir şansın var, sende lekeler yok."</p>

  <p>"Ama sen benden daha üstünsün, Tom."</p>

  <p>"Ellerime bak, Lee. Tırnaklarıma bak. Saçlarıma, dudaklarıma bak. Ben karayım Lee. Bundan kaçamam, ama sen..." durdu ve bana baktı. Bu adam beni gerçekten seviyordu.</p>

  <p>"Sen, Lee, kurtulmalısın. Tanrı kurtulman için yardım edecektir, yardım edecektir Lee."</p>

  <p>"Tanrı'nın umrunda değil," dedim.</p>

  <p>Gülümsedi, inancımın az olduğunu biliyordu.</p>

  <p>"Lee, bu şehri çok genç yaşta terk ettin sen ve dinini kaybettin, ama Tanrı zamanı geldiğinde seni bağışlayacaktır. Kaçman gereken insanlardır. Ama O'na gitmelisin, ellerin ve yüreğin açık."</p>

  <p>"Nereye gideceksin, Tom? Paraya ihtiyacın var mı?"</p>

  <p>"Param var, Lee. Evi seninle birlikte bırakıp gitmek istedim. Hâlâ istiyorum..."</p>

  <p>Durdu. Biçimi bozulmuş ağzından sözcükler zorlukla çıkıyordu.</p>

  <p>"Evi yakmak istiyorum Lee. Babam onu elleriyle yapmıştı. Varlığımızı ona borçluyuz. Renk olarak neredeyse bir beyazdı, Lee. Ama unutma ki ırkını asla yadsımadı. Kardeşimiz öldü ve babamızın zenci elleriyle yaptığı bu eve sahip olmaya kimsenin hakkı yok." Söyleyecek hiçbir şeyim yoktu. Tom'a eşyalarını toparlamasında yardım ettim ve onları Nash'imin üstüne yığdık. Çevreden oldukça uzak kalmış olan ev, kentin sınırlarındaydı. Tom'u işini bitirmesi için bıraktım ve eşyaları iyice istiflemek için dışarı çıktım.</p>

  <p>Birkaç dakika sonra yanıma geldi.</p>

  <p>"Gidelim," dedi, "buradan gidelim, siyahlar için bu dünyada adaletin zamanı henüz gelmedi..."</p>

  <p>Mutfak tarafında kırmızı bir ışık belirmişti, birden büyüdü. Patlayan bir benzin bidonunun sağır edici gürültüsü duyuldu ve ışık yan odanın penceresini sardı. Sonra uzun bir alev ahşap duvarı böldü ve rüzgâr yangını büyüttü. Işık her yerde dans ediyordu ve Tom'un yüzü kırmızı ışıkta, terden parlıyordu. İki iri gözyaşı yanaklarından süzüldü. Elini omzuma koydu ve gitmek için sırtımızı döndük.</p>

  <p>Tom'un evi satabileceğim düşünüyordum; cepte para olursa, Moran'ların başına dert açabilirdik, hatta üçünden birini mahvedebilirdik, ama düşüncesine göre hareket etmesini engellemek istemiyordum. Ben de kendime göre yapıyordum işimi. Kafası hâlâ Tanrı'ya ve iyiliğe dair önyargılarla doluydu. Tom fazla namusluydu, bu da onun sonu olacaktı. Sanıyordu ki iyilik yapmakla iyilik bulunur, oysa böyle bir şey olsa bile, bu sadece bir rastlantıdır. Önemli olan tek bir şey vardır; o da öç almak, hem de fazlasıyla. Benden daha da beyaz tenli çocuğu düşünüyordum. Anne Moran'ın babası çocuğun kızma kur yaptığını ve birlikte çıktıklarını öğrendiğinde bu iş uzun sürmemişti. Ama çocuk bu şehirden hiç çıkmamıştı.</p>

  <p>Ama ben on yıldan daha uzun süredir uzak kalmıştım buralardan ve aslımı bilmeyen insanlarla temas ede ede bize aşıladıkları aşağılık duygusundan yavaş yavaş kurtulmuştum, bir dürtü gibi bu çekilmez aşağılık duygusu; Tom'un patlamış dudaklarından acıma sözleri dökülmesine, Beyaz Adam'ın ayak seslerini işitir işitmez kardeşlerimizin dehşet içinde, böcekler gibi, kaçacak delik aramalarına yol açar; ama biliyorum, Beyaz Adam'ın derisine sahip olmakla onu ele geçirmek kolaylaşır, çünkü kendi benzerleriyle çenesi açılır ve kendine ihanet eder. Bill'le, Dick'le, Judy'le onlara karşı puan kazanmış durumdaydım. Ama bunları biraz önce bir siyahın hakladığını söylemek beni fazla ileri götürmez. Lou ve Jean Asquith'le, Moran'lara ve hepsine karşı rövanşı almış olacağım. Bire karşı iki kardeşimi öldürdükleri gibi beni de öldüremeyecekler.</p>

  <p>Tom arabada uyukluyordu. Gaza bastım. Onu direkt Murchison-Junction bağlantısına yetiştirmeliydim, oradan da kuzey ekspresine binecekti. New York'a gitmeye karar vermişti. Tom namuslu bir tipti. Cesur, çok duygusal, fazla alçakgönüllü.</p>
</body>
</html>
