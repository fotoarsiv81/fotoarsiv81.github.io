<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>9</h1>

  <p>Kente ertesi gün vardım ve hiç uyumadan işimin başına geçtim. Uykum yoktu. Her zamanki gibi bekliyordum. Beklediğim şey saat on bire doğru, telefonun çalmasıyla gerçekleşti. Jean Asquith beni Dex ve diğer arkadaşlarıyla birlikte hafta sonu için evine davet ediyordu. Hiç acele etmeden, doğallıkla kabul ettim bu daveti.</p>

  <p>"Bir fırsatını bulursam..."</p>

  <p>"Gelmeye çalışın," dedi kız telefonun öbür ucundan.</p>

  <p>"Bu denli kavalye sıkıntısı mı çekiyorsunuz?" diye alayla güldüm. "Ya da gerçekten bir delikte yaşıyorsunuz."</p>

  <p>"Buradaki erkekler biraz fazla içki içmiş, bir kızla nasıl ilgileneceğini bilmiyorlar."</p>

  <p>Soğuk davrandığımı hissetti, çünkü hafif bir kahkaha attı. "Gelin; sizi görmek istiyorum, Lee Anderson. Lou da çok memnun olacaktır."</p>

  <p>"Onu benim için öpün," dedim; "ve aynı şeyi size de yapmasını söyleyin."</p>

  <p>Güvenle işimin başına döndüm. Cesaretim artmıştı. Akşam, drugstore'da grubumu buldum ve Judy ile Jicky'yi benim Nash'in içine attım. Arabanın içinde bu iş çok rahat yapılmasa da görülmedik açılarda yakalayabiliyor insan. Bir gece daha iyi uyudum.</p>

  <p>Gardırobumu tamamlamak için ertesi gün tuvalet gereçleri ve bir el valizi satın aldım; bir çift yeni pijama ve ihtiyacım olan ıvır zıvırlar... Bu insanların yanında bir sokak serserisi yerine konmamak için de ne yapılması gerektiğini hemen hemen biliyordum. O haftanın perşembe günü akşamı, kâğıtlarımı doldurup kasadaki günlük hesabı bitiriyordum ki, saat beş buçuğa doğru, Dexter'ın arabasının kapının önünde durduğunu gördüm. Mağazayı kapatmış olduğumdan gidip ona kapıyı açtım; içeri girdi.</p>

  <p>"Selam Lee," dedi. "İşler nasıl?"</p>

  <p>"Fena değil, Dex. Ya senin eğitimin?"</p>

  <p>"Eh... gidiyor işte... Biliyorsunuz, parlak bir öğrenci olmak için beyzbol ve hokeye yeterince önem vermiyorum."</p>

  <p>"Seni buraya getiren ne?"</p>

  <p>"Birlikte bir yerlerde yemek yeriz. Sonra da en sevdiğim eğlencelerimden birini denemeye gideriz, diye sizi götürmeye geldim."</p>

  <p>"Oldu Dex, beş dakika sonra hazırım."</p>

  <p>"Sizi arabada bekliyorum."</p>

  <p>Kâğıtları ve parayı kasanın içine tıktım, demir kepengi indirdim ve ceketimi alıp arka kapıdan çıktım. Hava ağır, kötüydü, iyice ilerlemiş mevsim için çok sıcaktı. Nemden parmaklarımız yapış yapıştı.</p>

  <p>"Gitarımı alayım mı?" diye sordum Dex'e.</p>

  <p>"Gerek yok. Bu akşam eğlenceden sorumlu olan benim."</p>

  <p>"Haydi gidelim."</p>

  <p>Önde, onun yanına oturdum. Packard'ı benim Nash'imden çok başkaydı, ama bu oğlan araba kullanmasını bilmiyordu. Kontağı ilk çevirişte motoru çalıştırmak için insanın kendinden bir şey vermesi gerekir.</p>

  <p>"Beni nereye götürüyorsunuz, Dex?"</p>

  <p>"Önce Stork'da yemek yiyelim, sonra sizi gideceğimiz yere götürürüm."</p>

  <p>"Sanırım Cumartesi Asquith'lere gidiyorsunuz, değil mi?"</p>

  <p>"Evet. İsterseniz sizi de gelip alırım."</p>

  <p>Asquith'lere Nash'le gitmemek için bir yöntemdi bu. Doğrusu Dexter'dan daha iyi bir kefil bulunamazdı.</p>

  <p>"Teşekkür ederim. Kabul ediyorum."</p>

  <p>"Golf oynar mısınız, Lee?"</p>

  <p>"Hayatımda bir kez denedim."</p>

  <p>"Golf kılığınız ve kulüpleriniz var mı?"</p>

  <p>"Asla! Beni Kaiser mi sandınız?"</p>

  <p>"Asquith'lerin golf sahası var. Doktorunuzun golf oynamayı yasakladığını söylemenizi tavsiye ederim."</p>

  <p>"Tutacağını düşünüyorsanız..." diye homurdandım.</p>

  <p>"Ya briçe ne dersiniz?"</p>

  <p>"Ha! O mu, iyi."</p>

  <p>"Çok iyi mi?"</p>

  <p>"İyi."</p>

  <p>"O zaman briç oyununun size zararlı olduğunu söylemenizi öneririm."</p>

  <p>"Ama yine de," diye ısrar ettim... "Oynayabilirim."</p>

  <p>"Suratınız asılmadan beş yüz doları masanın üstüne bırakabilir misiniz?"</p>

  <p>"Bu beni rahatsız eder."</p>

  <p>"O zaman tavsiyeme uyun."</p>

  <p>"Bu akşam çok naziksiniz Dex," dedim. "Eğer bu insanlar için fazlasıyla züğürt olduğumu bana anlatmaksa niyetiniz, hemen söyleyin, ben de hoşça kaim diyeyim."</p>

  <p>"Bana teşekkür etmekle daha iyi yaparsınız Lee. Size bu insanların karşısında sizin deyiminizle dayanma yolunu gösteriyorum."</p>

  <p>"Bu sizi ne diye ilgilendiriyor, anlamadım."</p>

  <p>"Beni ilgilendiriyor."</p>

  <p>Bir an sustu ve kırmızı ışığa geldiğimizde frene bastı. Packard amortisörlerinin üzerinde yavaşça ileri doğru yaylandı ve yerine oturdu.</p>

  <p>"Neden?"</p>

  <p>"Bu kızlarla nereye varmak istediğinizi öğrenmek istiyorum."</p>

  <p>"Bütün güzel kızlar kendileriyle ilgilenilmesinden hoşlanırlar."</p>

  <p>"Elinizin altında en az bu kızlar kadar güzel, üstelik daha kolay bir düzine kız var."</p>

  <p>"Cümlenizin birinci bölümünün tamamıyla doğru olduğuna inanmıyorum, hatta İkincisinin de."</p>

  <p>Kafasında başka bir düşünceyle bana baktı. Yolu gözlemesini tercih ederdim.</p>

  <p>"Beni şaşırtıyorsunuz, Lee."</p>

  <p>"Açıkçası bu iki kız tam istediğim gibi," dedim.</p>

  <p>"Bundan hoşlandığınızı biliyorum," dedi Dex.</p>

  <p>Bana söylemek istediği bu değildi, şüphesiz.</p>

  <p>"Onlarla yatmanın Judy ya da Jicky ile yatmaktan daha zor olduğunu sanmıyorum," diye üsteledim.</p>

  <p>"Amacınız yalnızca bu mu Lee?"</p>

  <p>"Yalnızca bu."</p>

  <p>"O zaman dikkat edin. Jean'e ne yaptığınızı bilmiyorum, ama beş dakikalık bir telefon görüşmesinde, adınızı en azından dört kez söylemeyi başardı."</p>

  <p>"Onda bu etkiyi yaratmaktan mutluyum."</p>

  <p>"Bunlar evlenmeden yatılacak kızlardan değiller. En azından ben onların böyle olduklarını düşünüyorum. Biliyor musunuz Lee, onları on yıldır tanırım."</p>

  <p>"Öyleyse şansım varmış," dedim. "Çünkü ikisiyle birden evlenmek düşüncesinde değilim, ama ikisiyle de yatmak istiyorum."</p>

  <p>Dexter söylediklerime yanıt vermedi ve yine bana baktı. Judy Jicky'lerdeki olaydan mı söz etmişti ona ya da hiçbir şey bilmiyor muydu? Sanırım gerisi anlatılmasa da bu herif olayların dörtte üçünü sezecek kadar uyanıktı.</p>

  <p>"İnin," dedi.</p>

  <p>Arabanın Stork Club'un önünde durduğunu o an anladım ve indim. İçeride Dexter'ın ardından gidiyordum, vestiyerdeki esmer kıza bahşişi o verdi. İyi tanıdığım iş kılığındaki bir garson, bizi adımıza ayrılmış masaya götürdü. Bu lokantada büyük tavırlar sergilemeye çalışıyorlardı ve bu komik sonuçlar doğuruyordu. Geçerken, orkestra şefi Blackie'nin elini sıktım. Kokteyl saatiydi ve orkestra dans müziği çalıyordu. Müşterilerin birçoğunu görmüşlüğüm vardı. Ama onları daha çok orkestra platformundan görmeye alışmıştım ve birden halkın yanında, düşmanların arasında kendimi bulmam garip bir duyguydu. Yerlerimize oturduk ve Dex hemen martinilerimizi ısmarladı.</p>

  <p>"Lee," dedi; "artık sizin bu konuda konuştuğunuzu görmek istemiyorum, ama bu kızlara dikkat edin."</p>

  <p>"Ben her zaman dikkat ederim," dedim. "Bilmem bunu hangi anlamda söylüyorsunuz, ama genellikle ne yaptığımın farkındayım." Bana cevap vermedi ve iki dakika sonra, başka şeylerden bahsetti. Altta kalmış havasından kurtulmak istediğinde çok daha ilginç şeylerden söz ediyordu.</p>
</body>
</html>
