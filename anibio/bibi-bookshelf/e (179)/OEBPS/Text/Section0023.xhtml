<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>20</h1>

  <p>Varacağım yere ulaşmadan, belki bir saat öncesi bir şeyleri anımsamaya başladım. İlk kez gitar aldığım gün geldi aklıma. Bir komşudaydık, bana gizlice ders veriyordu; sadece bir parçayı çalışıyordum; When The Saints Go Marchin ve onu break'le birlikte hem çalmayı hem de söylemeyi öğrendim. Bir akşam, komşunun gitarını ödünç aldım, evdekilere sürpriz yapmak için; Tom benimle şarkı söylemeye başlamıştı, çocuk deliye dönmüştü, masanın etrafında dans ediyordu, sanki yedek sırada bir geçit törenini takip ediyordu; eline bir sopa almış çevirip duruyordu. O sırada babam içeri girmiş, gülmüş ve bizimle şarkı söylemişti. Komşuya gitarını iade etmiş, ama ertesi gün yatağımın üzerinde bir gitar bulmuştum; elden düşmeydi ama çok iyi bir gitardı. Her gün biraz çalışıyordum. Gitar sizi tembelleştiren bir müzik aletidir. Onu alırsınız, bir parça çalarsınız ve bırakırsınız, biraz tembellik eder, sonra bir iki akor tutturmak için elinize alırsınız ya da ıslık çalarak eşlik edersiniz. Günler böylece çabuk geçer.</p>

  <p>Yolda bir sarsıntıyla kendime geldim. Galiba uyumuşum. Sol kolumu artık hiç hissetmiyordum, ama müthiş susamıştım. Yine eski günleri düşüneyim, dedim, kafamdakileri değiştirmek için o kadar acele ediyorum ki oraya varmakta, her kendime gelişte yüreğim kaburgalarımda çarpıyor ve direksiyondaki sağ elim de titremeye başlıyordu. Arabayı sadece tek elimle sürüyordum. Kendi kendime şu anda Tom'un ne yaptığım sordum. Herhalde dua ediyordu. Ya da çocuklara bir şey öğretiyordu. Tom'u düşünürken aklıma Clem geldi, ondan kente, Buckton'a gitti aklım, orada bana iyi kazandıran bir kitabevini üç ay boyunca çalıştırmıştım; Jicky'yi düşündüm, onu ilk kez suyun içinde nasıl düzdüğüm aklıma geldi, o gün su nasıl da saydamdı. Jicky, gencecik, pürüzsüz ve çıplak; bebek gibi, birden bana Lou'yu çağrıştırdı, onun kara, sık ve kıvırcık tüylerini, ısırırken bıraktığı yumuşak ve biraz tuzlu tadı, sıcaklığını düşündüm; butlarının kokusuyla birlikte, çığlıkları kulaklarımdaydı. Terin alnımdan aşağıya aktığını hissediyordum ve direksiyonu bırakamadığımdan bu lanet teri silemiyordum. Midem gazla şişmiş gibiydi, ciğerlerimi ezecek kadar diyaframımı zorluyordu ve Lou haykırıyordu. Elim direksiyondaki korna düğmesine uzandı; şehirlerarası yollar için olanı abonozdan bir halkaydı, şehir içi için olanı ise ortadaki siyah düğmeydi ve ben her ikisine birden abandım, çığlıkları bastırmak için. Saatte 95 mil yapıyordum; daha fazla hız yapamıyordum, ama yol aşağıya doğru inmeye başladığında hız göstergesinin iki, üç, sonra dört derece yükseldiğini gördüm. Çoktan gündüz olmuştu. Önden yandan arabalar geçer olmuş, çoğunu sollamıştım bile. Birkaç dakika sonra komaya basmayı bıraktım, çünkü motosikletli polislere rastlayabilirdim ve onları ekecek yeterli benzinim de kalmamıştı. Vardığımda Jean'in arabasını alırdım. Tanrım! ne zaman oraya varacaktım?</p>

  <p>Arabada homurdanmaya, domuzlar gibi homurdanmaya başlamıştım dişlerimin arasından, daha hızlı gitmek için, derken yavaşlamadan viraja girdim, arabanın lastiklerinden korkunç sesler çıktı. Nash şiddetle yol aldı ama yolun sol kıyısından döndü. Gazı köklemeye devam ettim. Şimdi gülüyordum, masanın etrafında When The Saints şarkısını söyleyerek dönen çocuk gibi neşeliydim, neredeyse hiç korkum kalmamıştı.</p>
</body>
</html>
