<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>22</h1>

  <p>Çavuş Culloughs masasının üstüne piposunu bıraktı.</p>

  <p>"Onu hiç durduramayacağız," dedi.</p>

  <p>Carter başını salladı.</p>

  <p>"Deneyebiliriz."</p>

  <p>"İki yüz kiloluk arabada saatte yüz mil yapan bir adamı iki motosikletle durduramayız."</p>

  <p>"Deneyebiliriz. Belki hayatımızı tehlikeye atarız, ama deneyebiliriz."</p>

  <p>Barrow henüz bir şey söylememişti. Uzun boylu, zayıf, esmer, sarsak, şivesi bozuk biriydi.</p>

  <p>"Ben varım," dedi.</p>

  <p>"Gidelim," dedi Carter.</p>

  <p>Culloughs onlara bakıp:</p>

  <p>"Arkadaşlar," dedi, "canınızı tehlikeye atıyorsunuz ama başarırsanız prim alacaksınız."</p>

  <p>"Lanet bir zencinin ülkeyi ateşe ve kana boğmasını bekleyemeyiz," dedi Carter.</p>

  <p>Culloughs yanıt vermedi, saatine baktı.</p>

  <p>"Saat beş," dedi. "On dakika önce telefon ettiler. Beş dakika sonra buradan geçecek..."</p>

  <p>"Eğer geçerse, tabii," dedi.</p>

  <p>"İki kız öldürdü," dedi Carter.</p>

  <p>"Ve bir de garajcı," diye ekledi Barrow.</p>

  <p>Colt tabancasının yerinde olup olmadığını yoklayıp kapıya yöneldi.</p>

  <p>"Peşinde adam var zaten," dedi Culloughs. "Son aldığımız habere göre hâlâ peşindelermiş. Super'in arabası şimdi yola çıktı, bir tane daha bekliyoruz."</p>

  <p>"Yola çıksak iyi olacak," dedi Carter. "Arkama geç," dedi Barrow'a "sadece tek motosikletle gideceğiz."</p>

  <p>"Ama bu kurallara uygun değil," diye karşı çıktı çavuş.</p>

  <p>"Barrow nişan almayı iyi bilir," dedi Carter. "Tek başına hem ateş edip hem de motosiklet kullanılmaz ki!"</p>

  <p>"Ne yaparsanız yapın," dedi Culloughs. "Benim artık bu işle bir ilgim yok."</p>

  <p>Indian<a href="../Text/Section0028.xhtml#Footnote0007" id="Feedback0007"><sup>[7]</sup></a> anında hareket etti. Barrow hareket etmek üzere olan Carter'a asılmıştı. Ters oturmuştu. Carter'la sırt sırtaydılar, bellerinde ikisini bağlayan deri bir kayış vardı.</p>

  <p>"Şehirden çıkar çıkmaz yavaşla," dedi Barrow.</p>

  <p>"Bu kurallara aykırı," diye homurdandı Culloughs, aynı anda Barrow'un motoruna hüzünle baktı. Sonra, omuzlarını silkip karakola girdi. Hemen aynı anda geri çıktı ve beyaz büyük Buick'in tozu dumana katarak uzaklaştığını gördü. Derken siren seslerini duydu ve dört motosikletlinin geçtiğini ve arkalarından gelen arabayı da gördü.</p>

  <p>"Yol delileri!" diye söylendi Culloughs.</p>

  <p>Bu kez dışarıda kaldı. Siren seslerinin azaldığını işitiyordu.</p>
</body>
</html>
