<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>BÖLÜM 7</title>
</head>

<body>
  <h1 class="h11">BÖLÜM 7</h1>

  <p class="p4">Müfettiş Bland çalışma odasında bir masanın başında oturuyordu. Sir George, polis memurunu karşılamış ve kayıkhaneye götürmüştü. Sonra birlikte şatoya dönmüşlerdi. Polis fotoğrafçıları, parmak izi uzmanı ve adli tıp doktoru kayıkhanede kalmışlardı.</p>

  <p class="p4">Sir George, "Burda rahat edebilecek misiniz acaba?" diye sordu.</p>

  <p class="p4">"Teşekkür ederim, bu odada işimize bakabiliriz."</p>

  <p class="p4">"Panayır devam ediyor. Onlara ne söylememi istersiniz? Halkı dağıtayım mı yoksa?..."</p>

  <p class="p4">Müfettiş Bland biraz düşündü. "Şimdiye kadar ne yaptınız, Sir George?"</p>

  <p class="p4">"Bir şey söylemedim. Herkes bir kaza olduğunu sanıyor. Başka bir şeyden haberleri yok. Kimse... Şey... Şey... Cinayetten şüphelenmedi."</p>

  <p class="p4">"O halde şimdilik bir şey söylemeyelim." Alaycı bir tavırla ekledi. "Nasıl olsa haber çabucak duyulacaktır."</p>

  <p class="p4">Sir George, "Birkaç yüz kişi!" diye cevap verdi. "Durmadan da geliyorlar. Civar kasabaların halkı da buraya akın ediyor. Panayır büyük başarı kazandı. Çok yazık oldu."</p>

  <p class="p4">Müfettiş Bland, adamın panayırın başarısına değil de kızın ölümüne üzüldüğünü tahmin etti, "En az iki yüz kişi... Onlardan biri katil olabilir tabi." İçini çekti.</p>

  <p class="p4">Sir George, onu teselli etmek ister gibi, "Karışık bir iş," diye mırıldandı. "Fakat kızı öldürmeleri için bir sebep yok ki. İnanılmayacak bir şey bu. Kim böyle bir kızı öldürmek ister ki..."</p>

  <p class="p4">"Kız hakkında bildiklerinizi bana anlatır mısınız? Kendisi kasabalıymış, değil mi?"</p>

  <p class="p4">"Evet, Marlene&rsquo;in ailesi rıhtımın civarındaki kulübelerden birinde oturuyor. Babası, çiftlikte çalışıyor. Paterson&rsquo;ın çiftliğinde galiba. Annesi bugün panayıra geldi. Miss Brewis yani sekreterim size daha fazla bilgi verebilir. Miss Brewis, kadını bulup bir yere götürmüş durmadan çay içiriyor sanırım."</p>

  <p class="p4">Müfettiş başını salladı. "Pekâlâ. Daha bu durumu anlayamadım," Sir George. Kız kayıkhanede ne yapıyormuş? Duyduğuma göre bir Define veya Cinayet Oyunu tertiplenmiş."</p>

  <p class="p4">Sir George, "Evet," dedi. "Bunun bir yen ilik olacağını düşünmüştük. Ama şimdi hata etmiş olduğumuzu anlıyorum. Miss Brewis bunu da size benden daha iyi anlatacaktır. Sekreterimi size yollayayım mı? Bana sormak istediğiniz başka bir şey var mı?"</p>

  <p class="p4">"Şimdilik yok, Sir George. Daha sonra size bazı sorular sorabilirim. Görmek istediğim bazı kimseler var. Lady Stubbs ve cesedi bulan insanlarla konuşmalıyım. Galiba cesedi bulanlardan biri de bu oyunu tertipleyen kadın yazarmış."</p>

  <p class="p4">"Doğru. Bayan Oliver... Bayan Ariadne Oliver."</p>

  <p class="p4">Bland hayretle adama baktı. "O mu? Romanları bir hayli satıyor. Bir sürü kitabını ben de okudum."</p>

  <p class="p4">"Kadıncağız bir hayli üzüldü tabi. Kendisiyle görüşmek istediğinizi haber vereyim mi? Bu arada karımın nerde olduğunu bilmiyorum. Ortadan kayboldu. Herhalde halkın arasına karışmıştı. Hoş size fazla bir şey söyleyebileceğini sanmıyorum. Yani cinayete dair bir şey bildiğini sanmıyorum. Önce kimi görmek istersiniz?"</p>

  <p class="p4">"Önce sekreteriniz Miss Brewis&rsquo;i... Ondan sonra da kızın annesini görmem doğru olur."</p>

  <p class="p4">Sir George odadan ayrıldı.</p>

  <p class="p4">Polis memuru Bob Hoskins, Sir George odadan çıktıktan sonra kapıyı kapatıp döndü. Sir George&rsquo;un sözlerini açıklamak ister gibi, "Lady Stubbs, normal değil," dedi. Anlamlı anlamlı başına vurdu. "Biraz eksikmiş. Adam onun için karısının pek yardım edemeyeceğini söyledi. Kadın kaçığın biri."</p>

  <p class="p4">"Sir George civardan biriyle mi evlenmiş?"</p>

  <p class="p4">"Hayır, yabancı bir kadınla. Hatta bazıları kadının zenci olduğunu söylüyor ama ben buna inanmadım."</p>

  <p class="p4">Bland başını salladı. Yine düşünmeye başlamıştı. Bir taraftan da elindeki kalemle kâğıda türlü türlü şekiller çiziyordu. Birdenbire doğrulup sordu. "Bu işi kim yaptı dersin, Hoskins?"</p>

  <p class="p4">Müfettiş, yardımcısının her şeyi çabucak öğrenen bir tip olduğunu biliyordu. Hoskins çok meraklı bir insandı ve her şeyle ilgilenirdi. Sonra dedikoduya düşkün karısı da, ona bütün duyduklarını yetiştirirdi. Bu yüzden de Hoskins'in kasabalılar hakkında bir hayli bilgisi vardı.</p>

  <p class="p4">"Bana kalırsa bir yabancı yapmıştır bu işi. Kasabadan biri olacağını sanmıyorum. Tuckerlar çok iyi insanlardır. Ağırbaşlı, dürüst bir aile. Tam dokuz kişiler. Büyük kızlarından ikisi evlendi. Oğullarından biri donanmada. Biri askerliğini yapıyor. Diğer kızı da Torquay'da bir berberin yanında çalışıyor. Evde de iki küçük oğlanla bir kızları var."</p>

  <p class="p4">Susup düşündü. "Hiçbiri öyle zeki değildi, ama Bayan Tucker evini her zaman pırıl pırıl temizler. Kendisi on bir kardeşin en küçüğüdür... İhtiyar babası da Bayan Tucker'ın yanında oturuyor."</p>

  <p class="p4">Bland sessiz sedasız dinliyordu. Hoskins, Tuckerların durumlarını kısaca anlatmış olduğunu sanıyordu.</p>

  <p class="p4">"İşte bu yüzden katilin bir yabancı olduğuna inanıyorum. Hoodown Yurdu'nda kalan yabancılardan biri olabilir bu. Zaten öğrencilerin içinde bir hayli garip olanlar var. Sonra orda türlü türlü şeyler oluyormuş. Korularda neler yaptıklarını görünce çok şaşırdım doğrusu. Meydana park edilen arabalardakilerden daha da kötü şeyler oluyor orda."</p>

  <p class="p4">Hoskins, gençlerin seks hayatı konusunda adeta uzmanlaşmıştı. İşten çıkıp Boğa ve Ayı birahanesine gittiği zaman daha çok bu seks olaylarından söz açardı.</p>

  <p class="p4">Bland, "Bana kalırsa Marlene'in başına böyle bir şey gelmemiştir," dedi. "Doktor muayeneyi yaptıktan sonra bize sonucu bildirecek, tabi."</p>

  <p class="p4">"Evet, efendim. Orasını doktor bilir. Fakat yine de bu yabancıların ne yapacakları belli olmuyo r. Bir anda canavarlaşıyorlar."</p>

  <p class="p4">Müfettiş Bland işin hiç de öyle kolay olmadığını düşünerek içini çekti. Hoskins hemen kabahati yabancıların üstüne atarak her şeyi halletmişti. O sırada kapı açılarak doktor içeriye girdi.</p>

  <p class="p4">"Kızı muayene ettim. Cesedi götürsünler mi? Diğer memurlar gittiler."</p>

  <p class="p4">Bland, "Cottrill bu işle meşgul olacak," diye cevap verdi. "Durum nedir doktor?"</p>

  <p class="p4">Doktor dudak büktü. "Basit bir olay. Bir parça kordonla kızı boğmuşlar. Bundan daha kolay bir şey olamaz. Hem kız mücadele de etmemiş. Bana kalırsa zavallı başına geleceği anlayamamış bile."</p>

  <p class="p4">"Peki kıza tecavüz etmişler mi?"</p>

  <p class="p4">"Hayır, hayır, böyle bir şey yok."</p>

  <p class="p4">"Bu hesaba göre bu bir seks cinayeti değil demek?"</p>

  <p class="p4">Doktor, "Bundan eminim," diye cevap verdi. "Zaten kız da pek cazip değilmiş."</p>

  <p class="p4">Bland, Hoskins'e döndü. 'Kız erkeklere düşkün müydü?"</p>

  <p class="p4">Hoskins çenesini kaşıdı. "Gençler ona yüz vermiyorlardı. Herhalde yüz verselerdi kızcağız memnun kalırdı."</p>

  <p class="p4">"Olabilir." Bland da bu fikirdeydi. Kayıkhanede gördüğü dergileri ve bunların kenarlarına yazılmış olan şeyleri hatırladı. 'Johny, Kat'le geziyor,', 'Georgie Porgie, koruda yürüyüşe çıkanları öpüyor'. Anlaşılan Marlene de böyle şeylere heveslenmişti. Ancak, Bland, kızı bir seks delisinin öldürmediğine emindi. Ama yine de kesin olarak bir şey söylemeye imkân yoktu... Zaman zaman öldürme arzusu ile yanan erkeklere rastlanıyordu. Bunlar özellikle küçük kızlara musallat oluyorlardı. Belki de böyle biri yaz mevsiminde kasabaya gelmişti. Bland bir an böyle bir şey olabileceğini düşündü. Zira bu anlamsız cinayetin başka bir sebebi olamazdı. Sonra, ancak soruşturmanın daha başındayız, diye kendisini teselli etmeye çalıştı. "Her şeyden önce şu şahitlerle bir konuşayım. Bakalım onlar neler söyleyecekler?"</p>

  <p class="p4">Doktora baktı. "Cinayet ne zaman işlenmiş?"</p>

  <p class="p4">Doktor duvardaki büyük saate ve sonra kendi bileğine bir göz attı. "Saat şimdi on yedi otuz. Kızı on yedi yirmi beşte muayene ettim desek... Evet, kızı muayene ettiğim zaman bir saat önce öldürülmüş olduğuna kanaat getirdim. Yani onu saat on altı ile on altı kırk arası öldürmüşler. Otopside bir şey bulursam size bildiririm." Sonra ekledi. "Nasıl olsa raporumu da alacaksınız. Artık gitmem gerek. Bekleyen hastalarım var."</p>

  <p class="p4">Doktor odadan çıkınca Bland, Hoskins&rsquo;e gidip Miss Brewis&rsquo;i bulmasını söyledi. Sekreter odaya girince müfettiş biraz rahatlar gibi oldu. Zira Miss Brewis&rsquo;in aklı başında ve becerikli bir kadın olduğunu sezmişti. Böylece sorularına doğru cevaplar alabilecek ve boşuna üzülüp yorulm ayacaktı.</p>

  <p class="p4">Miss Brewis otururken, "Bayan Tucker&rsquo;ı oturma odama aldım," dedi. "Olanları anlatıp kendisine çay verdim. Kadıncağız çok üzüldü tabi. Cesedi görmek istedi ama bunun doğru olmayacağını söyledim. Bay Tucker saat on sekizde işten çıkacakmış. Karısıyla bur-da buluşacaklarmış. Bizimkilere adam gelince bana haber vermelerini tembihledim. Küçük çocuklar hâlâ panayırda. Hizmetçilerden biri onlara gözkulak oluyor."</p>

  <p class="p4">Müfettiş Bland memnuniyetle gülümsedi. "Fevkalade. Bayan Tucker&rsquo;ı görmeden önce sizinle ve Lady Stubbs&rsquo;la konuşmak istedim."</p>

  <p class="p4">Sekreter sinirli bir ifadeyle, "Lady Stubbs&rsquo;un nerde olduğunu bilmiyorum," diye cevap verdi. "Sanırım panayırdan sıkılıp bir yere gitti. Ama onun benden fazla bir şey söyleyebileceğini sanmıyorum. Ne öğrenmek istiyorsunuz?"</p>

  <p class="p4">"Şu Cinayet Oyunu&rsquo;nun bütün ayrıntılarını bana anlatın. Marlene Tucker denilen kız bu oyuna nerden karıştı?"</p>

  <p class="p4">"Çok basit bu." Miss Brewis kısaca değişiklik olsun, diye bu oyuna karar verdiklerini ve meşhur romancı Bayan Oliver&rsquo;ı tuttuklarını anlattı. Bayan Oliver da oyunun konusunu hazırlamıştı. "Aslında kurban olarak Bayan Alec Legge&rsquo;i seçmiştik."</p>

  <p class="p4">"Bayan Legge de kim?"</p>

  <p class="p4">Hoskins hemen atılıp açıkladı. "Bay Legge ile karısı, Mills&rsquo;in villasını kiraladılar. Bir ay önce geldiler buraya. İki, üç ay kalacaklar sanırım."</p>

  <p class="p4">"Anlıyorum. Demek önce kurban olarak Bayan Legge&rsquo;i düşündünüz? Peki, neden vazgeçtiniz?"</p>

  <p class="p4">"Bir gece Bayan Legge, hepimizin falına baktı. Bunu o kadar iyi biliyordu ki... Bu yüzden panayırda bir de falcı olmasına karar verdik. Bayan Legge&rsquo;in bir maşlah giyip yaşmak takmasını ve parayla fal bakmasını kararlaştırdık. Bu kanuna aykırı bir şey değil sanırım, müfettiş bey. Yani böyle panayırlarda fal bakmak yasak değildir, değil mi?"</p>

  <p class="p4">Bland hafifçe gülümsedi. "Falcılık ve piyangoyu bu kadar önemsemeye gerek yok. Şey... Zaman zaman biz bazı istisnalar yaparız, tabi."</p>

  <p class="p4">"Ama çoğunlukla falcıları cezalandırırsınız, değil mi? Neyse... Bayan Legge, bize yardım etmeye razı oldu. Onun üzerine başka bir ceset bulmaya karar verdik. Kasabanın izcileri panayırda bize yardım edeceklerdi. Sanırım biri izci kızların içinden bir kurban seçebileceğimizi söyledi."</p>

  <p class="p4">"Bunu kim söyledi, Miss Brewis?"</p>

  <p class="p4">"Doğrusunu isterseniz pek hatırlayamayacağım... Galiba milletvekili Bay Masterton&rsquo;ın karısıydı... Belki de Yüzbaşı Warburton... Bunu bilemeyeceğim. Fakat böyle bir teklif yaptılar."</p>

  <p class="p4">"Marlene'in seçilmesini teklif eden oldu mu?"</p>

  <p class="p4">"Hayır... Hayır... Sanmıyorum. Kızın ailesi şatonun arazisindeki kulübelerden birinde oturuyor. Bayan Tucker da bazen gelip aşçıya yardım eder. Marlene&rsquo;i nasıl seçtiğimizi bilmiyorum. Belki de ilk önce onun ismi aklımıza geldi. Marlene&rsquo;e sorduk. Kendisi bu rolü zevkle kabul etti."</p>

  <p class="p4">"Kızın bu rolü istediğinden emin misiniz?"</p>

  <p class="p4">"Tabi. Bu teklif gururunu okşadı sanırım. Zaten akılsız bir kızdı o. Aslında rol yapmasına filan da imkân yoktu. Fakat işi çok basitti. Arkadaşları arasından kendisini seçtiğimiz için çok memnun kaldı."</p>

  <p class="p4">"Marlene ne yapacaktı?".</p>

  <p class="p4">"Kayıkhanede oturacaktı. Birinin kapıya geldiğini duyunca da yere yatıp kordonu boğazına geçirecek ve ölü taklidi yapacaktı." Miss Brewis son derece sakin bir tavırla konuşuyordu. Ölü taklidi yapacak olan kızın gerçekten öldürülmesi onu hiç etkilememiş gibiydi.</p>

  <p class="p4">Müfettiş Bland, "Fakat bir kız için pek sıkıntılı bir şey bu," diye mırıldandı. "Panayırda eğlenm ek varken kayıkhaneye kapanmak tatsız bir şey."</p>

  <p class="p4">Miss Brewis başını salladı. "Bir bakıma öyle. Ama insanın her şeyi birden elde etmesine imkân yok. Hem Marlene, 'ceset' olacağı için memnundu. Kendisine çok önem verildiğini sanıyordu. Eğlenmesi için ona bir sürü de dergi verdik."</p>

  <p class="p4">Müfettiş, "Herhalde yiyecek bir şeyler de vermişsinizdir," diye mırıldandı. "Zira içinde bir tabakla bir bardak bulunan bir tepsi gördüm orda."</p>

  <p class="p4">"Evet. Marlene'e bir tabak dolusu pasta ve bir bardak da ağaç -çileği suyu verdik. Tepsiyi ben götürdüm. Bunu Lady Stubbs istemişti."</p>

  <p class="p4">Bland heyecanla başını kaldırdı. "Tepsiyi saat kaçta görürdünüz?"</p>

  <p class="p4">"Durun bakayım. En Güzel Çocuk Elbisesi Yarışması yapılmıştı. Lady Stubbs'u bulamamıştık, ama Bayan Folliat, onun yerine geçmişti... Evet, evet saat on altı on beşte olacak. Tam o sırada pastalarla meyve suyunu aldım."</p>

  <p class="p4">"Demek bunları kayıkhaneye siz götürdünüz? Oraya gitmeniz kaç dakika aldı?"</p>

  <p class="p4">"Kayıkhaneye beş dakikada gidebilirsiniz. Sanırım on altı on beşte ordaydım."</p>

  <p class="p4">"Demek saat on altı on beşte Marlene Tucker sağdı." Sekretere baktı. "Miss Brewis bu konunun çok önemli olduğunu herhalde anlamışsınızdır. Zamanda hata yapmadığınızdan emin misiniz?"</p>

  <p class="p4">"Tam anlamıyla emin olamam. Zira saatime bakmadım. Fakat kısa bir süre önce saatime bakmıştım. Onun için zamanı tahmin edebiliyorum." Birdenbire durumu anlayarak durakladı. "Yani hemen ondan sonra..."</p>

  <p class="p4">"Öyle tahmin ediyoruz, Miss Brewis."</p>

  <p class="p4">Sekreter, "Aman Tanrım!" diye mırıldandı.</p>

  <p class="p4">Müfettiş devam etti. "Miss Brewis kayıkhaneye giderken ve dönüşünüzde kimseye rastlamadınız mı? Veya kayıkhane civarında birini gördünüz mü?"</p>

  <p class="p4">Sekreter biraz düşündü. "Hayır, kimseye rastlamadım. Belki de rastlamışımdır ama biliyorsunuz, bugün şatonun bahçesi herkese açıktı. Ama insanlar daha çok çimenliğe ve çadırların bulunduğu yere toplanmıştı. Bir kısmı arka bahçeye ve serlere baktı tabi. Fakat pek koruya girmediler. Böyle eğlencelerde herkes bir araya toplanmaktan hoşlanıyor. Öyle değil mi, müfettiş bey?"</p>

  <p class="p4">"Evet, haklısınız."</p>

  <p class="p4">Miss Brewis birdenbire bir şey hatırlamıştı. "Fakat sanırım sütunlu pavyonda biri vardı."</p>

  <p class="p4">"Sütunlu pavyonda mı?"</p>

  <p class="p4">"Evet, şu tapınağa benzeyen beyaz sütunlu küçük pavyon. Bunu bir, iki yıl önce yaptırmışlar. Kayıkhaneye giden yolun sağında kalıyor. Orda biri vardı. Sanırım sevişen bir çift. Zira biri gülüyordu. Sonra başkası onu susturdu."</p>

  <p class="p4">"Bu sevişen çiftin kim olduğunu biliyor musunuz?"</p>

  <p class="p4">"Hayır. Yoldan pavyonun ön kısmı gözükmez. Yanlarıyla arkası da tamamıyla kapalıdır."</p>

  <p class="p4">Müfettiş düşünmeye başladı. Fakat pavyondaki çiftin önemli olduğunu sanmıyordu. Ama onları bulmak doğru olacaktı. Zira o çift kayıkhaneye gidip gelenleri görmüş olabilirdi. "Demek yolda kimse yoktu? Bundan emin misiniz?"</p>

  <p class="p4">Miss Brewis, "Ne demek istediğinizi anlıyorum," dedi. "Fakat kimseye rastlamadığıma emin olabilirsiniz. Ama zaten buna pek imkân da yoktu. Zira görülmeyi istemeyen bir kişi herhalde yolda beklemez, rodedronların arkasına saklanırdı, değil mi? Yolun iki tarafında yüksek mazılar ve rodedronlar var..."</p>

  <p class="p4">Müfettiş konuyu değiştirdi. "Öldürülen kız hakkında bildiğiniz bir şey var mı?... Yani bize faydası olabilecek bir şey."</p>

  <p class="p4">Sekreter dudak büktü. "Marlene hakkında bir şey bilmiyorum. Bugüne kadar kendisiyle konuşmamıştım. Onu arada sırada görürdüm. Hepsi bu kadar."</p>

  <p class="p4">"Yani kız hakkında faydalı olabilecek hiçbir şey bilmiyor musunuz?"</p>

  <p class="p4">Miss Brewis, "Kızı öldürmeleri için ne gibi bir sebep olduğunu bilmiyorum," diye açıkladı. "Açıkçası böyle bir şeye hâlâ inanamıyorum. İmkânsız bir şey bu. Herhalde dengesiz biri, kızın kurban rolüne girdiğini duyunca onu gerçekten öldürmeye karar verdi. Ama bu da son derece saçma!"</p>

  <p class="p4">Bland içini çekti. "Bari kızın annesiyle konuşalım."</p>

  <p class="p4">Bayan Tucker sıska suratlı, sivri burunlu, seyrek sarı saçlı, zayıf bir kadındı. Ağlamaktan gözleri kızarmıştı. Ama kendisini toplamış ve müfettişin sorularına cevap verecek hale gelmişti.</p>

  <p class="p4">Kadın, "Böyle bir şeyi aklım almıyor," diye mırıldandı. "Bu tip olayları gazetelerde okurdum ama Marlene&rsquo;e böyle bir şey olacağı..."</p>

  <p class="p4">Bland, onu teselli etmeye çalıştı. "Ne kadar üzüldüğümü bilemezsiniz. Şimdi iyice düşünün. Kızınıza kötülük yapmak isteyen biri var mıydı?"</p>

  <p class="p4">Bayan Tucker, "Zaten bunu düşünmüyorum," diye hıçkırdı. "Düşündüm, düşündüm ama bir şey bulamadım. Zaman zaman Marlene okuldaki öğretmeniyle kavga ederdi. Arada sırada kız ve erkek arkadaşlarıyla çatışırdı. Fakat ciddi bir şey yoktu. Kızıma böyle kötülük etmek isteyecek birini bulamadım."</p>

  <p class="p4">"Kızınız kendisine düşmanlık edebilecek birinden hiç söz etmedi mi?"</p>

  <p class="p4">"Marlene saçma sapan laflar ederdi. Fakat böyle bir şey anlatmadı. Sadece saç biçimi ve makyajdan söz ederdi. Kızları bilirsiniz. Marlene daha ruj, pudra gibi şeyler sürecek yaşta değildi. Babası da ben de kendisine bunu anlattık. Fakat eline para geçer geçmez kendisine ruj ve lavanta alıp bir yere saklardı."</p>

  <p class="p4">Bland başını salladı. Bunların kendisine bir faydası yoktu, Marlene&rsquo;in biraz aptalca, süse düşkün, filmlere ve yıldızlara bayılan bir kız olduğu anlaşılıyordu. Marlene gibi yüzlerce kız vardı.</p>

  <p class="p4">Bayan Tucker, "Babası ne diyecek bilmem," diye inledi. "Biraz sonra eğlenmek için buraya gelecek. O iyi bir hindistancevizi avcısıdır." Kendisini tutamayarak ağlamaya başladı. "Bana kalırsa bu işi o yurttaki pis yabancılardan biri yapmıştır. Çoğunlukla çok nazik konuşuyorlar. Giydikleri gömlekleri görseniz gözlerinize inanamazsınız. Gömleklerin üstünde bikinili kızlar var. Üstelik hepsi de gömleklerini çıkarıp güneşleniyorlar. Bu yüzden de türlü kötülükler oluyor. Evet, böyle!"</p>

  <p class="p4">Hoskins ağlayan kadını odadan çıkardı. Bland kasabalıların fazla muhafazakâr olduklarını düşünüyordu. Ataları gibi onlar da her türlü kötülüğün nedeninin yabancılar olduğuna inanıyorlardı.</p>

  <p class="p4">&nbsp;</p>
</body>
</html>
