<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>BÖLÜM 6</title>
</head>

<body>
  <h1 class="h11">BÖLÜM 6</h1>

  <p class="p4">Öğle yemeği için soğuk et hazırlanmıştı. Herkes çabucak birkaç lokma yedi. Saat on dört otuzda bir film yıldızı panayırı açacaktı. Yağmur yağacakmış gibi bulutlarla dolan gökyüzü de açılmaya başlamıştı. Saat on dörtte şatonun bahçesi tıklım tıklım dolmuştu. Üç şilin giriş parası ödeyenler içeriye dalıyorlardı. Arabalar bahçe yolunun kenarına park edilmişti. Öğrenci Yurdu&rsquo;nda kalanlar da gruplar halinde gelmişlerdi. Yüksek sesle kendi dillerinden konuşuyorlardı. Bay Masterton&rsquo;ın sözleri doğru çıkmıştı. Daha on dört otuz olmadan Lady Stubbs aşağıya indi. Genç kadın siklamen rengi bir elbise giymiş, başına da siyah hasırdan bir Çinli şapkası oturtmuştu. Bir hayli de pırlanta takmıştı.</p>

  <p class="p4">Miss Brewis, kadını görür görmez alaycı bir tavırla güldü. "Anlaşılan burasını Ascot at yarışlarındaki Kraliyet Locası sanıyor."</p>

  <p class="p4">Fakat Poirot, Hattie&rsquo;yi ciddi ciddi tebrik etmek için koştu. "Giydiğiniz elbise çok güzel, madam."</p>

  <p class="p4">Hattie çok memnun oldu. "Güzel, değil mi? Bunu Ascot için yaptırmıştım."</p>

  <p class="p4">Film yıldızı gelmişti. Lady Stubbs, onu karşılamak üzere dedektifin yanından ayrıldı. Poirot da ikinci planda kalmayı tercih ediyordu zaten. Bahçede dolaşmaya başladı. Her şey normaldi. Panayır neşe içinde devam ediyordu. Hindistancevizi Atış Sahası&rsquo;nın başında Sir George duruyordu. Adam çok keyifli ve neşeli gözüküyordu. Biraz ileride çember yarışları yapılıyordu. Tezgâhlara türlü türlü meyveler, sebzeler, reçeller, kekler ve kasabalıların yapmış olduğu el işleri dizilmişti. Pastalar, sepetlerle meyveler ve hatta bir domuz piyangoya konmuştu. Çocuklar da gidip kura çekiyorlardı.</p>

  <p class="p4">Kalabalık artmış, çocukların dansı da başlamıştı. Poirot, Bayan Oliver&rsquo;ı ortada göremedi. Yalnız oradan oraya giden Lady Stubbs&rsquo;u fark etmişti. Kadının siklamen rengi elbisesi göz alıyordu. Bununla beraber yine de en fazla ilgiyi çeken Bayan Folliat&rsquo;tı. Kadın tamamen değişmişti. Ortanca mavisi bir elbise ve gri şık bir şapka giymişti. Yeni gelenleri o karşılıyor ve her şeye nezaret ediyordu.</p>

  <p class="p4">Poirot sokulup konuşmalara kulak verdi.</p>

  <p class="p4">"Amy, şekerim, nasılsın?"</p>

  <p class="p4">"Pamela geldiğinize çok sevindim. Edward&rsquo;ı da getirmişsin. Halbuki burası Tiverton&rsquo;dan bir hayli uzak."</p>

  <p class="p4">"Şahsın varmış, hava açık. Savaştan önceki yılı hatırlıyor musun? Saat dörtte yağmur başlayıp her şeyi altüst etmişti."</p>

  <p class="p4">"Bu yıl güzel bir yaz oldu, Dorothy! Seni yıllardan beri görmedim."</p>

  <p class="p4">"Nasse&rsquo;in bu güzel halini görmek istedik. Tepedeki böğürtlenleri kesmişsin."</p>

  <p class="p4">"Evet. Böylece ortancalar ortaya çıktı. Öyle değil mi?"</p>

  <p class="p4">"Ne güzel! Ne tatlı mavi! Şekerim son bir yıl içinde bahçeyi fevkalade bir hale getirmişsin. Nasse eski halini almış."</p>

  <p class="p4">Dorothy&rsquo;nin kocasının kalın sesi yükseldi. "Savaş sırasında kumandanı görmek için buraya gelmiştim. Bahçenin haline çok üzülmüştüm..."</p>

  <p class="p4">Bayan Folliat fakir bir ziyaretçiye döndü. "Bayan Knapper, seni gördüğüme memnun oldum. Yanındaki Lucy mi? Ne kadar da büyümüş!..."</p>

  <p class="p4">"Gelecek yıl okulu bitirecek. Sizi iyi gördüğüm için çok sevindim, efendim."</p>

  <p class="p4">"Teşekkür ederim, çok iyiyim. Gidip çember oyununda talihini denemelisin, Lucy. Bayan Knapper sonra seninle çay çadırında konuşuruz. Zaten ben de çay dağıtmalarına yardım edeceğim."</p>

  <p class="p4">Poirot&rsquo;nun Bay Knapper olduğunu tahmin ettiği bir adam saygılı bir şekilde, "Nasse&rsquo;ye geri gelmeniz çok iyi oldu, efendim," dedi. "İnsan eski günlere döndüğünü sanıyor."</p>

  <p class="p4">İki kadın ve iriyarı bir adam koşarcasına Bayan Folliat&rsquo;a yaklaştıkları için Poirot, kadının cevabını duyamadı.</p>

  <p class="p4">"Amy, şekerim, aradan yıllar geçti. Ne güzel bir panayır bu! Bahçen de eşsiz doğrusu. Gül bahçesine neler yaptığını bana anlatmalısın. Muriel yeni güller getirdiğini söyledi."</p>

  <p class="p4">İriyarı adam da atıldı. "Marylin Gale nerde?..."</p>

  <p class="p4">"Reggie, onu görmek için sabırsızlanıyor. Son filmine gitmiş..."</p>

  <p class="p4">"Şu büyük şapkalı kadın o mu? Aman Tanrım, ne biçim kılık bu?"</p>

  <p class="p4">"Saçmalama, sevgilim. O Hattie Stubbs. Amy bu kadının bir manken gibi ortada dolaşmasına izin vermemelisin."</p>

  <p class="p4">Kadının başka bir ahbabı daha yaklaştı. "Amy, sana Edward'ın oğlu Roger'ı takdim edeyim. Nasse'ye dönmene çok sevindik..."</p>

  <p class="p4">Poirot ağır ağır oradan ayrıldı. Bir şilin verip bir piyango bileti aldı. Belki de domuzu kazanabilirdi.</p>

  <p class="p4">Uzaktan hâlâ Bayan Folliat'ın sesi duyuluyordu. Kadın ev sahibeliği yapmaktaydı. Dedektif, Bayan Folliat'ın bunu bilerek mi yoksa bilmeyerek mi yaptığım merak etmişti. Acaba durumun farkında değil miydi? Bayan Folliat tam anlamıyla şatonun sahibesi rolündeydi.</p>

  <p class="p4">Poirot üstünde "Madam Zuleika Falınıza Bakacak. Giriş 2 Şilin" yazılı çadırın yanında durdu.</p>

  <p class="p4">Çay vermeye başlandığı için çadırın önündeki kalabalık dağılmıştı. Poirot başını eğerek içeri girdi. Biraz oturup yorgun ayaklarını dinlendirmek için 2 şilini seve seve verdi.</p>

  <p class="p4">Madam Zuleika siyah bol bir maşlah giymiş, başına sırmalı bir eşarp sarmıştı. Yüzü kapalı olduğu için konuşmaları zor anlaşılıyordu. Genç kadın uzanıp Poirot'nun elini tuttuğu sırada bileğindeki altın bileziğe takılı küçük süsler tatlı bir ses çıkardı. Zuleika, Poirot'ya çok zengin olacağını, esmer bir kadınla müthiş bir aşk macerası geçireceğini ve bir mucize sayesinde bir kazadan kurtulacağını çabucak söyleyiverdi.</p>

  <p class="p4">"Söylediklerinizin hepsini beğendim, Madam Legge. Keşke bunların hepsi çıksaydı."</p>

  <p class="p4">Sally, "Ah," dedi. "Demek beni tanıdınız?"</p>

  <p class="p4">"Bunu önceden duydum. Bayan Oliver kurban olarak sizi seçtiğini söyledi. Fakat sizi fal için onun elinden almışlar."</p>

  <p class="p4">Sally içini çekti. "Keşke ben ceset olsaydım. Hiç olmazsa rahat ederdim. Kabahat Jim Warburton'da. Saat on altı oldu mu? Çay istiyorum. Saat on altıdan, on altı otuza kadar serbestim."</p>

  <p class="p4">Dedektif eski saatine bir göz attı. "Daha on dakikanız var. Size bir fincan çay getirmemi ister misiniz?"</p>

  <p class="p4">"Hayır, hayır, dinlenmek istiyorum. Bu çadır çok sıcak. Daha bekleyen var mı?"</p>

  <p class="p4">"Hayır, çay çadırının önünde sıraya girmişler."</p>

  <p class="p4">"<span class="t4">İ</span>y<span class="t4">i</span>."</p>

  <p class="p4">Poirot çadırdan çıkar çıkmaz bir kadın kendisini yakalayıp bir şilinini aldı ve gösterdiği pastanın ağırlığını tahmin etmesini istedi.</p>

  <p class="p4">Çember oyununa nezaret eden tombul, orta yaşlı bir kadın şansını denemesi için Belçikalıya ısrar etti. Poirot hiç istememesine rağmen bir taş bebek kazandı. Mahcup mahcup giderken bu sefer de Michael Weyman'la karşılaştı. Mimar rıhtıma giden yolun yanında durmuş, kasvetli bir şekilde etrafına bakıyordu. Alaycı bir tavırla gülerek, "Çok eğleniyorsunuz galiba, Mösyö Poirot?" dedi.</p>

  <p class="p4">Dedektif kazandığı hediyeye baktı. "Ne kadar korkunç, değil mi?"</p>

  <p class="p4">Poirot'nun yanından geçen küçük bir çocuk birdenbire haykıra haykıra ağlamaya başladı.</p>

  <p class="p4">Belçikalı hemen eğilip bebeği çocuğun eline tutuşturdu. "Voilâ. Bu senin olsun."</p>

  <p class="p4">Çocuğun ağlaması kesiliverdi.</p>

  <p class="p4">"Violet bak bu centilmen ne kadar nazik. Teşekkür etsene..."</p>

  <p class="p4">Yüzbaşı Warburton megafonu kaldırıp, "En Güzel Çocuk Elbisesi Yarışması," diye seslendi.</p>

  <p class="p4">Poirot şatoya doğru giderken geri geri gidip hindistancevizine nişan alan genç bir adamla çarpıştı. Genç adamın kaşları çatılıver-di. Poirot dalgın dalgın özür diledi. Zira gözleri genç adamın gömleğine takılmıştı. Sir George'un tarif ettiği kaplumbağalı gömleği tanımıştı. Kumaşın üstünde her türlü kara, deniz kaplumbağası ve deniz canavarları mevcuttu. Poirot birkaç defa gözlerini kırpıştırdı. Tam ilerleyeceği sırada bu sefer de bir gün önce arabaya almış olduğu Hollandalı kız karşısına çıktı.</p>

  <p class="p4">Dedektif gülümsedi. "Demek siz de panayıra geldiniz? Arkadaşınız da burda mı?"</p>

  <p class="p4">"Evet, o da buraya gelecek. Onu görmedim daha. Fakat saat on yedi on beş otobüsüyle burdan ayrılacağız. Önce Torquay&rsquo;a gideceğiz. Ben başka otobüsle Plymouth&rsquo;a gideceğim." Kız derdini güç bela anlatabiliyordu.</p>

  <p class="p4">Poirot o zaman merak ettiği şeyi anladı. Kız bu sıcakta sırt çantasını boş yere takmamıştı. B iraz sonra buradan ayrılacaktı.</p>

  <p class="p4">"Bu sabah arkadaşınızı gördüm, matmazel."</p>

  <p class="p4">"Evet... Elsa bir Alman arkadaş da onunla beraberdi. Korudan geçip rıhtıma inmek istemişler. Şatonun sahibi çok kızmış... Onları geri çevirmiş." Başını çevirip atış yerinde duran Sir George'a baktı. "Fakat şimdi çok nazik."</p>

  <p class="p4">Poirot, ona özel bir bahçeye izinsiz girmenin doğru olmadığını anlatmayı düşündü. Para verip bir panayıra gelmek tamamen ayrı bir şeydi. Ama o sırada megafonu elinde yanına gelen Yüzbaşı Warburton'u görünce vazgeçti. "Lady Stubbs&rsquo;u gördünüz mü? Lady Stubbs&rsquo;u gören var mı? Bu süslü elbise işine o hakemlik edecekti güya. Fakat kadını bulamıyorum."</p>

  <p class="p4">"Kendisini yarım saat önce gördüm. Sonra falıma baktırmak için çadıra girdim."</p>

  <p class="p4">Warburton hiddetle, "Tanrı bu kadını kahretsin!" diye homurdandı. "Nereye gitti acaba? Çocuklar bekliyorlar. Zaten geç kaldık."</p>

  <p class="p4">Etrafına bakındı. "Amanda Brewis nerde?"</p>

  <p class="p4">Miss Brewis de ortada yoktu. Warburton, "Çok kötü," diye söylendi. "Böyle işlerde yardım etmeleri gerekmez mi? Hattie nerde? Belki de içeriye girmiştir." Çabucak uzaklaştı.</p>

  <p class="p4">Poirot çay verilen çadıra doğru gitti. İki tarafa ip gerilmişti. Herkes kuyruğa girmişti. Dedektif çaydan vazgeçip ilerledi. Süslü eşyalar tezgâhına bir göz attı. Yaşlı ve inatçı bir kadın az kalsın kendisine plastikten yapılmış bir kravat kutusu satıyordu. Nihayet kalabalıktan epey uzaklaşıp durdu. Artık rahat rahat etrafını seyredebilecekti. Bir taraftan da Bayan Oliver&rsquo;ın nerede olduğunu düşünüyordu.</p>

  <p class="p4">Arka taraftan gelen ayak seslerini duyarak döndü. Genç bir adam rıhtım yolundan yukarıya doğru geliyordu. Bir hayli esmerdi. Giydiği yat elbisesi de son derece şıktı. Kalabalığı görünce şaşırmış gibi durakladı. Sonra çekinerek Poirot&rsquo;ya yaklaştı. "Affedersiniz, Sir George Stubbs&rsquo;un şatosu burası mı?"</p>

  <p class="p4">"Evet." Poirot, adamı süzerek bir tahminde bulundu. "Galiba siz Lady Stubbs&rsquo;un kuzenisiniz."</p>

  <p class="p4">"Adım Etienne de Sousa..."</p>

  <p class="p4">"Benim ismim de Hercule Poirot."</p>

  <p class="p4">Birbirlerini kibarca selamladılar. Poirot, misafire şatonun bahçesindeki kalabalığın sebebini anlattı. Sözünü bitirdiği sırada Sir George da çimenlikten geçip yanlarına yaklaştı. "De Sousa? Sizi gördüğüme memnun oldum. Hattie mektubunuzu bu sabah aldı. Yatınız nerde?"</p>

  <p class="p4">"Helmmouth&rsquo;da demirledik. Yatın motoruyla rıhtıma geldim."</p>

  <p class="p4">"Hattie&rsquo;yi bulmalıyız. Buralarda bir yerdedir... Bu akşam bizimle yemek yiyeceğinizi umarım."</p>

  <p class="p4">"Çok naziksiniz."</p>

  <p class="p4">"Acaba şatoda kalabilir misiniz?"</p>

  <p class="p4">"Çok naziksiniz, ama yatımda uyumayı tercih ederim. Böylesi daha kolay."</p>

  <p class="p4">"Burda fazla kalacak mısınız?"</p>

  <p class="p4">"İki, üç gün sanırım. Bu duruma bağlı." De Sousa hafifçe omzunu silkti.</p>

  <p class="p4">Sir George kibar bir tavırla, "Hattie çok memnun olacak," dedi. "Bundan eminim. Kendisi nerde? Onu biraz önce gördüm." Şaşkın şaşkın etrafına bakındı. "En Güzel Çocuk Elbisesi Yarışması&rsquo;na hakemlik edecekti. Anlayamadım. Bir dakika bana izin verin. Miss Brewis&rsquo;e sorayım." Çabucak uzaklaştı. De Sousa, onun arkasından baktı.</p>

  <p class="p4">Poirot da genç adamı süzmekteydi. En sonunda, "Galiba kuzeninizi çoktan beri görmediniz?" diye mırıldandı.</p>

  <p class="p4">De Sousa yine omuz silkti. "Hattie'yi son gördüğüm zaman on beş yaşındaydı. Kısa bir zaman sonra onu Avrupa'ya bir manastıra gönderdiler. Fransa'da bir manastırdı bu sanırım. Çocukluğumda çok güzeldi." Merakla Poirot'ya baktı.</p>

  <p class="p4">Dedektif, "Çok güzel bir kadın olmuş," diye cevap verdi.</p>

  <p class="p4">"Kocası da o adam demek? Kendisi 'iyi insan' diye tarif edilecek bir tip, fakat pek de kibar sayılmaz. Tabi, Hattie'nin uygun bir koca bulmasına da pek imkân yoktu."</p>

  <p class="p4">Poirot sesini çıkarmadı ama soru sorar gibi genç adama baktı.</p>

  <p class="p4">Sousa güldü. "Bunun gizlenecek bir tarafı yok. Hattie daha on beş yaşındayken bile geri zekâlıydı. Kafası iyi çalışmıyordu. Hâlâ aynı mı?"</p>

  <p class="p4">Dedektif ihtiyatla, "Öyle gibi gözüküyor," diye cevap verdi.</p>

  <p class="p4">De Sousa dudak büktü. "Ziyanı yok. Kadınların zeki olmasını isteyen kim? Zaten bu gereksiz."</p>

  <p class="p4">Sir George geri döndüğü zaman bir hayli hiddetliydi. Telaşla peşinden gelen Miss Brewis ise nefes nefese kalmıştı. "Lady Stubbs'un nerde olduğunu bilmiyorum, Sir George. En son falcının çadırının yanında gördüm. Fakat bu en aşağı yirmi, otuz dakika önceydi. Kendisi şatoda da yok."</p>

  <p class="p4">Poirot lafa karıştı. "Belki de Bayan Oliver'ın Cinayet Oyunu'nu seyretmeye gitmiştir."</p>

  <p class="p4">Sir George biraz yumuşar gibi oldu. "Evet, orda olabilir. Burdaki yarışmaları bırakıp gidemem. Bunlara ben eşlik ediyorum. Hem Amanda'nın da işi var. Siz etrafa bir göz atar mısınız, Mösyö Poirot? Nasıl olsa yerleri biliyorsunuz."</p>

  <p class="p4">Fakat Poirot yerleri bilmiyordu. Neyse Miss Brewis'e sorunca kısmen de olsa bunu öğrenebildi. Miss Brewis, De Sousa'yı alıp uzaklaştı ve Poirot da şarkı söyler gibi aynı kelimeleri tekrarlayarak yürüdü. "Tenis kortu, kamelya bahçesi, Pavyon, üst çocuk bahçesi, kayıkhane..."</p>

  <p class="p4">Hindistancevizi atışlarının yapıldığı yerden geçerken Sir George'un sabah azarladığı İtalyan kızına tatlı tatlı gülerek tahta top verdiğini gördü. İtalyan öğrenci de adamdaki bu değişikliğe şaşırmıştı tabi.</p>

  <p class="p4">Dedektif önce tenis kortuna doğru gitti. Fakat orada emekli bir askere benzeyen ihtiyar bir adamdan başka kimse yoktu. Adam bir banka yatmış, şapkasıyla yüzünü örtmüş uyuyordu. Poirot geri dönüp bu sefer de kamelya bahçesine yollandı.</p>

  <p class="p4">Dedektif kamelya bahçesine girince morlar giymiş olan Bayan Oliver'ın bir bankta oturduğunu gördü. Kadının suratı asıktı. Yanına oturması için dedektife işaret etti. Gizli bir şey söyler gibi, "Bu sadece ikinci ipucu," diye fısıldadı. "Galiba ipuçlarını çok güçleştirmişim. Daha kimse gelmedi."</p>

  <p class="p4">O sırada gırtlak kemiği çıkık, şortlu bir genç bahçeye daldı. Bağırarak köşedeki ağaca koştu. Sonra ikinci ipucunu bulduğunu belirtmek için tekrar haykırdı. Dedektifle, Bayan Oliver'ın yanından geçerken de dayanamayarak sevincinin sebebini açıkladı. Kendinden emin bir tavırla, "Çok kimse mantar ağaçlarını bilmiyor," dedi. "İlk ipucu olan fotoğraf muhteşemdi doğrusu.</p>

  <p class="p4">Müthiş bir buluş. Ama ben yine de onun tenis filesinin bir kısmı olduğunu anladım. Boş zehir şişesiyle mantarı buldum. Çoğu insan şişeyi ipucu sanacaktır. Halbuki bu bizi şaşırtmak için konulmuş. Mantar ağaçları çok nazik olur. Sadece bu bölgedekiler dayanıklıdır. Ender yetişen bitkiler ve ağaçlarla çok ilgileniyorum. Şimdi nereye gitmem gerekli acaba?"</p>

  <p class="p4">Küçük deftere yazmış olduğu cümleye bakarak kaşlarını çattı. "Bundan sonraki ipucunu da kaydettim ama bunun bir anlamı yok." Birdenbire şüpheli bir şekilde onları süzdü. "Siz de oyuna girdiniz mi?"</p>

  <p class="p4">Bayan Oliver, "Ne münasebet?" diye bağırdı. "Sadece seyrediyoruz."</p>

  <p class="p4">"İyi... 'Bir kadın pavyonlara giderse...' Bunun anlamı nedir acaba?"</p>

  <p class="p4">Bayan Oliver hemen, "Pavyon bir yapı da olabilir," diye yardım etmeye çalıştı. "Şöyle beyaz sütunlu bir yer..."</p>

  <p class="p4">"Muhteşem bir fikir! Çok teşekkür ederim. Bayan Ariadne Oliver&rsquo;ın da burda olduğunu söylediler. İmzasını almak isterdim. Kendisini görmediniz, değil mi?"</p>

  <p class="p4">Bayan Oliver kendinden emin bir tavırla, "Hayır," diye cevap verdi.</p>

  <p class="p4">"Onunla tanışmak isterdim. Doğrusu romanları çok güzel ama." Sesini alçaktı. "Fazla içiyormuş."</p>

  <p class="p4">Genç adam telaşla uzaklaştı. Kadın çok sinirlenmişti. "Doğrusu haksızlık ediyorlar. En sevdiğim şey limonatadır halbuki."</p>

  <p class="p4">"Biraz önce o genç adama yardım etmekle büyük bir haksızlık yaptığınızın farkında değil misiniz?"</p>

  <p class="p4">"Ama şimdiye kadar buraya ondan başkası gelmedi. Onun için delikanlıyı biraz teşvik etmek gerektiğine inandım."</p>

  <p class="p4">"Ama kendisine imzasını vermediniz."</p>

  <p class="p4">Bayan Oliver, "Bu tamamen ayrı bir şey," dedi. "Hişşt! Başkaları geliyor."</p>

  <p class="p4">Fakat onlar ipucu arayan yarışmacılar değillerdi. İki kadın giriş parası verdikleri için şatonun bahçesini baştan başa gezip görmek niyetindeydiler. Sıcaktan bunalmışlardı. Yüzlerindeki ifadeden de Nasse&rsquo;den memnun kalmadıkları belliydi.</p>

  <p class="p4">Biri, "Bahçede güzel çiçek tarhları olduğunu sanıyordum," diye söylendi. "Halbuki ağaçtan başka bir şey yok. Buna bahçe denir mi?"</p>

  <p class="p4">Bayan Oliver yavaşça Poirot&rsquo;yu dürttü. Birlikte bahçeden çıktılar. Kadın üzgün üzgün içini çekti. "Ya kimse cesedi bulamazsa?"</p>

  <p class="p4">"Biraz sabırlı olun, madam. Hem cesaretinizi de kaybetmeyin. Daha vakit erken."</p>

  <p class="p4">Bayan Oliver biraz neşelenir gibi oldu. "Doğru. Hem saat on altı otuzdan sonra giriş ücreti yarıya inecek. O zaman bir sürü insan gelecektir. Haydi gidip Marlene&rsquo;e bakalım. Çocuk ne yapıyor acaba? Açıkçası ona pek güvenemiyorum. Kendisinde sorumluluk duygusundan eser yok. Ceset olmaktan sıkılıp usulca kaçar ve çay içmeye giderse ne yaparım, bilirsiniz İngilizler çaya çok düşkündürler."</p>

  <p class="p4">Ağır ağır korudan geçtiler. Poirot, "Doğrusu burda yolumu şaşırıyorum," diye mırıldandı. "Bir sürü geçit var. Bunlardan hangisine sapacağımı bilemiyorum."</p>

  <p class="p4">"Biraz önce gördüğümüz kadınlar gibi şikâyet ediyorsunu z."</p>

  <p class="p4">Sütunlu pavyonun yanından geçip nehre doğru yürüdüler. Kayıkhaneye yaklaşmışlardı. Dedektif, "Cinayet Oyunu&rsquo;na girenler tesadüfen kayıkhaneye girip cesedi bulurlarsa çok tuhaf olur," diye güldü.</p>

  <p class="p4">"Bunu ben de düşündüm. Onun için son ipucu olarak anahtarı seçtim. Kapıyı anahtarsız açmaya imkân yok. Hem kilit Yale. Kapıyı ancak içerden açmak mümkün."</p>

  <p class="p4">Bayın inerek kayıkhanenin kapısına geldiler. Bu kısmen nehrin üstünde kalıyordu. Küçük bir iskelesi ve bunun altında da kayıkların sığabileceği kadar yer vardı. Bayan Oliver mor elbisesinin cebinden bir anahtar çıkarıp kapıyı açtı. İçeriye girerken neşeli bir şekilde, "Seni biraz eğlendirmek için geldik, Marlene," diye seslendi.</p>

  <p class="p4">Yaşlı kadın, Marlene&rsquo;den boşuna şüphelenmiş olduğu için pişmandı. Zira kız, "Ceset" rolünü başarıyla oynuyordu. Pencerenin önüne boylu boyunca uzanmıştı.</p>

  <p class="p4">Marlene cevap vermedi. Hareketsiz yatıyordu. Açık pencereden giren rüzgâr masanın üstündeki dergilerin sayfalarını hışırdatıyordu.</p>

  <p class="p4">Bayan Oliver sabırsızca söylendi. "Sadece Bay Poirot&rsquo;la ben geldik. Daha kimse diğer ipuçlarını bulamadı."</p>

  <p class="p4">Poirot&rsquo;nun kaşları çatılmıştı. Usulca Bayan Oliver&rsquo;ı bir kenara itip yaklaştı ve yerde yatan kızın yanına çömeldi. Sonra hayretle bağırdı. Başını kaldırıp yazara bakarak, "İşte..." diye mırıldandı. "Tahmin ettiğiniz şey oldu."</p>

  <p class="p4">Bayan Oliver&rsquo;ın gözleri korkuyla büyüdü. Hasır koltuklardan birine çöküverdi. "Yani... Kız ölmüş mü?"</p>

  <p class="p4">Poirot başını salladı. "Evet, ölmüş. Ama öleli pek fazla olmamış."</p>

  <p class="p4">"Fakat... Fakat nasıl olur..."</p>

  <p class="p4">Dedektif, kızın başındaki renkli eşarbın uçlarını kaldırınca Bayan Oliver, Marlene&rsquo;in boynundaki kordonu gördü.</p>

  <p class="p4">Kadın bitkin bir tavırla, "Tıpkı benim cinayetim gibi," diye fısıldadı. "Fakat kim? Hem neden?"</p>

  <p class="p4">Belçikalı dudak büktü. "Onu öğrenirsek mesele kalmaz zaten." Poirot Cinayet Oyunu kartında da aynı soruların yazılı olduğunu eklemeyi gereksiz buldu. Zaten Bayan Oliver&rsquo;ın oyunundaki sorularla bu cinayetin bir ilgisi yoktu. Oyunda bir atom bilgininin Yugoslav asıllı ilk karısı öldürülüyordu. Halbuki yerdeki ölü Madene Tucker adında on dört yaşında kasabalı bir kızdı. Onun dünyada bir tek düşmanı bile yoktu.</p>

  <p class="p4">&nbsp;</p>
</body>
</html>
