<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>II</title>
</head>

<body>
  <h2 class="h21">II</h2>

  <p class="p4">Miss Brewis içeri girdi. Her zamankinden daha telaşlıydı. Nefes nefese kalmıştı. "Buyrun, müfettiş bey. Beni istemişsiniz sanırım. Eğer mesele önemli değilse daha sonra konuşalım. Zira Sir George'un sinirleri iyice bozuldu. O..."</p>

  <p class="p4">"Sir George'un sinirleri neden bozuldu?"</p>

  <p class="p4">"Lady Stubbs'un... gerçekten ortadan kaybolmuş olduğunu ilk defa fark etti. Ona, Lady Stubbs'un koruda yürüyüşe çıkmış olabileceğini söyledim. Fakat Sir George, ona bir şey olduğuna inanıyor. Saçma tabi."</p>

  <p class="p4">"Bu pek de saçma olmayabilir, Miss Brewis. Sonuçta, bu akşamüzeri burda bir cinayet işlendi."</p>

  <p class="p4">"Siz, Lady Stubbs'un da öldürüleceğim sanmıyorsunuz ya? Saçma! Lady Stubbs, kendisini korumasını bilir."</p>

  <p class="p4">"Öyle mi?"</p>

  <p class="p4">"Tabi ya! O koskocaman bir kadın, değil mi?"</p>

  <p class="p4">"Anladığıma göre bir hayli acizmiş."</p>

  <p class="p4">Miss Brewis, "Saçma," diye cevap verdi. "Lady Stubbs bir şeyi yapmak istediği zaman numaradan aciz ve aptal bir kadın rolüne girer. Sanırım bu şekilde kocasını kandırıyor. Ama ben böyle şeylere aldırmam."</p>

  <p class="p4">"Lady Stubbs'u pek sevmiyorsunuz galiba?" Bland bu soruyu nazik, fakat meraklı bir tavırla sormuştu.</p>

  <p class="p4">Miss Brewis dudaklarını büzdü. "Onu sevmem veya sevmemem şart değil."</p>

  <p class="p4">Kapı hızla açılarak Sir George telaşla içeri girdi. "Buraya bakın! Bir şeyler yapmamız gerek! Hattie nerde? Onu bulmalısınız! Burda ne oluyor, anlayamıyorum. Her şeye bu Tanrı'nın cezası panayır sebep oldu. Bir manyak para verip içeri girdi. Tabi kılığından kıyafetinden kimse şüphelenmedi. Ondan sonra da adam önüne geleni öldürmeye başladı. Bence durum böyle."</p>

  <p class="p4">"Bizce bu görüş pek abartılı, Sir George."</p>

  <p class="p4">"Masanın başına geçip not almakla mesele halledilmez ki. Ben karımı isterim."</p>

  <p class="p4">"Etrafı arattırıyorum, Sir George."</p>

  <p class="p4">"Hattie'nin kaybolduğunu bana neden söylemediler? Anladığıma göre birkaç saatten beri ortada yokmuş o. Karımın 'en güzel çocuk elbisesi'ni seçmek için gelmeyişi garibime gitmişti zaten. Fakat bana kimse Hattie'nin çıkıp gittiğini söylemedi."</p>

  <p class="p4">Müfettiş başını salladı. "Bunu kimse bilmiyordu ki."</p>

  <p class="p4">"Birinin bilmesi gerekti. Bunu fark etmeleri şarttı." Sir George hiddetle Miss Brewis'e döndü. "Sen durumu anlamalıydın, Amanda. Görevin her şeye dikkat etmek, değil mi?"</p>

  <p class="p4">Miss Brewis neredeyse ağlayacaktı. "Ben her tarafa yetişemem ki. Bir sürü işim var. Eğer Lady Stubbs kalkıp gittiyse..."</p>

  <p class="p4">"Kalkıp gittiyse mi? Hattie'nin gitmesi için hiçbir sebep yoktu ki. Tabi bunu o İspanyol herifiyle karşılaşmamak için yaptıysa, o başka."</p>

  <p class="p4">Bland fırsattan yararlandı. "Size sormak istediğim bir şey vardı. Karınız üç hafta önce Bay De Sousa'dan bir mektup aldı mı? Adam bunda İngiltere'ye geleceğinden bahsediyor muydu?"</p>

  <p class="p4">Sir George hayretle ona bakakaldı. "Hayır. Ne münasebet!"</p>

  <p class="p4">"Bundan emin misiniz?"</p>

  <p class="p4">"Tabi eminim. Böyle bir şey olsaydı, Hattie, bana söylerdi. Bu sabah adamın mektubunu alınca hem çok şaşırdı, hem de sinirlendi. Hastalanmasından bayağı korktum. Başı ağrıdığı için bütün sabah yattı."</p>

  <p class="p4">"Karınız size kuzeninin ziyareti hakkında özel olarak ne söyledi? Onu görmekten neden bu kadar korkuyordu?"</p>

  <p class="p4">Sir George biraz sıkılmış gibiydi. "Şey... Doğrusu bunu ben de bilmiyorum. Sadece Hattie, adamın çok kötü olduğunu söyleyip durdu."</p>

  <p class="p4">"Kötü olduğunu mu? Adam ne yapıyormuş ki?"</p>

  <p class="p4">"Hattie bu konuda açıklama yapmadı. Sadece çocuk gibi, &lsquo;O çok kötü bir adamdır,&rsquo; diye tekrarladı. &lsquo;Pek fenadır. Keşke buraya gelmeseydi. O çok çirkin şeyler yaptı.&rsquo;"</p>

  <p class="p4">"Çirkin şeyler mi yapmış, ne zaman?"</p>

  <p class="p4">"O... yıllar önce. Sanırım Etienne de Sousa, ahlaksızın biriymiş. Hattie de çocukluğunda on un hakkında bazı şeyler duymuş, ama bunları tam anlamıyla anlayamamış tabi. Fakat bu yüzden adamdan fena halde korkmaya başlamış. Bence bu çocukça bir şeydi. Karım bazen çocuk gibi hareket eder. Bazı şeylerden hoşlanır, bazı şeylerden hoşlanmaz. Fakat bunun sebebini de açıklayamaz."</p>

  <p class="p4">"Karınızın belirli bir şey söylemediğinden emin misiniz?"</p>

  <p class="p4">Sir George sıkıntılı bir ifadeyle mırıldandı. "Şey... onun sözlerine... saplanıp kalmanızı istemem."</p>

  <p class="p4">"Demek bir şey söyledi."</p>

  <p class="p4">"Pekâlâ. Madem öğrenmek istiyorsunuz. Karım, adam için, &lsquo;O insan öldürüyor...&rsquo; dedi, durdu."</p>

  <p class="p4">&nbsp;</p>
</body>
</html>
