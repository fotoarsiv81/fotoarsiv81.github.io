<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>BÖLÜM 17</title>
</head>

<body>
  <h1 class="h11">BÖLÜM 17</h1>

  <p class="p4">Poirot Nasse'den ayrıldıktan sonra kasabaya indi. Rastladıklarına sora sora Tuckerların kulübesini buldu. Kapıyı olanca kuvvetiyle vurmasına rağmen, bir süre sesini kimseye duyuramadı. Zira içeride ciyak ciyak bağıran Bayan Tucker'ın feryadı her şeyi bastırıyordu.</p>

  <p class="p4">"Çamurlu ayakkabılarınla canım temiz muşambalarıma basmaya utanmıyor musun? Sana belki bin defa söyledim. Bütün sabah o muşambaları fırçaladım, canım çıktı. Şu hale bak?"</p>

  <p class="p4">Kocası bir şeyler mırıldandı. Kadını yatıştırmaya çalışıyordu galiba...</p>

  <p class="p4">Bayan Tucker&rsquo;ın sesi yine yükseldi. "Nasıl unutursun? Bütün bunların sebebi, radyoda spor haberlerini dinlemek için acele etmen. Halbuki o ayakkabıları bir dakikada çıkarabilirdin. Sana gelince Gary yediğin o karamelaya dikkat et. Canım gümüş çaydanlığımı yapışık ellerinle tutmam istemiyorum. Marilyn kapı çalınıyor. Git bak bakalım kim geldi?"</p>

  <p class="p4">Kapı usulca aralandı ve on bir, on iki yaşlarında bir kız, şüpheyle Poirot&rsquo;ya baktı. Sağ yanağındaki şişlikten şeker yediği anlaşılıyordu. Ufacık mavi gözlü, şişman bir çocuktu. Şirin bir domuz yavrusuna benziyordu. "Anne, bir beyefendi gelmiş," diye seslendi.</p>

  <p class="p4">Saçları, kızarmış yüzüne düşmüş olan Bayan Ethel Tucker, kapıya gelerek, şüpheyle sordu. "Ne istiyorsunuz? Bizim hiçbir şeye ihtiyacımız..." Durakladı. Poirot&rsquo;u tanır gibi olmuştu. "A... Siz o gün polisin yanında değil miydiniz?"</p>

  <p class="p4">"Madam korkarım beni görünce o acı günleri hatırladınız." Poirot kesin bir tavırla kapıdan girdi.</p>

  <p class="p4">Bayan Tucker endişeyle çabucak ayaklarına baktı. Fakat Poirot sivri burunlu rugan ayakkabılarıyla sadece temiz ana caddede yürümüştü. Yani Bayan Tucker&rsquo;ın pırıl pırıl cilalı muşambasını çamurlaması imkânsızdı. Kadın gerileyerek, sağdaki odanın kapısını açtı. "Şöyle buyurun, efendim." Poirot&rsquo;yu fazlasıyla temiz ve derli toplu küçük bir misafir odasına soktu. Burası muşamba ve tahta cilası kokuyordu. İçeride hantal eşyalar, yuvarlak bir masa, iki sardunya saksısı vardı. Şöminenin önüne pirinçten yapılmış, gayet süslü, alçak bir parmaklık konulmuş, rafa ise irili ufaklı porselen biblolar dizilmişti. "Oturun, efendim. Lütfen oturan. Adınızı hatırlamıyorum. Galiba bunu hiç duymadım."</p>

  <p class="p4">Belçikalı çabucak, "Adım Hercule Poirot," diye cevap verdi. "Bugün bu civarda bir yere geldim.</p>

  <p class="p4">O arada size taziyede bulunmaya ve soruşturmada yeni gelişmeler olup olmadığını sormaya karar verdim. Kızınızın katilinin yakalandığını umarım."</p>

  <p class="p4">Bayan Ethel Tucker acı acı içini çekti. "Adamın izini bile bulamadılar. Bana sorarsanız, utanılacak bir şey bu. Polis, bizim gibiler için kendisini fazla yormuyor. Zaten polis nedir ki? Eğer hepsi de Bob Hopkins gibiyse, memlekette cinayetin iyice artmasına şaşmamalı. Bob Hopkins&rsquo;in işi gücü, meydana bırakılmış arabalara bakmak."</p>

  <p class="p4">O sırada Bay Tucker da kapıda belirdi. Ayakkabılarını çıkarmış, çoraplarıyla dolaşıyordu. İriyarı, kırmızı suratlı, uysal bir adamcağızdı o. Boğuk bir sesle, "Polise inanıyorum," dedi. "Onların da herkes gibi dertleri var. Aslında o manyakları yakalamak hiç de kolay değil. Bana veya size benzeyen birtakım adamlar onlar. Ne demek istediğimi anlıyorsunuz ya?" Doğrudan doğruya Poirot&rsquo;ya hitap ediyordu. Belçikalıya kapıyı açmış olan küçük kız, babasının arkasında belirdi.</p>

  <p class="p4">Sekiz yaşında bir çocuk da kızın omzunun üzerinden başını uzattı. Hepsi de büyük bir merak ve ilgiyle Poirot&rsquo;ya bakıyorlardı.</p>

  <p class="p4">Poirot mırıldandı. "Bu küçük hanım diğer kızınız galiba?"</p>

  <p class="p4">Bayan Tucker, "Marilyn o," diye cevap verdi. "Oğlan da Gary. Haydi gel, el sık Gary. Biraz terbiyeli ol." Gary geri geri gitti. Annesi açıkladı. "Biraz çekingendir."</p>

  <p class="p4">Bay Tucker başını salladı. "Çok naziksiniz, efendim. Buraya gelip, Marlene'i sordunuz. Korkunç bir olaydı bu."</p>

  <p class="p4">Belçikalı içini çekti. "Biraz önce Bayan Folliat&rsquo;ı ziyaret ettim. Bu olay onu da sarsmış."</p>

  <p class="p4">Bayan Tucker atıldı. "O olaydan sonra kendine gelmedi. Tabi yaşlı. Olayların kendi arazisinde olması kendisine çok dokundu."</p>

  <p class="p4">Poirot yine hepsinin de sanki Nasse Şatosu hâlâ Bayan Folliat&rsquo;ınmış gibi konuştuklarını fark etti.</p>

  <p class="p4">Bay Tucker, "Herhalde kendisini sorumlu tutuyor," dedi. "Tabi bu olayın onunla bir ilgisi yoktu, o da başka."</p>

  <p class="p4">Poirot sordu. "Marlene&rsquo;in kurban rolünü oynamasını kim istemişti."</p>

  <p class="p4">Bayan Tucker hemen cevap verdi. "Şu kitaplar yazan Londra&rsquo;lı Lady."</p>

  <p class="p4">Poirot kaşlarını kaldırdı. "Fakat o buranın yabancısıydı. Marlene&rsquo;i tanımıyordu bile."</p>

  <p class="p4">Bayan Tucker, "Kızları Bayan Masterton topladı," diye açıkladı. "Herhalde Marlene&rsquo;in o işi yapmasını da o istedi. Doğrusu bizim kız da kurban rolü oynayacağı için çok memnundu."</p>

  <p class="p4">Poirot yine ümitsizliğe kapıldı. Şimdi, Bayan Oliver'ın kendisini ilk çağırdığı zaman nele r hissettiğini anlıyordu. Biri perde arkasında çalışmış, istediğini elde etmek için tanınmış kimseleri öne sürmüştü. Bayan Oliver... Bayan Masterton... Bunlar birer kuklaydı. Usulca, "Bayan Tucker," diye mırıldandı. "Acaba Marlene -şey- bu manyağı tanıyor muydu?"</p>

  <p class="p4">Kadın hemen itiraz etti. "Marlene öyle adamlarla ahbaplık edecek bir kız değildi."</p>

  <p class="p4">Poirot derin bir nefes aldı. "Ah... Fakat demin kocanızın da söylediği gibi o manyakları ilk bakışta ayırt etmek imkânsızdır. Onlar -şey- bana veya size benzerler. Biri panayırda veya daha önce Marlene'le konuşmuş olabilir. Kızla, normal bir şekilde ahbap olmuştur. Belki ona hediye de vermiştir."</p>

  <p class="p4">"Hayır, efendim. İmkânsız bu. Marlene bir yabancıdan hediye almazdı. Ben onu iyi terbiye etmiştim."</p>

  <p class="p4">Poirot ısrar etti. "Belki bunda bir sakınca görmedi. Belki de ona hediye vermek isteyen nazik bir hanımdı."</p>

  <p class="p4">"Yani Mili Villası'nda oturan Bayan Legge gibi biri mi?"</p>

  <p class="p4">Poirot, "Evet," dedi. "Öyle biri."</p>

  <p class="p4">Bayan Tucker homurdandı. "O bir kere Marlene'e ruj vermişti. Buna çok kızdım tabi. Marlene, 'O pis şeyi dudaklarına sürmene izin verecek değilim,' dedim. Hemen karşılık verdi. 'Bunu villadaki hanımdan aldım. Rujun bana yakışacağını söyledi.' Tabi Marlene'i hemen azarladım. 'Sen Londra'lı kadınlara bakma. Onlar yüzlerini boyayıp kirpiklerini kıvırabilirler. Fakat sen namuslu bir kızsın. Büyüyünceye kadar da yüzünü su ve sabunla yıkayacaksın?" Poirot gülümsedi. "Herhalde o sizinle aynı fikirde değildi." Bayan Tucker başını salladı. "Ben sözümü dinletmesini bilirim." Küçük Marilyn alaycı bir şekilde güldü. Poirot, ona şöyle bir dikkatli baktıktan sonra tekrar Bayan Tucker'a döndü. "Bayan Legge, Marlene'e başka hediye verdi mi?"</p>

  <p class="p4">"Sanırım ona artık kullanmadığı bir eşarp verdi. Fazla gösterişli, fakat kıymetli olmayan bir şeydi bu. Ben bir şeyi iyi cins midir, değil midir hemen anlarım." Bayan Tucker kesin bir tavırla başını salladı. "Genç kızlığımda Nasse Şatosu'nda çalışırdım. O zamanlar hanımlar iyi kumaşlardan elbiseler giyerlerdi. Öyle naylon ve suni ipek gibi şeyler yoktu. Daima ipeklileri tercih ederlerdi. Sonra öyle fazla göz alıcı renklerden de hoşlanmazlardı. Doğrusu bazı tafta elbiseleri yere bıraktığınız zaman şöyle dimdik dururlardı."</p>

  <p class="p4">Bay Tucker hoşgörüyle, "Kızlar güzel şeylerden hoşlanırlar," dedi. "Onların renkli elbiseler giymesine karışmam. Fakat o ruj denilen pis şeye hiç tahammülüm yoktur."</p>

  <p class="p4">Birdenbire Bayan Tucker'ın gözleri doluverdi. "Marlene'i çok azarlardım, sonra o öyle feci bir şekilde ölüp gitti... Bazen kendi kendime, 'Keşke ona öyle çıkışmasaydım,' diyorum. Ah... Son zamanlarda yalnız ıstırapla karşılaştık. Cenaze üstüne... "</p>

  <p class="p4">Poirot nezaketle sordu. "Başka birini daha mı kaybettiniz?" Bay Tucker açıkladı. "Evet, hanımın babası da öldü. Adamcağız gece geç vakit, karşı taraftaki Üç Köpek Meyhanesi'nden çıkmış. Bu kıyıya geçmiş ama rıhtıma atlarken, ayağı kaymış. Ve zavallı nehre yuvarlanmış. Tabi o yaşta geceleri evden çıkmaması daha doğru olurdu. Ama ihtiyarlara söz geçirmek mümkün değil. Bizim kayınpeder rıhtımdan hiç ayrılmazdı."</p>

  <p class="p4">Bayan Tucker da ekledi. "Babam kayıklara bayılırdı. Eski günlerde Bayan Folliat'ın teknelerine o bakardı. Yıllar önce." Başını salladı. "Tabi babam önemli bir kayıp sayılmaz. Doksanını geçmişti. Zaman zaman tahammül edilmeyecek bir hal alırdı. Durmadan bir şeyler sayıklardı. Ölüm zamanı gelmişti artık. Mükemmel bir cenaze töreni yapmak durumunda kaldık. İki cenaze de insana bir hayli pahalıya mal oluyor."</p>

  <p class="p4">Poirot parayla ilgili bu sözleri dinlemedi. Hafızasında bir şeyler kımıldamaya başlamıştı. "Rıhtımdan ayrılmayan yaşlı bir adam. Onunla konuştuğumu hatırlıyorum. Adı neydi?"</p>

  <p class="p4">"Merdell, efendim. Evlenmeden önce benim soyadım da Merdell'dı."</p>

  <p class="p4">"Babanız Nasse Şatosu'nun başbahçıvanıymış sanırım."</p>

  <p class="p4">"Hayır, hayır. O büyük ağabeyimdi. Ben ailemin en küçüğüydüm. On bir kardeştik biz." Gururla ekledi. "Nasse&rsquo;de yıllardan beri Merdelller vardır. Ama artık hepsi bir tarafa dağıldı. Babam, sonuncu Merdell&rsquo;dı."</p>

  <p class="p4">Poirot fısıldadı. "Nasse Şatosu&rsquo;nda daima Folliatlar olacak."</p>

  <p class="p4">"Efendim?"</p>

  <p class="p4">"Babanızın bana rıhtımda söylediği gözleri tekrarlıyorum."</p>

  <p class="p4">"Ah, babam çok saçma şeyler anlatırdı. Bazen onu susturmak zorunda kalırdım."</p>

  <p class="p4">Poirot mırıldandı. "Demek Marlene, Merdell&rsquo;in torunuydu. Anlamaya başlıyorum." Bir süre sessiz sedasız oturdu. Kalbi hey canla dolup taşıyordu. "Demek babanız nehirde boğuldu?"</p>

  <p class="p4">"Evet, efendim. İçkiyi fazla kaçırmıştı. Doğrusu bira parası nerden buluyordu bilmem. Tabi, rıhtımda ziyaretçilerin kayıkları bağlamalarına yardım ederdi. Arabaların park edilmesine de. O zaman kendisine biraz bahşiş verirlerdi. Parasını benden saklamakta ustaydı. Evet, korkarım o gece de içkiyi fazla kaçırmıştı. Rıhtımda kayıktan inerken ayağı kaydı. Nehre düşüp boğuldu. Ertesi gün cesedi Helmmouth&rsquo;da bulundu. Doğrusu bu olayın daha önce olmamasına şaşmak lazım. Zira doksan iki yaşındaydı, gözleri de iyi görmüyordu artık."</p>

  <p class="p4">"Fakat bu olay daha önce olmamış."</p>

  <p class="p4">"Öyleleri er geç kazaya uğrarlar."</p>

  <p class="p4">Poirot düşündü. "Kaza? Acaba?..." Ayağa kalktı. "Bunu tahmin etmeliydim. Çocuk bunu bana hemen hemen söylemişti..."</p>

  <p class="p4">"Efendim?"</p>

  <p class="p4">Poirot, "Hiç, hiç," dedi. "Kızınızı ve babanızı kaybettiğini için başsağlığı dilerim." Karıkocanın elini sıkarak, kulübeden çıktı. Kendi kendine, "Ne aptalmışım..." diye homurdanıyordu. "Ne aptalmışım. Her şeye tersinden bakmışım."</p>

  <p class="p4">"Hey, buraya bakın!" Çekingen, ihtiyatlı bir fısıltıydı bu. Poirot etrafına bakındı. Küçük Marilyn duvarın dibinde duruyordu. Eliyle Belçikalıya yaklaşmasını işaret ederek, "Annem her şeyi bilmiyor," diye fısıldadı. "Marlene o eşarbı villadaki hanımdan almadı."</p>

  <p class="p4">"Nerden aldı ya?"</p>

  <p class="p4">"Torquay&rsquo;daki bir dükkândan. Ordan rujla parfüm de aldı. Adı, &lsquo;Nyut dö Paris,&rsquo; ne acayip isim, değil mi?... Sonra gazetede reklamını gördüğü bir krem..." Marilyn güldü. "Annemin dünyadan haberi yok. Marlene bunu çekmecesinin arkasına, kışlık kaşkorselerinin altına sakladı. Sinemaya gideceği zaman otobüs durağındaki tuvalete girip bir güzel boyanırdı." Marilyn tekrar bir kahkaha attı. "Annem durumun farkına bile varmazdı."</p>

  <p class="p4">"Annen, ablan öldükten sonra o kremleri filan bulmadı mı?"</p>

  <p class="p4">Marilyn kabarık sarı saçlı başını salladı. "Hayır, onlar şimdi bende. Çekmecemde... Annem bilmiyor."</p>

  <p class="p4">Poirot, onu dikkatle süzdü. "Sen çok zeki bir kıza benziyor-sun, Marilyn."</p>

  <p class="p4">Marilyn mahcup mahcup güldü. "Öğretmenim, boş yere ortaokula gitmememi söylüyor."</p>

  <p class="p4">Poirot, "Bu hiç mühim değil," diye cevap verdi. "Söyle bakalım. Marlene bütün o rujları almak için parayı nerden buldun?"</p>

  <p class="p4">Marilyn gözlerini yağmur borusuna dikti. "Bilmiyorum."</p>

  <p class="p4">Poirot başını salladı. "Bana biliyormuşsun gibi geliyor." Cebinden ağır ağır para çıkardı. "Sanırım yeni, güzel renkli bir ruj çıkmış, adı. &lsquo;Pembe Öpücük&rsquo;müş galiba."</p>

  <p class="p4">"Güzel bir ruj olmalı." Marilyn elini paraya doğru uzatarak, çabucak, "Marlene, başkalarının işine burnunu sokardı," diye fısıldadı. "onları gözetlerdi... Bazı şeyleri görürdü. Anlıyorsunuz ya?</p>

  <p class="p4">Onlara, gördüklerini kimseye söylemeyeceğine dair yemin ederdi. O zaman kendisine hediye verirlerdi. Anlıyor musunuz?..."</p>

  <p class="p4">Poirot parayı kızın avucuna bıraktı. "Anlıyorum," Başıyla Marilyn&rsquo;i selamlaya rak, yürüdü.</p>

  <p class="p4">Gitgide artan bir heyecanla, "Anlıyorum..." diye mırıldanıyordu. "Anlıyorum..."</p>

  <p class="p4">Birçok şeyin anlamı ortaya çıkmıştı artık. Ama hepsinin değil. Durumu tamamıyla anlamıştı. Fakat doğru yolda olduğundan emin değildi. Bu yol da başlangıçtan beri önünde uzanıyordu ama sersemliğinden bunu fark etmemişti. Bayan Oliver'le yaptığı konuşma... Michael Weyman'ın bazı sözleri... İhtiyar Merdell'in rıhtımda anlattıkları... Miss Brewis'in bir, iki kelimesi... Etienne de Sousa'nın gelişi.</p>

  <p class="p4">Kasabanın küçük postanesinin bitişiğinde bir telefon kulübesi vardı. Poirot oraya girerek, bir numara çevirdi. Bir, iki dakika sonra Müfettiş Bland'la konuşuyordu.</p>

  <p class="p4">"Mösyö Poirot? Nerden telefon ediyorsunuz?"</p>

  <p class="p4">"Burdan Nassecombe'dan."</p>

  <p class="p4">"Fakat dün öğleden sonra Londra'daydınız."</p>

  <p class="p4">Poirot, "Buraya hızlı trenle üç saatte geliniyor," diye cevap verdi. "Size bir soru soracaktım."</p>

  <p class="p4">"Buyrun."</p>

  <p class="p4">"Etienne de Sousa'nın yatı nasıl bir şeydi?"</p>

  <p class="p4">"Galiba ne düşündüğünüzü anladım, Mösyö Poirot. Fakat emin olun yatta öyle bir şey yoktu... Yani tekneyle kaçakçılık yapılması imkânsızdı. Düşündüğünüz buydu, değil mi? Yatta, gizli bölmeler olmadığı hemen anlaşılıyordu. Öyle bir şey olsaydı, kesinlikle bulurduk. Yani yatta bir ölüyü saklamak imkânsızdı."</p>

  <p class="p4">"Yanılıyorsunuz, mon cher. Ben bunu kastetmedim. Ben sadece yatın nasıl bir şey olduğunu öğrenmek istiyordum. Büyük bir şey miydi bu? Yoksa küçük müydü?"</p>

  <p class="p4">"Ha... Fevkalade bir tekneydi. Herhalde çok pahalıya mal olmuştu. Yeni boyanmıştı. Son derece şık ve lüks idi."</p>

  <p class="p4">Poirot, "Tamam," dedi. Çok memnun olduğu sesinden belliydi. Müfettiş Bland bayağı şaşırdı.</p>

  <p class="p4">"Amacınız nedir, Mösyö Poirot?"</p>

  <p class="p4">Belçikalı güldü. "Etienne de Sousa çok zengin bir adam. İşte bu da çok anlamlı, dostum."</p>

  <p class="p4">Müfettiş Bland. "Neden?" diye sordu.</p>

  <p class="p4">Poirot mırıldandı. "Zira bu son tahminime çok uyuyor."</p>

  <p class="p4">"Demek aklınıza yeni bir şey geldi?"</p>

  <p class="p4">"Evet. Sonunda bir şeyler düşünebildim. Bu güne kadar çok aptallık ettim."</p>

  <p class="p4">"Yani... hepimiz de aptallık ettik, demek istiyorsunuz."</p>

  <p class="p4">Poirot itiraz etti. "Hayır, hayır. Sadece ben. Şansım olduğu için önümde fevkalade bir yol açılmıştı. Fakat bunu fark etmedim."</p>

  <p class="p4">"Ancak şimdi kesin bir iz peşindesiniz?"</p>

  <p class="p4">"Evet. Öyle sanıyorum."</p>

  <p class="p4">"Buraya bakın, Mösyö Poirot..."</p>

  <p class="p4">Fakat Belçikalı telefonu kapamıştı bile. Poirot ceplerini arayarak bozuk para buldu. Bayan Oliver'ın Londra'daki evine telefon etmek istiyordu. Santraldaki kıza numarayı verdikten sonra telaşla, "Yalnız," dedi. "Bayan Oliver çalışıyorsa kendisini zorla telefona çağırmayın."</p>

  <p class="p4">Bayan Oliver'ın bir keresinde tam ilham geldiği sırada kendisini rahatsız ettiği için ona hiddetle çattığını hâlâ unutmamıştı. Bu düşüncesizliği yüzünden dünya, eski tip yünlü iç çamaşırlarıyla ilgili bir polis romanından mahrum kalmıştı.</p>

  <p class="p4">Fakat santraldaki kız, onun endişelerini takdir edecek durumda değildi. "Eee? Bayan Oliver'ın kendisiyle konuşmak istiyor musunuz? Yoksa istemiyor musunuz?"</p>

  <p class="p4">Poirot, Bayan Oliver'ın ilham perisini kendi sabırsızlığı uğruna kurban etti. "İstiyorum." Yazarın sesini duyar duymaz, rahat bir nefes aldı. Özür dilemeye başlar başlamaz kadın da onun sözünü kesti.</p>

  <p class="p4">"Bana telefon etmenize çok memnun oldum... Halbuki gidip 'Romanlarımı Nasıl Yazıyorum?' adlı bir konferans verecektim. Şimdi sekreterime söylerim, onlara telefon eder ve ciddi bir işim çıktığını onun için gelemeyeceğimi bildirir."</p>

  <p class="p4">"Fakat, madam size engel olmak..."</p>

  <p class="p4">Bayan Oliver neşeyle, "Bunun engel olmakla olmamakla bir ilgisi yok. Oraya gidip rezil olacaktım. Yani insan kitaplarını nasıl yazdığı hakkında ne söyleyebilir ki?... Şunu demek istiyorum. Öncelikle bir konuyu uydurmaya çalışırsınız. Bunu yaptıktan sonra da kendinizi zorlar ve oturup romanı yazmaya başlarsınız... Hepsi bu kadar. Bunu onlara üç dakikada anlatırdım. Tabi konferans da böylece sona erer, dinleyiciler de bana fena halde kızarlardı. Bilmem neden herkes yazarların kitapları hakkında konuşmalarını ister? Bence bir yazarın işi konuşmak değil, yazmaktır."</p>

  <p class="p4">"Halbuki ben de size romanlarınızı nasıl yazdığınızı soracaktım." Bayan Oliver içini çekti. "İsterseniz sorun, ama ne cevap vermem gerektiğini bilemeyeceğim. Yani insan oturur ve yazar... Bir dakika bu konferans için acayip bir şapka giymiştim. Onu çıkarmam lazım. Zira alnımın fena halde kaşınmasına sebep oluyor." Kısa bir sessizlik oldu. Sonra Bayan Oliver tekrar konuşmaya başladı.</p>

  <p class="p4">Sesinden rahatlamış olduğu anlaşılıyordu. "Artık şapkalar bir nevi sembol yerine geçiyor, değil mi? İnsan artık alelade sebepler yüzünden yani kafasını sıcak tutmak, güneşten korumak veya yüzünü görmek istemediği insanlardan saklamak için şapka giymiyor... Affedersiniz, Mösyö Poirot bir şey mi söylediniz?"</p>

  <p class="p4">"Hayır. Sadece bağırdım. Ne garip..." Belçikalının sesinde derin bir hürmet ve hayret vardı. "Siz daima bana ipuçları veriyorsunuz. Yıllardır görmediğim dostum. Hastings de öy leydi. Deminki sözlerinizle, meselenin bir kısmını aydınlatmış oldunuz... Neyse... Şimdi bunu bir tarafa bırakalım. Size bir şey sormak istiyorum. Madam tanıdıklarınız arasında bir atom bilgini var mı?"</p>

  <p class="p4">Bayan Oliver hayretle tekrarladı. "Atom bilgini mi?... Bilmiyorum. Belki vardır. Yani bazı profesörler tanıyorum ama doğrusu onların ne yaptıklarını bilmiyorum."</p>

  <p class="p4">"Buna rağmen Cinayet Oyunu&rsquo;ndaki katil adaylarından biri atom bilgini?"</p>

  <p class="p4">"A, o mu? Bunu zamana uydurmak için yaptım. Yani geçen Noel yeğenlerime hediye almaya gittiğim zaman mağazada uzay romanları, stratosfer ve ses duvarlarıyla ilgili oyuncaklardan başka bir şey yoktu. Bu yüzden Cinayet Oyunu&rsquo;na başlarken, &lsquo;Bari biz de modernleşelim,&rsquo; dedim. &lsquo;Şüphelilerden biri atom bilgini olsun.&rsquo; Sonuçta teknik terimler gerektiğinde onları Alec Legge&rsquo;den öğrenebilirdim."</p>

  <p class="p4">"Alec Legge mi? Yani Sally Legge&rsquo;nin kocası... Atomcu mu o?"</p>

  <p class="p4">"Evet. Harwell&rsquo;de değil ama, Gal&rsquo;de bir yerde. Cardiffte sanırım... Veya belki de Bristol&rsquo;da. Helm&rsquo;deki küçük yazlık bir villa. Demek ki ben de bir atomcu tanıyormuşum."</p>

  <p class="p4">"Herhalde Nasse Şatosu&rsquo;nda Alec Legge&rsquo;le karşılaştığınız için aklınıza atom bilginleri geldi. Fakat onun karısı Yugoslav değil."</p>

  <p class="p4">Bayan Oliver, "Tabi değil," diye cevap verdi. "Sally, halis İngiliz. Herhalde bunun farkındasınız."</p>

  <p class="p4">"O halde Yugoslav kadın fikri nerden aklınıza geldi?"</p>

  <p class="p4">"Bilmem... Mülteciler mi acaba? Veya öğrenciler? Yurttaki yabancı kızlar habire şatoya ait araziye giriyor ve bozuk bir İngilizceyle konuşuyorlardı."</p>

  <p class="p4">"Anlıyorum... Evet, artık anlıyorum."</p>

  <p class="p4">Bayan Oliver mırıldandı. "Eh, zamanıdır."</p>

  <p class="p4">"Pardon?"</p>

  <p class="p4">Bayan Oliver, "Zamanıdır, dedim," diye cevap verdi. "Yani durumu anlamanızın vakti geldi ve geçti bile. Bu güne kadar hiçbir şey yapmadınız." Sesi sitem doluydu.</p>

  <p class="p4">Poirot kendini müdafaaya çalıştı. "İnsan her şeyi bir, iki dakikada öğrenemez ki... Polis hâlâ işin içinden çıkmadı."</p>

  <p class="p4">Bayan Oliver homurdandı. "Polis mi? Ah! Eğer Scotland Yard&rsquo;ın başında bir kadın olsaydı..."</p>

  <p class="p4">Poirot bu meşhur sözü iyi bilirdi. Telaşla atıldı. "Olay çok karışıktı. Fakat bir tek size söylüyorum, ben artık esrarı çözdüm."</p>

  <p class="p4">Bu sözler Bayan Oliver&rsquo;ı etkilemedi. "Hercule... Ama iki cinayet işlendi."</p>

  <p class="p4">Poirot düzeltti. "Üç."</p>

  <p class="p4">"Üç mü? Sonuncu kim?"</p>

  <p class="p4">Hercule Poirot, "Merdell adlı bir ihtiyar," dedi.</p>

  <p class="p4">Bayan Oliver bağırdı. "İşte bundan haberim yoktu. Olayı gazeteler yazacak mı?"</p>

  <p class="p4">Poirot içini çekti. "Sanmıyorum. Bu güne kadar herkes bunun bir kaza olduğunu sanıyordu." "Fakat aslında kaza değildi, öyle mi?"</p>

  <p class="p4">Poirot, "Evet," dedi. "Değildi."</p>

  <p class="p4">"Öyleyse bana cinayeti daha doğrusu cinayetleri kimin işlediğini söyleyin... Yoksa bunu telefonda açıklamayacak mısınız?"</p>

  <p class="p4">Poirot güldü. "Böyle şeyler telefonda konuşulmaz."</p>

  <p class="p4">Bayan Oliver tehdit etti. "O halde telefonu kapayayım. Zira meraktan öleceğim."</p>

  <p class="p4">Poirot, "Bir dakika," diye bağırdı. "Size sormak istediğim bir şey daha vardı... Acaba neydi bu?"</p>

  <p class="p4">Bayan Oliver, "İşte bu yaşlılığı belirtir," dedi. "Ben de bunu çok yapıyorum. Bazı şeyleri unutuyorum... "</p>

  <p class="p4">"Bir konu vardı. Beni endişelendiriyordu. Kayıkhaneye girmiştim..." Geçmişte kalan o günü düşündü. O resimli romanlar. Marlene'in kenarlarına karaladığı cümleler. "Alfred Doreen'le geziyor." Ona bir şey eksikmiş geliyordu. Bunu Bayan Oliver'a sorması lazımdı.</p>

  <p class="p4">Kadın, "Orda mısınız, Mösyö Poirot?" diye sordu. Aynı anda santral memuru, telefona daha para atılmasını istedi. Belçikalı bu işi hallettikten sonra tekrar konuşmaya başladı.</p>

  <p class="p4">"Orda mısınız, madam?"</p>

  <p class="p4">Bayan Oliver cevap verdi. "Evet hâlâ burdayım. Rica ederim, birbirimize 'orda mısınız?' diye sorarak paraları boş yere harcamayalım. Konu nedir?"</p>

  <p class="p4">"Çok önemli bir şey bu? Cinayet Oyunu'nuzu hatırlıyor musunuz?"</p>

  <p class="p4">"Hatırlamaz olur muyum? Zaten demin de hemen hemen bundan söz ediyorduk."</p>

  <p class="p4">Poirot içini çekti. "Ben, müthiş bir hata yaptım. Yarışmaya girenler için hazırladığınız özeti okumadım. Cinayeti keşfetmiştik. Bu yüzden özete aldırmadım. Hataydı bu. Özet de çok önemliydi. Siz, hassas bir insansınız, madam. Tanıştığınız insanların kişilikleri, atmosfer sizi etkiliyor. Sonuçta da bu kişileri, eserlerinize aktarıyorsunuz. O kişiler ilk bakışta tanınmıyorlar tabi. Daha doğrusu o kimseler, yaratıcı kafanızın mükemmel tipler yaratmasına yardım eden birer ilham perisi görevi görüyorlardı."</p>

  <p class="p4">Bayan Oliver güldü. "Pek güzel, pek süslü laflar. Fakat ne demek istediğinizi anlatır mısınız?"</p>

  <p class="p4">"Yani bu cinayet hakkında sandığınızdan daha çok şey biliyorsunuz... Şimdi gelelim size sormak istediğim soruya. Daha doğrusu iki soru bunlar. Fakat ilki çok önemli. Şimdi Cinayet Oyunu'nuzun planını yapmaya başladığınız sırada, cesedin kayıkhanede bulunmasına karar verdiniz mi?"</p>

  <p class="p4">"Hayır, vermedim."</p>

  <p class="p4">"Peki, cesedin nerde bulunmasını istiyordunuz?" "Evin yakınında rodedronların arasında. Bir çardak var ya... Şöyle yazlık bir pavyon gibi bir şey... Orasının tam cinayete göre bir yer olduğunu düşündüm. Ondan sonra biri bunun kim olduğunu hatırlamıyorum, cesedin asıl pavyonda bulunması için ısrar etmeye başladı. Tabi pek saçma bir fikirdi bu. Yani o tarafa giden biri ipucuna filan gerek kalmadan kurbanı buluverirdi. İnsanlar o kadar aptal ki. Tabi bu fikri kabul etmedim."</p>

  <p class="p4">"Onun yerine kayıkhaneyi kullanmaya razı oldunuz?"</p>

  <p class="p4">"Evet... Gerçekten öyle oldu. Kayıkhaneye bir itirazım yoktu, ama bence o çardak daha iyi olurdu."</p>

  <p class="p4">"Evet. Konuyu bana ilk gün anlatmıştınız... Bir şey daha var. Bana, Marlene adlı kızın vakit geçirmesi için verilen resimli romanlardan birine son ipucunun yazılmış olduğunu söylemiştiniz. Bunu hatırlıyor musunuz?"</p>

  <p class="p4">"Tabi hatırlıyorum."</p>

  <p class="p4">"O ipucu şöyle bir şey miydi?" Poirot hafızasını zorlayarak, dergilerdeki yazıları okuduğu ana döndü. "Alfred, Doreen'le geziyor. Georgie Porgie koruda yürüyüşe çıkanları öpüyor. Peter sinemada kızları çimdikliyor."</p>

  <p class="p4">Bayan Oliver'ın sesinden biraz şaşırdığını anlamak mümkündü. "Ne münasebet. Böyle gülünç bir şey değildi o. Aksine! Bariz bir ipucuydu." Bayan Oliver hafif esrarengiz bir sesle ekledi. "Yürüyüşe çıkmış olan kızın sırt çantasına bakın!"</p>

  <p class="p4">Poirot haykırdı. "Epatant! Epatant! Üzerinde bu cümle yazılı olan resimli romanı alıp götüreceklerdi tabi. Zira biri bu meseleyi anlayabilirdi."</p>

  <p class="p4">"Tabi sırt çantası yerde, cesedin yanındaydı..."</p>

  <p class="p4">"Fakat benim düşündüğüm başka bir sırt çantası."</p>

  <p class="p4">Bayan Oliver şikâyet etti. "Bütün bu çantalarla aklımı karıştırıyorsunuz... Benim hikâyemde bir tek cinayet vardı. Konuyu öğrenmek istemiyor musunuz?"</p>

  <p class="p4">"Pek de istiyorum sayılmaz." Nazikçe ekledi. "Yani, bunu dinlemeyi çok arzu ederdim ama..."</p>

  <p class="p4">Bayan Oliver bu "ama"yı duymamazlıktan geldi. Sesinde o yazarlara has derin bir gururla, "Bence bu çok zekice bir şeydi," dedi. "Aslında Yugoslav kadınına ait olan Marlene&rsquo;in çantasında ne demek istediğimi anlıyorsunuz, değil mi?"</p>

  <p class="p4">"Evet... Evet..." Poirot bulutların arasında kaybolmuş gibi bir hisse kapıldı.</p>

  <p class="p4">"İşte onun içinde bir ilaç şişesi vardı. Buna zehir konmuştu. Arazi sahibinin karısını öldürmek için kullandığı zehir. Anlayacağınız, Yugoslav kızı burda hemşire okulundan mezun olmuştu. Albay Blunt ilk karısını parası için zehirlediği zaman o da evdeydi... Hemşire zehir şişesini alıp götürmüş, sonra da adama şantaj yapmak için dönmüştü. Zaten adam da kadını bu yüzden öldürmüştü. Bu uyuyor mu, Mösyö Poirot?"</p>

  <p class="p4">"Neye uyuyor mu?"</p>

  <p class="p4">Bayan Oliver, "Sizin fikirlerinize," dedi.</p>

  <p class="p4">Poirot mırıldandı. "Ne yazık ki uymuyor." Sonra da telaşla ekledi. "Sizi yine tebrik ederim, madam. Cinayet Oyunu&rsquo;nuz çok. ilginç. Esrarı çözüp ödülü kazanan olmadı herhalde."</p>

  <p class="p4">Bayan Oliver içini çekti. "Aksine... Akşam saat on dokuza doğru, biri çözmüş bunu. Hem de herkesin bunadığına inandığı gayet yaşlı inatçı bir kadın... Bütün ipuçlarının ne anlama geldiğini anlamış ve gururla kayıkhaneye gitmiş. Tabi polis ordaymış. Kadıncağız cinayeti o zaman öğrenmiş. Panayırda olayı en son duyan o olmuş yani. Her neyse ona hediyesini vermişler." Memnuniyetle ekledi. "Neyse gece-gündüz içtiğimi söyleyen o çilli, iğrenç delikanlı kamelya bahçesinden daha ileriye gidememiş."</p>

  <p class="p4">Poirot, "İlerde bana bir gün bu cinayet hikâyesini anlatırsınız, değil mi, madam?" dedi.</p>

  <p class="p4">Bayan Oliver, "Ben bunu bir roman haline getirmeyi düşünüyordum," diye cevap verdi. "Bu güzel konuyu harcamak doğru olmaz."</p>

  <p class="p4">Hercule Poirot üç yıl sonra Ariadne Oliver&rsquo;ın Korudaki Kadın adlı romanını okuyacak ve bazı olaylarla kişilerin kendisine neden o kadar aşina geldiğini düşünecekti.</p>

  <p class="p4">&nbsp;</p>
</body>
</html>
