<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>BÖLÜM 13</title>
</head>

<body>
  <h1 class="h11">BÖLÜM 13</h1>

  <p class="p4">Bayan Masterton gittikten sonra, Poirot dışarı çıkarak koruda dolaşmaya başladı. Sinirleri biraz bozulmuş gibiydi. İçinden her ağacın altına bakmak geliyor... her Rodedron kümesinin arkasınd a bir cesedin yattığını sanıyordu. Nihayet pavyona erişti. İçeri girerek ayaklarını dinlendirmek için oradaki boş banka oturdu. Yine her zamanki gibi sivri burunlu, dar rugan ayakkabılar giymişti.</p>

  <p class="p4">Dalların arasından ışıltılı nehrin karşısındaki ağaçlıklı koyun bir kısmı görülüyordu. Poirot için için genç mimara hak verdi. Burası böyle bir pavyon yapılmasına elverişli bir köşe değildi. Tabi bazı ağaçlar kesilebilirdi, ama pavyon yine de öyle manzaralı bir yer olmayacaktı. Halbuki,</p>

  <p class="p4">Michael Weyman&rsquo;ın dediği gibi şatonun yakınındaki çimle kaplı kıyıya bir pavyon yapıldığı takdirde, bütün nehri ta Helmmouth&rsquo;a kadar görmek mümkündü. Sonra da Esperance yatıyla Etienne de Sousa&rsquo;yı... Herhalde bütün olayların bir anlamı vardı. Her şey bir plana göre yapılmaktaydı. Ama Poirot bunun ne olduğunu bilmiyordu. Sadece zaman zaman sezdikleri de ilgisinin uyanmasına sebep oluyordu.</p>

  <p class="p4">Yerde parlayan bir şey dikkatini çekmişti. Bunu almak için eğildi. Beton zemindeki bir çatlağa girmişti bu. Poirot altından yapılmış olan bu küçücük uçağı avucuna koyarak, uzun uzun baktı. Bu şirin şey kendisine tanıdık gelmişti. Kaşlarını çatarak, düşünürken, gözlerinin önünde bir sahne belirdi... Bir bilezik... Üzerinde sallantılı altın süsleri olan bir bilezik. Şimdi Poirot yine çadırda oturuyor ve Madam Zuleika (Namı diğer Sally Legge) esmer kadınlardan, deniz aşın yolculuklardan ve mektupla gelecek iyi bir haberden bahsediyordu. Evet, genç kadının kolunda böyle bir sürü sallantısı olan bilezik vardı. Poirot&rsquo;nun gençliğindeki modanın modern bir kopyasıydı bu. Belki de bilezik bu yüzden Belçikalının ilgisini çekmişti. Demek Bayan Legge bir ara pavyonda oturmuş ve küçük altın uçak da bileziğinden düşmüştü. Herhalde genç kadın bunun farkına varmamıştı. Olay günlerce önce olmuştu. Bir hafta önce veya bir gün önce, akşamüzeri.</p>

  <p class="p4">Poirot bu olasılığı düşündü. Sonra da dışarıdan gelen ayak seslerini duyarak, çabucak başını kaldırdı. Pavyonun önünde biri belirmişti. Yabancı Poirot&rsquo;yu görünce şaşkın şaşkın durakladı. Dedektif de bu sarı saçlı, ince genci dikkatle süzdü. Delikanlının sırtında, üzerinde irili ufaklı kaplumbağalar olan bir gömlek vardı. Bu gömleği tanımamak imkânsızdı. Poirot bunu bir gün önce genç adam hindistanceviziyle nişan alırken dikkatle seyretmişti.</p>

  <p class="p4">Belçikalı, yabancının aşırı derecede endişeli olduğunu da fark etti. Genç adam çabucak, "Affedersiniz..." diye mırıldandı, "...bilmiyordum." Yabancı bir aksanla konuşuyordu.</p>

  <p class="p4">Poirot, ona usulca gülümsedi. Sonra da azarlar gibi, "Malikânenin arazisine girmişsiniz," dedi. "Halbuki yasak bu."</p>

  <p class="p4">"Evet. Çok üzgünüm."</p>

  <p class="p4">"Yurttan mı geldiniz?"</p>

  <p class="p4">"Evet, ordan geldim. Korudan geçildiği takdirde, kestirmeden rıhtıma inebileceğimi sanıyordum."</p>

  <p class="p4">Poirot nezaketle, "Korkarım," diye cevap verdi. "Geldiğiniz yoldan geri dönmek zorunda kalacaksınız. Kestirme yol yok."</p>

  <p class="p4">Genç adam kendisini zorlayarak dostça bir tavırla gülmeye çalıştı. "Üzgünüm... Çok üzgünüm." Poirot'yu selamlayarak döndü.</p>

  <p class="p4">Belçikalı pavyondan yola çıktı. Uzaklaşan yabancının arkasından uzun uzun baktı. Delikanlı patikanın sonuna gelince omzunun üzerinde geriye bir göz attı. Poirot&rsquo;un kendisini süzdüğünü görünce adımlarını sıklaştırarak dönemeçte gözden kayboldu.</p>

  <p class="p4">Belçikalı kendi kendine, "Eh, Bien," diye mırıldandı. "Bu gördüğüm katil miydi, yoksa değil miydi?"</p>

  <p class="p4">Yabancı bir gün önce panayıra gelmiş, Poirot'yla çarpışınca da kaşlarını çatmıştı. Kuşkusuz ki korudan rıhtıma inen kestirme bir yol olmadığını da biliyordu. Poirot, "Zaten," dedi. "Rıhtıma inmek isteseydi, pavyonun önünden geçen bu yola sapmazdı. Aksine, aşağıdan, nehrin kenarından ilerlerdi. Zaten buraya randevusuna yetişen bir adam tavrıyla geldi. Randevu yerinde de başka birinin beklediğini görünce çok şaşırdı... Demek mesele böyle... Delikanlı buraya biriyle buluşmaya geldi. Ama kiminle?..." Bir an durdu. Sonra ekledi. "Ve niçin?" Dönemece kadar yürüyerek, ağaçların altından kıvrıla büküle uzanan yola baktı. Fakat kaplumbağalı gömleğin sahibi ortalarda yoktu. Herhalde oradan çabucak uzaklaşmasının daha doğru olacağını düşünmüştü. Poirot başını sallayarak, geri döndü... Derin derin düşünerek pavyona doğru sessizce yürüdü. Sonra da eşikte durakladı. Bu defa şaşırma sırası ona gelmişti. Sally Legge oradaydı. Yere diz çökmüş, betondaki çatlakların arasına bakıyordu. Hayretle ayağa fırladı.</p>

  <p class="p4">"Ah, Mösyö Poirot ödümü patlattınız. Geldiğinizi hiç duymadım."</p>

  <p class="p4">"Bir şey mi arıyordunuz, madam?"</p>

  <p class="p4">"Ben -şey- hayır. Pek de değil."</p>

  <p class="p4">Poirot gülümsedi. "Belki bir şey kaybettiniz. Veya düşürdünüz..." Nazik ve çapkın bir tavır takınmıştı. "Veya belki de burda birine randevu verdiniz. Ne yazık ki beklediğiniz kimse ben değilim."</p>

  <p class="p4">Genç kadın kendisini toplamıştı artık. "İnsan sabah sabah randevu verir mi?" diye sordu.</p>

  <p class="p4">Poirot ellerini açtı. "Bazen insan en uygun saatte randevu vermek zorunda kalır." Sanki vecize söylermiş gibi ekledi. "Bazen kocalar kıskanç olur."</p>

  <p class="p4">Sally dudak büktü. "Benimkinin kıskanç olduğunu sanmıyorum." Bu sözleri oldukça neşeli bir tavırla söylemişti. Ama Poirot sesindeki gizli acılığı fark etti. "Daima kendi işleriyle meşgul o."</p>

  <p class="p4">Poirot gülümsedi. "Bütün kadınlar bundan şikâyet ederler." Ekledi. "Galiba İngiliz erkeklerinin hepsi böyle."</p>

  <p class="p4">"Siz yabancılar daha kibarsınız."</p>

  <p class="p4">Poirot, "Bizler," diye cevap verdi. "Bir kadına hiç olmazsa haftada bir kez, mümkünse üç, dört defa, kendisini sevdiğimizi tekrarlamamız gerektiğini biliriz. Ona birkaç çiçek getirir kompliman yapar, yeni elbiselerinin veya şapkasının kendisine çok yakıştığını söyleriz."</p>

  <p class="p4">"Siz de böyle mi yaparsınız?"</p>

  <p class="p4">"Ben, madam, evli değilim." İçini çekti. "Maalesef."</p>

  <p class="p4">"Bunda üzülecek bir taraf görmüyorum. Herhalde bekârlık çok hoşunuza gidiyor."</p>

  <p class="p4">"Hayır, hayır, madam. Çok şeyden mahrumum ben... Ne yazık..."</p>

  <p class="p4">Sally Legge başını salladı. "Bence evlenmek aptallık."</p>

  <p class="p4">"Chelsea'deki stüdyonuzda resim yaptığınız günleri mi arıyorsunuz?"</p>

  <p class="p4">"Bakıyorum da, benim hakkımda bilmediğiniz yok."</p>

  <p class="p4">Hercule Poirot güldü. "Ben dedikoducunun biriyim. Başkaları hakkında anlatılanları merakla dinlerim..." Bir an durdu. Sonra, "Evlendiğinize gerçekten pişman mısınız?" diye sordu.</p>

  <p class="p4">"Ah bilmiyorum." Genç kadın sabırsız bir tavırla, banka oturdu. Poirot da onun yanına ilişti. Artık alışmaya başladığı bir sahnenin tekrarlanacağını biliyordu. Bu kırmızı saçlı cazip kadın, bir İngiliz erkeğine söylemekten çekineceği şeyleri ona anlatacaktı. Sally Legge içini çekti. "Buraya tatile geldiğimiz zaman, eski halimizi bulacağımızı umuyordum. Her şeyi geride bırakmıştık. Ama yanılmışım. İstediğim gibi olmadı."</p>

  <p class="p4">"Ya?"</p>

  <p class="p4">"Ya... Alec yine her zamanki gibi huysuz -ve- nasıl anlatayım bilmem ki? Somurtkan. Sanki evde yalnız oturuyor. Nesi var bilmiyorum. Sinirleri çok bozuk. Son derece sinirli. Birileri villaya telefon edip onun için acayip haberler bırakıyorlar. Fakat bana bunların ne anlama geldiğini söylemiyor. En çok buna kızıyorum zaten. Bana hiçbir şey söylememesine... Önce başka bir kadına âşık olduğunu düşündüm, ama şimdi buna pek inanmıyorum. Hayır, sanmıyorum."</p>

  <p class="p4">Fakat sesinde derin bir şüphe vardı. Poirot bunu fark etmekte gecikmedi.</p>

  <p class="p4">"Demli çay hoşunuza gitti mi, madam?" dedi.</p>

  <p class="p4">"Çay mı?" Kaşlarını çatarak, Poirot&rsquo;ya baktı. Aklı fikri başka yerdeydi. Sonra birdenbire kendini topladı. "A, evet. O çadırda, tüller içinde oturmak beni ne kadar yordu bilseniz. Üstelik içersi çok havasızdı."</p>

  <p class="p4">"Herhalde çay cadın da aynı haldeydi."</p>

  <p class="p4">"A, evet, öyle. Fakat dünyada çaydan daha güzel bir şey olamaz. Öyle değil mi?"</p>

  <p class="p4">"Sanırım, siz demin bir şey arıyordunuz, madam?" Küçük, altın uçağı uzattı. "Acaba aradığınız bu muydu?"</p>

  <p class="p4">"Ben... ah, evet. Teşekkür ederim, Mösyö Poirot. Onu nerde buldunuz?"</p>

  <p class="p4">"Surda. Yerde çatlağın arasındaydı."</p>

  <p class="p4">"Herhalde oraya düşürdüm."</p>

  <p class="p4">"Dün mü düşürdünüz?"</p>

  <p class="p4">"Hayır, hayır, dün değil. Daha önce."</p>

  <p class="p4">"Fakat, madam, dün falıma bakarken bu küçük uçağı bileğinizde gördüğümü hatırlıyorum." Hiç kimse Hercule Poirot gibi ustalıkla yalan söyleyemezdi. Belçikalı kendinden emin bir tavırla konuşmuştu. Onun bu hali karşısında Sally Legge önüne bakmak zorunda kaldı.</p>

  <p class="p4">"Doğrusu pek hatırlamıyorum. Sadece uçağın kaybolmuş olduğunu bu sabah fark ettim."</p>

  <p class="p4">Poirot nezaketle eğildi. "Bunu bulduğunuz için çok memnunum."</p>

  <p class="p4">Genç kadın küçük altın süsü sinirli sinirli parmaklarının arasında çeviriyordu. Nihayet ayağa kalktı. "Şey... Teşekkür ederim, Mösyö Poirot. Çok teşekkür ederim." Kesik kesik nefes alıyordu.</p>

  <p class="p4">Gözlerinde endişeli bir ifade vardı. Telaşla pavyondan çıktı. Poirot bankta arkasına yaslanarak, ağır ağır başını salladı.</p>

  <p class="p4">Sonra da kendi kendine, hayır, dedi. Dün çay çadırına gitmediniz. Saatin dört olup olmadığını sormanızın sebebi çay içmek arzusu değildi. Siz dün buraya geldiniz. Kayıkhaneyle şatonun tam ortasındaki bu pavyona. Burda biriyle buluşacaktınız."</p>

  <p class="p4">Dışarıdan tekrar ayak sesleri duyuldu. Hızlı, sabırsız adımlar. Poirot ümitle gülümsedi. Belki de bu gelen, Sally Legge&rsquo;nin dün buluştuğu kimse..." Fakat pavyonun köşesinden Alec Legge çıkmıştı. Belçikalı bağırdı. "Yine yanıldım."</p>

  <p class="p4">"Ha? Ne dediniz?" Alec Legge şaşırmıştı.</p>

  <p class="p4">Poirot açıkladı. "Yine yanıldım galiba. Ben öyle sık sık hata yapmam. Bu yüzden sinirlendim. Gelenin siz olduğunu sanmıyordum."</p>

  <p class="p4">Alec Legge sordu. "Ya kim olduğunu sanıyordunuz?"</p>

  <p class="p4">Poirot hemen cevap verdi. "Yabancı bir genç. Çocuk yaşta bir delikanlı. Üzerinde kaplumbağa resimleri olan gömlekler giymeye meraklı bir yabancı."</p>

  <p class="p4">Sözlerinin yaptığı etki bayağı hoşuna gitti. Alec Legge öne doğru bir adım atarak, boğulur gibi haykırdı. "Nerden biliyorsunuz? Nasıl, ne demek istiyorsunuz?"</p>

  <p class="p4">"Böyle şeyler içime doğar." Hercule Poirot gözlerini kapadı.</p>

  <p class="p4">Alec Legge tekrar birkaç adım attı. Belçikalı karşısında duran adamın çok sinirlendiğinin farkındaydı. Alec te krar sordu. "Ne demek istiyorsunuz?"</p>

  <p class="p4">Poirot cevap verdi. "Sanırım arkadaşınız tekrar yurda döndü. Onu görmek istiyorsanız, yurda gidip kendisini bulmanız gerek."</p>

  <p class="p4">Alec Legge homurdandı. "Demek böyle?..." Taş bankın öbür ucuna çöktü. "Buraya bu yüzden geldiniz? &lsquo;Hediyeleri vermek&rsquo; bir bahaneydi. Bunu anlamalıydım..." Poirot&rsquo;ya baktı. Yorgun yüzünde ıstırap dolu bir ifade vardı. "Meselenin size nasıl gözüktüğünü bilmiyorum. Her şeyin ne anlama geldiğinin farkındaydım. Fakat sandığınız gibi değil. Beni tuzağa düşürdüler, kullanmaya çalışıyorlar. Bir kere onların eline düştünüz mü, kolay kolay kurtulamazsınız. Ama ben kurtulmak istiyorum! Biliyor musunuz, insan müthiş bir ümitsizliğe kapılıyor. Ve o zaman her şeyi de göze alıyor. Kendini kapana kıstırılmış bir fare gibi hissediyor. Ah! Konuşmanın ne faydası var. Herhalde öğrenmek istediklerinizi öğrendiniz artık. Elinizde gerekli kanıtlar var." Ayağa kalkarak yürüdü. Sanki önünü görmüyormuş gibi sesleniyordu. Sonra arkasına bakmadan hızla koşmaya başladı.</p>

  <p class="p4">Hercule Poirot hareketsiz oturuyordu. Kaşlarını kaldırmış gözlerini açmıştı. "Çok garip," diye mırıldandı. "Garip ve enteresan. Demek elimde gerekli kanıtlar var. Neyle ilgili bu kanıtlar? Cinayetle mi?"</p>

  <p class="p4">&nbsp;</p>
</body>
</html>
