<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1><span style="font-weight:bold;">Galaksilerin Yaşam Öyküleri</span></h1>

  <h2 id="sigil_toc_id_7"><span style="font-style:italic;">Galaksilerin Keşfi</span></h2>

  <p>Gökyüzünün en eski gizleri arasında, M.S. ikinci yüzyılda Hipparchus’un da not ettiği sisli, puslu, bulutumsu lekeler ya da bulutsular (nebulalar) yer alır. Bulutsular, Dünya’mızın atmosferi içinde olamayacak kadar uzak, tek bir yıldız olamayacak kadar dağınıktılar. Peki, bunlar neydi? 1610 yılında yeni oyuncağı teleskopun başında Galileo, büyük bir keyifle şöyle yazıyordu: “Bugüne kadar bütün astronomların ‘bulutumsu’ dediği sise ve pusa benzeyen lekeler, olağanüstü bir biçimde bir arada bulunan yıldız grupları... Tek tek yıldızlar gözümüzden kaçsa bile..”</p>

  <p>Bulutsulardan biri, geceleri gökyüzünü boydan boya kat ettiği görülen sönük, beyaz ışık kuşağıdır. Eski Mezopotamya’da ‘cennet nehri’, adı verilen bu kuşak günümüzde ‘Samanyolu’ olarak bilinir. 1785 yılında İngiliz astronom ve müzikçisi William Herschel yıldız ışığının farklı doğrultulardaki yoğunluğunu ölçerek Samanyolu’nun bir biley taşı biçiminde olduğunu buldu. Bu biley taşı, bir merkez çevresinde dönen 100 milyar yıldızı kapsayan yassılaşmış bir disk biçimindedir. Böyle yıldız topluluklarına galaksi (gökada) adı verilir. Samanyolu bizim kendi galaksimizdir (‘Galaksi’ sözcüğü Yunanca’da süt anlamına gelen <span style="font-style:italic;">galaxias</span> kökeninden türemiştir). Bugün, evrenin her biri gaz ve milyarlarca yıldız içeren galaksilerle dolu olduğunu biliyoruz. Güneş’imizin Samanyolu merkezi çevresindeki bir turu yaklaşık 200 milyon yıl sürer. Galaksiler çok çeşitli biçimlerde olabilir. Bazıları hemen hemen küreseldir, diğerleri ise Samanyolu gibi ortası şişkin yassı diskler biçimindedir.</p>

  <div>
    <div><img alt="" src="../Images/main-14.png" /></div>
  </div>

  <p>Herschel’in çalışmasından hemen hemen yüz elli yıl sonra bile astronomlar, Samanyolu’nun boyutları ve hatta başka galaksiler olup olmadığı konusunda pek emin değildiler. Sorun, yıldızların uzaklıklarını ölçmekteydi. Gökyüzüne baktığımızda eni ve boyu algılayabiliriz ama derinliği algılayamayız-tıpkı içindeki nesnelerin gerçek boyutları konusunda hiçbir fikrimizin olmadığı bir fotoğrafa bakar gibi. Dahası, önceki bölümde görüldüğü gibi yıldızların ışıma güçleri çok çeşitli olabildiğinden, yıldızların görünür parlaklıkları, uzaklıkları konusunda iyi bir gösterge değildir. Sönük görünen bir yıldız gerçekte orta parlaklıkta ama uzak bir yıldız olabileceği gibi çok sönük ve çok yakın bir yıldız da olabilir.</p>

  <p>Harvard Koleji Gözlemevi’nden Henrietta Leavitt 1912 yılında Cepheid değişenleri adı verilen bir grup yıldızın önemli bir özelliğini keşfettiğinde, astronomideki uzaklık ölçümleri konusunda bir sıçrama gerçekleşti. İlk olarak on sekizinci yüzyılda bulunan Cepheid değişenlerinin parlaklıkları, düzenli salmımlar gösterir: Sönük, parlak, sönük... (Bugün bu salınımların yıldız yüzeyinin dönemli genleşme ve büzülmeleri olduğunu biliyoruz). Parlaklıklarındaki düzenli salınmalar bu yıldızların parmak izleri gibidir. Birçok fotoğraf plağını inceleyen Leavitt, bu yıldızların ışıma güçleri ile parlaklıklarının değişim dönemi arasında kesin bir ilişki olduğunu buldu. Böyle bir ilişki, uzaklıkları bilinen, yakındaki Cepheid değişenlerinde doğru sonuç verecek biçimde ayarlanabilir ve daha sonra da uzaktaki Cepheid yıldızlarının uzaklıklarını ölçmekte kullanılabilir. Örneğin astronomlar, uzaklığı bilinmeyen ama parlaklık salınım dönemi on gün olan belli bir Cepheid yıldızını gözleyebilirler. Leavitt’in bulduğu ilişkiye göre bu salınım dönemi Güneş’imizin 2000 katı bir ışıma gücüne karşılık gelir. Bu ışıma gücünü yıldızın gözlenen parlaklığıyla karşılaştırarak, astronomlar yıldızın ne kadar uzakta olduğunu saptayabilir. Bu, tıpkı gücü ve görünen parlaklığı bilinen bir elektrik ampulünün uzaklığını saptamaya benzer. Eğer bir astronom, bir küresel kümenin, nebula veya galaksinin uzaklığını ölçmek isterse, bunların içinde bir Cepheid yıldızı bulması ve onun parlaklık değişim dönemini ölçmesi yeterlidir. Cepheid yıldızları uzayın kilometre taşları gibidir.</p>

  <div>
    <div><img alt="" src="../Images/main-15.png" /></div>
  </div>

  <div>
    <p style="font-size:0.8em"><span style="font-weight:bold;font-style:italic;">Şekil 12.</span> <span style="font-style:italic;">Cepheid değişen yıldızlarının periyot-ışıma gücü ilişkisi. Üstteki eğri, tipik bir Cepheid yıldızının ışıma gücünün zamanla değişimini gösteriyor. Bu eğrinin temsil ettiği Cepheid yıldızının ışıma gücü, yaklaşık beş günlük bir periyotla Güneş’in ışıma gücünün 1000-2000 katı arasında değişiyor. Alttaki eğride ise, Cepheid yıldızlarının ortalama ışıma gücünün periyotla nasıl değiştiği görülüyor. Üstteki eğrinin temsil ettiği Cepheid yıldızı, alttaki eğride yalnızca bir noktaya karşılık geliyor.</span></p>
  </div>

  <p>Her ne kadar sağlığında pek itibar görmemiş olsa da Leavitt’in çalışmasının önemi konusunda ne söylense azdır. Astronomide uzaklık ölçümlerinin yaşamsal rolü vardır. Henrietta Swan Leavitt, 4 temmuz 1868’de Massachusetts’deki Lancaster’de doğdu.</p>

  <p>Dindar bir aileden geldiği için ömrü boyunca anne ve babasının kesin Püriten kurallarına saygılı yaşadı. Leavitt, 1892’de Radcliffe Koleji Astronomi Bölümü’nden mezun olduktan sonra yakınlardaki Harvard Koleji Gözlemevi’nde gönüllü araştırma asistanlığı yapmaya başladı. 1902’de ücretli ve kalıcı bir kadroya geçerek astronomi fotoğrafları bölümü şefi oldu. Yaptığı işler arasında geceler boyu arka arkaya çekilmiş gökyüzü fotoğraflarını karşılaştırarak hangi yıldızların parlaklığının ne kadar değiştiğini saptamak da vardı. Bu tür çalışmalar son derece büyük bir sabır ve hüner gerektirir. Meslek yaşamı boyunca Leavitt 2400 değişen yıldız buldu ve analiz etti. Leavitt, Willaminia Fleming ve Annie Jump Cannon ile birlikte Harvard Koleji Gözlemevi müdürü Edward Pickering tarafından gökyüzü fotoğraflarını incelemeleri için ücret ödenen bir grup kadın arasındaydı. Yüzyılın başlarında fotoğraf çalışması çok önemli bir araç olarak astronomi tarihinde ilk kez sahneye çıkarken, Leavitt, Cannon ve Fleming bu yeni aracı ilk kullananlar arasındaydılar.</p>

  <div><img alt="" src="../Images/main-16.png" /></div>

  <p>Neredeyse doğuştan astronom olan ve çok geçmeden Pickering’in yerine Harvard Koleji Gözlemevi direktörlüğüne getirilen Harlow Shapley, 1918 yılında Samanyolu’nun değişik yerlerinde bulunan 230 Cepheid yıldızının uzaklıklarını ölçmek üzere bir çalışma başlattı. Çalışmasını bitirdiğinde Samanyolu’nun ayrıntılı bir haritasını da hazırlayan Shapley, galaksimizin çapını 300000 ışık yılı olarak hesapladı. Günümüzde kabul edilen değer ise 100000 ışık yılıdır. Samanyolu’nun bir üyesi olan Güneş’imiz merkezden itibaren galaksi yarıçapının üçte ikisi uzaklığında yer alır. İlk kez Shapley’in araştırması ile galaksimizin biçimi ve boyutları, akla yakın bir biçimde ölçülmüş oldu.</p>

  <p>Ama şu sorunun yanıtı hâlâ verilmemişti: Diğer bulutsular neydi ve neredeydiler? Bunlar Samanyolu içindeki yıldız kümeleri miydi yoksa her biri kendi başına bir galaksi miydi? Astronomlar heyecanlı bir biçimde bu soruyu tartışıyorlardı. En azından bulutsuların bir bölümü bizim galaksimizin içinde olmalıydı. Kaliforniya’daki Mount Wilson Gözlemevi’ndeki bir teleskopla çalışan Edwin Hubble, 1924 yılında Andromeda bulutsusunun içinde bir Cepheid yıldızı buldu ve uzaklığını ölçmeyi başardı. Andromeda, galaksimizin çok ötesinde, 2 milyon ışık yılı uzakta bir yıldız topluluğuydu. Böylece Andromeda’nın bir başka galaksi olduğu inkar edilemez bir biçimde ortaya çıktı. Edwin Hubble da galaksi dışı astronominin babası olarak tarihe geçti.</p>

  <p>Çok geçmeden sönük bulutsulardan çoğunun aslında kendi başlarına galaksiler olduğu ortaya çıktı. Bu yeni bilgiyle de astronomların önünde yeni ve daha büyük bir evren görüntüsü açılmış oldu. Tüm dikkat galaksilere yöneltildi. Galaksiler arası ortalama uzaklıklar bir galaksinin çapının yüz katı ya da 10 milyon ışık yılı civarındadır. Bu nedenle eğer dev bir kozmik yaratık olsaydı, şuraya buraya serpiştirilmiş yıldız adaları, galaksiler dışında uzayı bomboş bir deniz gibi görecekti.</p>

  <p>Bununla birlikte, bir başka açıdan bakıldığında, galaksiler arası uzaklıklar, ölçek de göz önüne alındığında yıldızlar arası uzaklıklardan daha küçüktür. Bir galaksi içindeki yıldızların arasındaki uzaklıklar ortalama olarak on ışık yılı ya da bir yıldızın çapının 100 <span style="font-style:italic;">milyon</span> katı kadardır. Bu nedenle her birimi bir yıldız boyutlarında olan bir galaksi yapılanmasında yıldızlar arasında yüz milyon uzaklık birimi varken, her birimi bir galaksi boyutlarında olan bir evren yapılanmasında galaksiler arasında yalnızca yüz uzaklık birimi bulunur.</p>

  <p>Galaksilerin anatomik yapısını anlamaya çalışmak, günümüzde astronomlarının en fazla zaman ayırdıkları konulardan biridir. Neden bazı galaksiler genellikle biçimlenmemiş gaz ve tozdan oluşmaktayken diğerleri hemen tümüyle yıldızlardan oluşur? Galaksilerin biçimlerini belirleyen şey nedir? Neden bazı galaksiler hemen hemen küresel yapıda iken diğerleri yassı diskler biçimindedir? Acaba bizimki gibi sarmal galaksilerde önce çekirdek bölgesi, daha sonra disk mi biçimlenir yoksa bunun tersi mi gerçekleşir? Bazı galaksilerin -çubuklar gibi, halkalar gibi- değişik ve garip biçimleri nasıl ortaya çıkar? Bu garip ve değişik biçimler ilk başta mı ortaya çıkar yoksa galaksi içindeki kütle çekim kuvvetleri tarafından sonradan mı biçimlendirilir? Yoksa bu oluşumlarda başka bir galaksi ile gerçekleşmiş olabilecek yakın etkileşimlerin rolü mü var?</p>

  <p>Galaksi astronomisindeki en şaşırtıcı gelişme, galaksilerin çoğunluğunun çevresinde karanlık madde adı verilen gözlenemeyen maddeden meydana gelen, yaklaşık küresel biçimde halelerin var olduğu gerçeğinin anlaşılması olmuştur. 1970’lerin ortalarında Princeton’dan Jeremiah Ostriker ve James Peebles ile Stonybrook New York State Üniversitesi’nden Amos Yahil, birbiri çevresinde dönen iki galaksiden başlayıp ortak bir merkez çevresinde dönen galaksi gruplarına kadar çok çeşitli sistemlerin yörünge hareketlerine ilişkin veriler toplayıp analiz ettikten sonra bu sistemlerde gözlenen maddenin on katı kadar görünmeyen madde olması gerektiği sonucuna vardılar. Benzer bir analiz, bağımsız olarak Estonya’da J. Einasto, A. Kaasik ve A. Saar tarafından da yapıldı. Karanlık maddenin varlığı, 1978’de Washington Carnegie Enstitüsü’nden Vera Rubin ve arkadaşları ile Groningen Üniversitesi’nden Albert Bosma’nın çalışmaları sonucunda hiçbir kuşkuya yer bırakmayacak biçimde ortaya çıktı. Yakındaki galaksilerin çevresinde dönen gazların hızını ölçen araştırmacılar, bu galaksilerin çevresinde büyük kütleye sahip, gözlenemeyen (ışıma yapmayan) haleler bulunduğu yönünde açık gözlemsel kanıtlar buldular. Gözlenebilen kütlenin tek başına yörüngede dönen gazları ölçülen hızlara ulaştırması olanaksızdı.</p>

  <p>Günümüzde hemen hemen tüm astronomlar karanlık madde gerçeğini kabul ediyorlar. Galaksilerin yapılarındaki dengeyi, bu galaksilerdeki yıldız ve gazların dönme hızlarını ve galaksilerin birbirleri ile olan fiziksel ilişkilerini açıklayabilmek için bu galaksilerin halelerindeki karanlık maddenin varlığını kabul etmek zorunludur. Nasıl buzdağlarının fotoğrafları buzdağlarının suyun altında kalan çok büyük bölümleri hakkında hiçbir fikir vermiyorsa, galaksi fotoğrafları da galaksilerin bu büyük kütleli bölümleri hakkında fikir vermez. Gelecek bölümde karanlık madde konusu daha derinlemesine işlenecektir.</p>

  <p>Astronomlar, çevrede dönen hidrojen gazının <span style="font-style:italic;">yeri</span>’ni inceleyerek de galaksilerin biçimleri konusunda pek çok şey öğrendiler. Bu gaz, yıldızların bulunmadığı bölgelerde yer alır ve 21 cm dalgaboyunda, çok özel radyo dalgaları yayar. Röntgen filmleri çekilecek hastaların vücuduna radyoaktif iyot verilmesi gibi hidrojen gazı da izleyici görevi yapar. Üstelik bu gaz yerli yerindedir. Son zamanlarda astronomlar yüzlerce galakside karbon monoksit gazı buldular. Hidrojenin bulunduğu uzaklığın çok daha uzaklarından varlığı saptanabilen ve kendine özel dalgaboyunda radyo dalgaları yayan bu gaz da, galaksilerin daha önce hiç gözlenememiş burulma ve dönme hareketlerini ortaya çıkarmıştır. Yeni radyo teleskoplar, karbon monoksit gazının varlığını saptayarak çok uzaklardaki galaksilerin ayrıntılı görüntülerini oluşturabileceklerdir.</p>

  <h2 id="sigil_toc_id_8"><span style="font-style:italic;">Galaksilerin Evrimi</span></h2>

  <p>Keşiflerinden uzun yıllar sonrasına kadar galaksilerin sabit ve değişmez oldukları varsayılmıştır. Galaksiler, gücü bilinen elektrik ampullerine benzetilerek görünür parlaklıklarından uzaklıklarını saptamak üzere yararlanılmıştır. Galaksiler konusundaki bu durağanlık 1950’lerden itibaren değişmeye başladı. Yeni radyo teleskoplar, merkezlerinden dışarıya doğru fışkıran gazlardan yoğun radyo dalgaları yayılan galaksiler buldular. Bu radyo dalgalarını inceleyen astronomlar, gazların hızının ışık hızına yakın olması gerektiği sonucunu çıkardılar. Gaz sütunlarının boyu en çok 1 milyon ışık yılı civarında olduğundan, oluşumları bir milyon yıldan daha eskiye dayanmıyor olmalıdır (Astronomi standartlarına göre bu oldukça kısa bir süredir). Bu ‘radyo galaksilerinde bir şeylerin değişmekte olduğu açıkça görülüyor. Ölü gayzerlerde ise bu tür fışkırmalar pek görülmez.</p>

  <p>Radyo galaksiler, şiddetli olayların açık ipuçlarının gözlendiği ilk galaksilerdir. Keşifleri de, gözle görülemeyen ama astronomi araçları tarafından ‘görülen’ ilk elektromanyetik ışınım türü olan kozmik radyo dalgalarının keşfi sonucunda gerçekleşmiştir. Radyo astronomi, Bell Telefon Laboratuarı’nda çalışan Amerikalı mühendis Karl Jansky’nin dönen bir radyo anteni yaparak uzaydan gelen sürekli radyo parazitlerini saptadığı 1931 yılında doğdu. İzleyen on beş yıl içinde tüm dünyada Jansky’nin rastlantısal keşfinin izinden giden tek kişi, bir elektronik mühendisi, amatör radyocu ve amatör astronom olan Grote Reber oldu.</p>

  <p>Reber 1911 yılında Wheaton, Illinois’de doğdu. 1936’da 25 yaşında olan Reber, Wheaton’daki evinin arka bahçesinde 2x4 cm’lik çıtalardan oluşan ahşap bir kulenin üzerine yaklaşık 10 metre çapında metal bir çanak monte etti. Bu, evrenden gelen radyo dalgalarını almak üzere özel olarak bir anten biçiminde inşa edilmiş ilk radyo teleskoptu. 1942’de Reber, Samanyolu’nun ilk radyo ışınım haritalarını yapmıştı. 1940’ların ortalarına kadar Reber’in tek radyo astronom olduğu düşünülüyor. 1940’ların sonlarına doğru Avusturya, İngiltere, Hollanda ve Amerika Birleşik Devletleri’nde başka radyo teleskopların inşa edilmesiyle radyo astronomi kurulmuş oldu. 1950’lerde bazı galaksilerde keşfedilen radyo dalgaları yayan gaz akımları da galaksi etkinliği ve evriminin ilk bulguları oldu.</p>

  <div>
    <img alt="" src="../Images/main-17.png" />

    <p style="font-size:0.8em"><span style="font-weight:bold;font-style:italic;">Şekil 13.</span> <span style="font-style:italic;">Yakından birbirleri ile etkileşen ve karşılıklı kütle çekimleri nedeniyle birbirlerinin şekillerini bozan iki galaksi. Bu galaksiler, NGC 5426 ve NGC 5427’dir.</span></p>
  </div>

  <p>1970’lerde astronomlar, <span style="font-style:italic;">tüm</span> galaksilerin evrim geçirmelerinin gerekli olduğunu fark ettiler. Teksas Üniversitesi’nde çalışan Yeni Zelandalı bir astronom olan Beatrice Tinsley, galaksilerin yıldızlardan oluştuğuna dikkati çekti. Yıldızlar yaşlanır ve değişirler. Yıldızlar aynı zamanda yıldızlararası gazın kimyasal yapısını da değiştirirler. Bu, gittikçe daha ağır atomların üretildiği tek yönlü bir süreçtir. Bu nedenle galaksilerin kimyasal yapısı, renkleri ve parlaklıkları da zaman içinde değişmek zorundadır.</p>

  <p>Galaksiler aynı zamanda yakınlarında bulunan diğer galaksilerle etkileşimde bulunmak yoluyla da değişime uğrarlar. Karşılıklı kütle çekimi nedeniyle galaksi grupları meydana getirirler. Galaksilerin birbirine normalden daha yakın bulunduğu galaksi gruplarında, biri diğerinin çekim alanına girerek birlikte dönmeye başlar ve özellikleri kendilerini oluşturan galaksilerden çok farklı, karmaşık özelliklere sahip yeni, bileşik galaksiler meydana getirirler. Kimi galaksi grubu fotoğraflarında, merkezdeki galaksiler garip bir biçimde çarpık, dolaşık bir görüntü verirler. Bu, başka ve kendilerinden daha büyük bir galaksi tarafından yutulmakta olduklarının bir işaretidir. Bazı diğer fotoğraflarda ise gerçi yalnızca bir galaksi görülür ama bunun garip biçimli değişik kuyrukları, kolları ve başka özellikleri de yakındaki bir diğer galaksi ile çok şiddetli bir etkileşimin habercisidir.</p>

  <p>Galaksilerin evrimine ilişkin doğrudan kanıt bulmak yıldızlardan daha zordur. Yıldızlar sürekli olarak doğduklarından herhangi büyük bir uzay parçasında evrimlerinin her aşamasında yıldızlar bulunur. Ama galaksilerin çoğunluğu uzak bir geçmişte büyük bir olasılıkla aynı zamanda oluştu. Dolayısıyla herhangi bir zaman dilimi ele alındığında -örneğin bugün- galaksilerin çoğunluğu hemen hemen aynı yaşta olabilir. O zaman yaşamlarının değişik dönemlerindeki galaksileri nasıl gözleyebiliriz?</p>

  <p>Çözüm, ışıktadır. Işığın hızı saniyede 300000 km’dir. Uzaydaki uzaklıklar ise çok büyüktür. Bugün 2 milyon ışık yılı uzaklıktaki Andromeda galaksisinin fotoğrafını çektiğimizde onun 2 milyon yıl önceki durumunu görürüz; ışığın galaksiden Dünya’mıza ulaşması 2 milyon yıl almıştır. 50 milyon ışık yılı ötedeki Virgo kümesindeki bir galaksiye baktığımızda, ondan 50 milyon yıl önce ayrılmış olan ışığı görürüz. Bu nedenle <span style="font-style:italic;">uzayın gittikçe daha derinlerine bakmak, zamanda da gittikçe daha eskiye bakmak demektir.</span> Teleskoplar bu anlamda zaman makineleridirler. Teleskopla evrimlerinin gittikçe daha erken dönemlerinde bulunan galaksileri gözleyebiliriz.</p>

  <p>Ne yazık ki uzak galaksilerden gelen ışık da zayıftır. Böylesine zayıf ışıkları algılamak için astronomlar büyük teleskoplara gereksinim duyarlar. Yirmi otuz yıl öncesine kadar hem büyük teleskopların sayıları çok azdı, hem de bu teleskoplara bağlı araçlar oldukça ilkeldi.</p>

  <p>Bir milyar ışık yılının ötesinde saptanabilen ancak birkaç galaksi vardı. 1970’lerin başından itibaren, başta Arizona, Tucson’daki Kitt Peak ve Mount Hopkins; Şili’deki Cerro Tololo olmak üzere bir dizi yeni ve büyük teleskop inşa edildi.</p>

  <div>
    <img alt="" src="../Images/main-18.png" />

    <p style="font-size:0.8em"><span style="font-weight:bold;font-style:italic;">Şekil 14.</span> <span style="font-style:italic;">Galileo’nun, 1610 yılından kalan iki teleskopu. Boyları 1 metre civarında olan bu teleskoplar, Floransa’daki Bilim Tarihi Müzesinde bulunmaktadır.</span></p>
  </div>

  <p>Daha da önemlisi, zayıf ışığı toplamakta ve kaydetmekte kullanılan yeni araçlarda ve teknolojide bir patlama oldu. Fotoğraf plakları yerlerini bilgisayar kontrollü elektronik detektörlere bıraktı. Bu araçlar, ışığı fotoğraf plağındaki karanlık lekeler yerine elektrik sinyallerine dönüştürüyor ve onlardan on-yüz kat daha fazla ışık toplayabiliyorlardı. Elektrik sinyalleriyle çalışmak kolaydır. Bu sinyalleri sayısallaştırabilir, daha sonra işlemek üzere bir bilgisayar ortamında saklayabilirsiniz. Örneğin, bir galaksinin görüntüsü, özellikleri bilinen, bize daha yakın bir başka galaksi tarafından bozuluyorsa, bilgisayar elektronik olarak bu ikinci galaksinin ışığını ortamdan silerek ilk galaksinin temiz bir görüntüsünü oluşturabilir.</p>

  <p>Şu içinde bulunduğumuz yıllarda astronomlar, çapları sekiz ile on metre arasında değişen görünür ışık ve kızılötesi teleskopları inşa etmekteler. Bu yeni nesil büyük teleskoplar ve onların zayıf ışığı görmekteki üstün yetenekleri sayesinde astronomlar, çok uzak ve evrimlerinin şu ana kadar gözleyemedikleri kadar erken aşamasında olan galaksileri görebileceklerini umuyorlar.</p>

  <p>Yirmi yıl sonrası için astronomlar Dünya çevresine yörüngede dolanması planlanan ve Büyük Uzay Teleskobu(Larga Space Telescope, LST) adı verilen bir teleskopun düşünü kuruyorlar. Hubble Uzay Teleskobu’nun mirasçısı olacak olan LST’nin aynasının çapı altı metre ve açısal çözümleme gücü de kısa dalga boylarında Hubble’in on katı kadar olacak. Kızılötesinden morötesine kadar tüm dalga boylarına duyarlı olacak LST, çok uzaklardaki galaksileri inceleyecek. Buna ek olarak LST, yıldız oluşum bölgelerini araştıracak, başka yıldızların çevresinde gezegen arayacak ve yıldızlararası ortamdaki gazları inceleyecek.</p>

  <p>Acaba genç galaksilerde ne tür yıldızlar bulunuyor? Tek tek yıldızların doğup ölmeleri bir yana, acaba galaksideki yıldızların büyük çoğunluğu birlikte nasıl yaşlanıyorlar? Galaksilerin biçimi zamanla değişiyor mu, yoksa ilk oluştuğu zamandaki biçimini mi koruyor? Bir galaksinin toplam parlaklığı zamanla nasıl değişiyor? Gruplardaki komşu galaksiler ve galaksi kümeleri karşılıklı nasıl etkileşiyorlar? Tüm bunlar galaksi dışı astronomiyi ilgilendiren kritik sorulardır.</p>

  <p>Astronomlar, eğer tümü değilse de galaksilerin çoğunluğunun, hemen hemen enerjilerinin tümünün merkez bölgelerinde üretildiği çok enerjik bir erken evrim aşamasından geçtiklerine inanıyorlar. Bu inancın temelinde kuasarların 1960’lardaki keşfi var. Kuasarlar fotoğraf plaklarında görüntü olarak yıldızları andırmakla birlikte, ışıma güçleri galaksilerin toplam ışıma güçlerinden büyük olabiliyor. Kuasarlar, Kaliforniya Teknoloji Enstitüsü’ndeki Palomar Gözlemevi’nde çalışan Maarten Schmidt tarafından 1963 yılında bir raslantı sonucu bulundu. Schmidt, bu cisimlerden kaynaklanan ışınımın bazı özelliklerine (renkleri ve önümüzdeki bölümde sözü edilecek olan kırmızıya kaymaları) bakarak, kuasarların Dünya’dan çok uzakta olmaları gerektiğini fark etti. Yalnızca son derece yüksek ışıma gücüne sahip olan bir cisim çok uzakta olmasına karşın parlak görünebilir. Dahası, kuasarların küçük boyutları, çok büyük miktarda enerjinin neredeyse Güneş sistemimiz boyutlarında küçük bir bölgede üretildiğini gösteriyor. Kuasarlar, evrendeki en yüksek enerjili uzay cisimleri olup sahneye tümüyle sürpriz olarak çıktılar. Hiç kimse kuasarların varlığını önceden tahmin etmemişti.</p>

  <p>Kuasarların yalnızca çok uzaklarda gözlenmesi önemli bir noktadır. Yakınlardaki kuasarların sayısı çok azdır. Astronomide uzaklık zaman demek olduğundan, kuasarların çoğunluğunun uzak bir geçmişte yaşayıp ölmüş olduklarını düşünebiliriz. Kuasarlar evrenin dinozorlarıdırlar. Astronomların, yakında bulunan kuasarların çevresinde sönük bir galaksi yapısı olduğuna ilişkin sezgileri ve kuşkuları var. Bu nedenlerle bilim adamları, kuasarların, evrimlerinin ilk aşamalarında olan galaksilerin çekirdek bölümleri oldukları doğrultusunda teoriler ortaya atıyorlar. Yeni nesil görünür ışık ve kızılötesi teleskoplar ile şu anda yörüngede bulunan Hubble Uzay Teleskopu, yapısında kuasarlar bulunduran birçok genç galaksinin zayıf ışığını çözümleyerek, galaksilerle kuasarlar arasındaki ilişki konusunda çok önemli ipuçları sağlayacaklar. Günümüzdeki en önemli soru şu: Neden uzaktaki galaksilerden bazıları kuasar içerirken diğerleri içermiyor?</p>

  <p>SIRTF gibi yeni kızılötesi teleskoplar ve yerden gözlem yapılan kızılötesi teleskoplar da kuasar araştırmasında önemli roller oynayacaklar. Birçok kuasarı çevreliyor gibi görünen toz bulutları görünür ışığı perdelerler. Kuasarın enerjisi bu toz bulutu tarafından soğurulup kızılötesi ışınım biçiminde yeniden yayınlanır. 1980’lerde Kızılötesi Astronomi Uydusu, merkezlerinde kuasarların bulunduğu düşünülen ve enerjilerinin yüzde doksanı veya daha fazlasını kızılötesi ışınım biçiminde yayan çok parlak galaksiler buldu. Dahası, bu galaksilerin pek çoğu başka galaksilerle çarpışıyor gibi gözüküyordu. Galaksilerarası çarpışmalar kuasarların ortaya çıkmasına neden olabilir mi, veya onların enerjisini arttırabilir mi? Çok üstün duyarlılığı sayesinde SIRTF, bu gizemli ‘kızılötesi galaksiler’in doğasını ve evrimini inceleyebilecek. Kuasarların çoğunluğunun galaksilerarası çarpışmalar sonucu ortaya çıkıp çıkmadığını SIRTF saptayacak. Son olarak, çok yüksek açısal çözümleme gücüne sahip olan yeni radyo teleskoplar, özellikle VLBA kuasarların radyo dalgaboyu görüntülerini hazırlayabilecek. Aslında kuasarların keşfinde de yaydıkları yoğun radyo ışınımının büyük rolü var.</p>

  <p>Merkezlerinde bulunması olası kuasar olgusundan başka genç bir galaksi neye benzer? Bu sorunun yanıtı konusunda astronomlar pek emin değiller. Galaksiler büyük bir olasılıkla evrenin ortaya çıkmasından birkaç yüz milyon yıl sonra, günümüzden 10 - 20 milyar yıl önce oluştular. Kısaca söz edileceği gibi, astronomlar galaksilerin de yıldızlara benzer biçimde oluştuklarını düşünüyorlar: Bir gaz bulutunun sıkışması sonucu. Eğer sonuçta galaksiyi oluşturacak büyük ölçekli bir sıkışmanın yanısıra yıldızları oluşturacak küçük ölçekli sıkışmalar da oluyorsa, galaksi kendi içindeki yıldızlarla aynı anda oluşuyor demektir. Oluşumları sırasında yıldızlar kızılötesi ışınım yaydıklarından kızılötesi teleskoplarla gözlenebilirler. Kızılötesi detektörlerle donatılacak olan SIRTF ve Hubble Uzay Teleskopu, ilkel galaksilerden yayılacak böylesi kızılötesi ışınımı ölçebilecek kadar duyarlı olacaklar. Henüz öneri aşamasında bulunan bir başka kızılötesi teleskop da zayıf kızılötesi ışınımı bileşen dalga boylarına ayırarak genç galaksilerdeki kimyasal elementleri tanımlayabilecek ölçüde duyarlı olacak. Astronomlar, son derece uzaktaki radyo galaksilerde yıldız oluşumunun ipuçlarını ve yıldız oluşum bölgeleriyle galaksilerin merkezlerinden fışkıran gaz jetleri arasında şaşırtıcı bir ilişkinin kanıtlarını buldular. Yüksek hızlı gaz fışkırmalarının çevredeki gazı sıkıştırması ve böylece yıldız oluşumunu tetiklemesi olası görünüyor.</p>

  <h2 id="sigil_toc_id_9"><span style="font-style:italic;">Kuasarların ve Etkin Galaksilerin Güç Kaynakları</span></h2>

  <p>Kuasarlar enerjilerini nereden sağlıyorlar? Aslında ilk radyo galaksilerin keşfedildiği 1950’lerden bu yana bu soru çok parlak bir galaksi türü için sürekli olarak gündemdeydi. Yüksek miktarlarda X-ışınları, kızılötesi ışınım, görünür ışık ve radyo dalgaları yayan bu ‘etkin galaksi’lerde enerji, merkezdeki çok küçük bir bölgeden -büyük bir olasılıkla kuasar boyutlarında- kaynaklanıyor gibi görünüyor. Etkin galaksilerin çoğu merkezden dışarı doğru çok büyük miktarlarda gaz püskürtüyorlar.</p>

  <p>Bu enerjinin büyük bir bölümünün yıldızlardan gelmediği açıktır. Yıldızlar çoğunlukla görünür ışık yayarlar. Dahası, yıldızlar enerjilerini nükleer tepkimeler sonucu üretirler ki burada maddenin enerjiye dönüştürülme verimliliği yalnızca yüzde 0.5 kadardır. Dolayısıyla nükleer tepkimeler kuasar ve etkin galaksilerin yaydığı devasa enerji miktarlarını açıklamaya yetmez. Son olarak, yıldızlar galaksi içinde dağınık olarak bulunurlar; oysa etkin galaksiler enerjilerini merkezlerindeki çok sıkışık bir bölgede üretmektedirler. Eğer yeterli sayıda yıldız böylesi küçük bir hacme sıkışmış olsalar bile, ortaya çıkacak olan yıldız sistemi öylesine yoğun olacaktır ki sonuçta yıldızlar, aralarındaki çarpışmalar sonucu kaynaşacak ve ortaya çok yoğun ve büyük kütleye sahip bir cisim çıkacaktır.</p>

  <p>İşte bu nedenlerden ötürü astronomların çoğunluğu kuasar ve etkin galaksilerin enerjilerini merkezlerindeki cismin serbest bıraktığı kütle çekim enerjisinden sağladıklarını düşünüyorlar. Kütle çekim enerjisi iki cisim arasındaki karşılıklı çekim kuvvetinden kaynaklanır. Büyüklüğü de kütlelerin çarpımıyla doğru, aralarındaki uzaklıkla ters orantılıdır.</p>

  <p>Kütle çekimi analitik olarak ilk kez on yedinci yüzyıl ortalarında Isaac Newton tarafından ifade edilmiştir; her ne kadar henüz tümüyle tamamlanmamışsa da en son kütle çekim teorisi Einstein tarafından 1915 yılında geliştirilmiştir. Çekim enerjisi şöyle açığa çıkar: Küçük bir kütle büyük bir kütlenin üzerine düşerken -Dünya üzerine düşen bir Bowling topu düşünün- hızı gittikçe artar. Bu hız artışı çekim enerjisinin serbest kaldığını gösterir. Bu enerji, ısı ve ışınım gibi başka enerji biçimlerine dönüşebilir. Eğer büyük kütleli cismin aynı zamanda yoğunluğu da yüksekse, düşen cismin hızı çok büyük değerlere ulaşır. Kara delik, işte bu aşırı yoğunlaşmış maddenin bir örneğidir. Kara deliğe doğru düşen bir cisim, deliğe girmeden önce ışık hızına ulaşır. Böyle yüksek hızlarda maddenin enerjiye dönüşüm verimliliği yüzde onlara kadar yükselir, ki bu da kuasar ve etkin galaksilerin ürettiği yüksek enerji miktarlarını açıklamaya yeterlidir.</p>

  <p>Son teorilere göre, tüm etkin galaksilerin ve kuasarların merkezinde kütleleri Güneş’imizin kütlesinin bir milyon katından bir milyar katına kadar olduğu tahmin edilen çok büyük kütleli kara delikler bulunuyor. Merkezdeki bu kara deliğin büyük çekim gücü nedeniyle çevredeki gaz ve yıldızlar merkeze doğru çekiliyorlar. Gaz, kara deliğe doğru düşerken açığa çıkan çekim enerjisi yüksek hızlı parçacıklara ve ışınıma dönüşüyor. Enerjinin çok büyük bölümü kara deliğin hemen dışında açığa çıktığından ve kara deliğin boyutları çok küçük olduğundan, büyük kütleli kara delik varsayımı, kuasar ve etkin galaksilerin yaydığı enerjinin neden merkezden kaynaklandığını doğal olarak açıklıyor.</p>

  <p>Kara delik kavramı ilk olarak 1783 yılında İngiltere, Yorkshire’daki Thornhill’in rektörü olan John Michell tarafından ortaya atıldı. 1796’da kavram Pierre-Simon Laplace tarafından yeniden keşfedildi. Fikir şu: Kütlesi ve boyutları belirli bir gök cismi verildiğinde, kütlesi daha küçük olan bir başka cismin büyüğünün çekiminden kurtulabilmesi için ‘kurtulma hızı’ denen kritik bir hıza sahip olması gerekir. Örneğin, Yerküre için kurtulma hızı saniyede 11 kilometre civarındadır. Bu hızdan daha küçük bir hızla Dünya yüzeyinden yukarı doğru fırlatılan hiçbir cisim Dünya’nın çekiminden kurtulamaz; maksimum bir yüksekliğe ulaştıktan sonra gerisin geriye yere düşer. Saniyede 11 kilometreden daha büyük bir hızla yukarı doğru fırlatılan bir cisim Dünya’nın çekiminden kurtularak uzayda hareketini sürdürür, hiçbir zaman geri dönmez. Şimdi Dünya’yı dev bir mengenede sıkıştırarak çapını dörtte birine indirdiğimizi düşünelim. Dünya’nın yüzeyi çekim merkezine daha yakın hale geldiğinden çekim kuvveti daha güçlenmiştir. Kurtulma hızı iki katına, saniyede 22 kilometreye yükselmiştir. Dünya’nın kütlesini aynı tutarak çapını gittikçe küçültmeyi sürdürelim. Çapı her dört kat küçülttüğümüzde kurtulma hızı iki kat artar. Sonuçta, Yerküre’mizin çapı yaklaşık bir buçuk santimetreye indiğinde kurtulma hızı da saniyede 300000 kilometreye, yani ışık hızına ulaşır. Bu durumda ışık bile Dünya’nın çekiminden kurtulamaz. Dünya, dışarıdan bakıldığında simsiyah görünür. Bir kara delik olmuştur. Bu hayali deneyi ilk kez gerçekleştiren Michell ve Laplace, Newton’un kütle çekim teorisinden ve ilk kez on yedinci yüzyılda ölçülmüş olan ışığın hızından haberdardılar.</p>

  <p>Tabii Dünya’yı bir buçuk santimetre çapına kadar küçültebilecek dev bir mengene yoktur. Ama, daha önce gördüğümüz gibi, yıldızlar yakıtlarını tüketip kendi ağırlıklarını taşıyamaz hale geldiklerinde kendilerini çok küçük boyutlara kadar sıkıştırabilirler. 1916 yılında Einstein’ın yeni kütle çekim teorisini kullanan Alman fizikçi Kari Schwarzscild, Michell ve Laplace’ın hesaplarını yeniden gözden geçirdi. Bir kütlenin kara delik haline dönüşmesi için sahip olması gereken kritik yarıçap kütle miktarı ile doğru orantılı olup Güneş’imizin kütlesi için 3.5 km civarındadır. Günümüzde kritik yarıçapa ‘Schwarzschild yarıçapı’ adı veriliyor.</p>

  <p>1939 yılında Amerikalı teorik fizikçi Robert Oppenheimer ve öğrencisi Hartland Snyder büyük kütleli, yanıp tükenmiş bir yıldızın -birkaç Güneş kütlesi ya da daha büyük kütleye sahip bir nötron yıldızı gibi- çökerek bir kara delik oluşturacağını gösterdiler. Bununla birlikte, Oppenheimer’in hesaplarından sonra bile çoğu bilim adamları kara deliklerin yalnızca kağıt üzerinde var olduğuna inanmaya devam ettiler. Daha sonra, 1965 yılında astronomlar büyük olasılıkla kara delik olan bir gök cismi keşfettiler: Dünya’dan yaklaşık 7000 ışık yılı uzakta olan Cygnus (Kuğu) X-l. Ardından gelen birkaç yılda Cygnus X-l’in ( X-ışınları yaydığı ve Cygnus takımyıldızında bulunduğu için bu ad verildi) kütlesinin nötron yıldızlarına oranla çok büyük, kendisinin de normal yıldızlara oranla çok küçük olduğu fark edildi. Kabul edilebilecek tek seçenek Cygnus X-l’in bir kara delik olmasıydı. Kütlesinin Güneş’in kütlesinin on katı kadar olduğu hesaplanıyor. 1970’lerin ortalarından günümüze kadar başka pek çok kara delik adayı keşfedilmiştir.</p>

  <p>Henüz kara delikler hakkında gözlemsel kanıtların bulunmadığı 1964 yılında, Rus fizikçi Yakov B. Zel’dovich ve ondan bağımsız olarak Amerikalı fizikçi Edwin Salpeter, büyük kütleli kara deliklerin üzerine düşecek olan gazın, etkin galaksiler ve öbür enerjik cisimlerin güç kaynağı olabileceğini ileri sürdüler. Kuasarları ve etkin galaksileri anlamanın püf noktası, merkezdeki kara deliğin, üzerine akan gazla beslenme mekanizmasının anlaşılmasıdır. Bu gaz akımı sürekli mi yoksa geçici mi? Akımı tetikleyen nedir? Olası gaz kaynakları, galaksinin merkezi çevresinde bulunan gaz, kara deliğin fazlaca yakınına gelen talihsiz yıldızların güçlü çekim alanı tarafından parçalanması, yıldızların kendi aralarında çarpışarak ufalanmaları veya galaksinin bir başka galaksiyle fazla yakınlaşması sonucu ortaya çıkan çalkantı olabilir. Düşük parlaklıktaki kuasarlar ve yüksek parlaklıktaki etkin galaksilerde merkezdeki kara deliğin üzerine akan gazın kütlesi, yılda bir Güneş kütlesi civarında olmalıdır. Bazı kara delikler, doğrudan çevreden üzerlerine akan gazın çekim enerjisi yerine dönmelerindeki yavaşlamadan ötürü enerji yayabilirler. Ama bu bile dönen kara deliğin çevresinde sürtünme yaratarak onu yavaşlatacak bir gaz kütlesinin varlığını gerektirir. Ne kadar büyük kütleli olurlarsa olsunlar, çevrelerinden soyutlanmış kara delikler çok az enerji üretirler. Bu nedenle bazı galaksilerin neden diğerlerinden enerjik olduğunu anlamak için merkezdeki kara deliğin çevresindeki madde dağılımını bilmenin çok büyük önemi vardır.</p>

  <p>Büyük kütleli kara delik varsayımını nasıl sınayabiliriz? Güneş’imizin bir milyar katı kadar kütleye sahip olsa bile, büyük kütleli bir kara deliğin çapının altı buçuk milyar kilometre civarında olması gerekir. <span style="font-style:italic;">En yakın</span> büyük galaksinin uzaklığı olan 2 milyon ışık yılı uzaktaki böyle bir kara deliğin açısal çapı bir derecenin yalnızca iki yüz milyarda biri olur ki bu büyüklükte bir cismi en büyük teleskoplarla bile görmek mümkün değildir. Bununla birlikte, büyük kütleli bir kara delik, çevredeki yıldızların hareketlerini ve konumlarını etkileyerek kendini ele verebilir. Kara deliğin çekim alanına yakalanmış olan yıldızlar daha küçük bir alana sıkışır ve daha hızlı hareket etmeye başlarlar. Bu etkiler kara delikten birkaç ışık yılı uzaklığa kadar fark edilir boyutlarda olabilir. Hubble Uzay Teleskopu ve büyük olasılıkla 1990’lar için planlanan sekiz metrelik ve on metrelik teleskoplar yakın galaksilerdeki bu türden etkileri farkedebileceklerdir. Yıldızların merkez bölgelerde yoğunlaşmaları olgusunun ipuçları şimdiden başta Andromeda olmak üzere birçok yakın galakside bulundu. Ama 10 milyon ışık yılından da ötede bulunan galaksilerin merkez bölgeleri yeni teleskoplarla bile görülemeyecek kadar küçük kalacaklar. Her ne kadar yıldızların çoğunluğu radyo dalgaları yaymasa da şu anda radyo teleskopların açısal çözümleme gücü görünür ışık teleskoplarına oranla bin kat fazla; bu nedenle de daha küçük ayrıntıları görebiliyorlar. Radyo teleskoplar milyarlarca ışık yılı uzaktaki etkin galaksilerin ve kuasarların merkezlerinin birkaç ışık yılı kadar yakınına nüfuz edebilirler. Eğer büyük kütleli bir kara delik radyo bandında parmak izleri bırakmışsa, 1990’lar için planlanan VLBA gibi yüksek açısal çözümleme gücüne sahip radyo teleskoplar tarafından görülmesi gerekir.</p>

  <div>
    <img alt="" src="../Images/main-19.png" />

    <p style="font-size:0.8em"><span style="font-weight:bold;font-style:italic;">Şekil 15a.</span> <span style="font-style:italic;">500 ışık yılı uzaktaki M87 galaksisinin ( aynı zamanda Virgo A olarak da bilinir) görünür ışıkla çekilmiş fotoğrafı. Galaksinin merkezinden çıkan sönük, damlalara benzeyen çizgiye dikkat ediniz.</span></p>
  </div>

  <p>Kara delikleri tanımanın dolaylı bir başka yolu ise çevredeki gazın yaydığı yüksek enerjili ışınımdır. Teorik astrofizikçiler çevredeki gazın yassı bir disk oluşturarak kara deliğin etrafında yörüngeye gireceğini düşünüyorlar. Bu diskin gezegen sistemleri oluşturan disklerden faklı yönü, daha büyük kütleli ve daha sıcak olması. Diskte bulunan gaz 1 milyon- 1 milyar dereceye kadar ısınarak çoğunlukla X-ışınları yayar. AXAF aracının görevlerinden biri de bu tür X-ışınlarının araştırılmasıdır.</p>

  <div>
    <img alt="" src="../Images/main-20.png" />

    <p style="font-size:0.8em"><span style="font-weight:bold;font-style:italic;">Şekil 15b.</span> <span style="font-style:italic;">M87 galaksisinin radyo dalgalarıyla çekilmiş fotoğrafı. Bir önceki şekilde sönük olarak görünen çizgi, burada açık olarak bir gaz fışkırması biçiminde görülüyor. Fışkırmanın boyu, yaklaşık olarak 5000 ışık yılıdır.</span></p>
  </div>

  <p>Böylesine yüksek enerjilerin bir başka karakteristik özelliği de elektronların ve onların karşı-parçacığı olan pozitronların üretilmesidir (Her atom-altı parçacığın, çoğu özelliği parçacıkla aynı, kimi özellikleri ise tam karşıtı olan ve karşı-parçacık adı verilen bir ikizi vardır. Örneğin pozitron her bakımdan elektronun aynı olup yalnızca taşıdığı elektrik yükü terstir). Üretildikten çok kısa bir zaman sonra parçacık ve karşı-parçacıklar gamma ışınları yayarak yok olurlar. GRO ve önerilen diğer gamma-ışın detektörleri bu tür gamma ışınlarını araştıracaklardır. Etkin galaksi ve kuasarlarca yayılan X-ışınlarının, astronomları yirmi beş yıldır düşündüren gizemi, ‘X-ışın fonu’nu açıklaması akla yakın bir olasılıktır. Astronomlar X-ışın detektörleri kullanarak uzaya baktıklarında her yönde yoğun bir kozmik X-ışın sisi görüyorlar. X-ışın fonunun kaynağı konusunda henüz bir görüş birliği yok. Önerilen açıklamalar arasında evreni doldurduğu düşünülen sıcak gaz var. Bazı bilim adamları bu kozmik X-ışını sisinin, tek tek ışınım kaynağı olarak algılanamayacak kadar uzak ve çok sayıdaki etkin galaksi ve kuasarların ışınımlarından oluştuğunu düşünüyorlar. Bu problemin çözümü, uzaydaki etkin galaksi ve kuasar sayısı ve dağılımı ile birlikte bunların zaman içindeki evrimlerinin de bilinmesini gerektiriyor. AXAF aracında X-ışın fonunun tek tek kaynaklardan oluştuğu yönündeki varsayımın sınanmasını sağlayabilecek kadar duyarlı ve açısal çözümleme gücü yüksek olan detektörler bulunuyor.</p>

  <p>Etkin galaksi ve kuasarların çarpıcı davranışları başka soruları da akla getiriyor. Bu cisimlerden gözlenen yüksek hızlı gaz fışkırmalarından bazıları çok ince biçimli bir görünüme sahip. Böylesi madde sütunlarını üreten ve onları kontrol eden şey nedir? Son yıllarda bu sorunun yanıtlanabilmesi yolunda epeyce gelişme kaydedildi. Bu gaz sütunları görünür ışık, X-ışınları ve radyo dalgaları yayıyorlar. Optik teleskoplar, radyo teleskoplar ve 1980’lerde veri toplayan Einstein X-ışın uydusu tarafından alınan görüntüler, gaz sütunlarındaki topaklanmaları ve diğer yapılanmaları son derece ayrıntılı, enfes bir biçimde gözler önüne serdi. Özellikle yüksek açısal çözümleme güçlü radyo gözlemleri, bu gaz sütunlarına her yıl yeni maddenin katıldığını gösterdi. Dışarıya doğru hareket eden gaz kabarcıkları sönükleşiyor. Bu gaz kabarcıklarının teşbih taneleri gibi birbirlerini mi izlediklerini yoksa bağımsız mı hareket ettiklerini bilmiyoruz. Daha ayrıntılı radyo dalgaları ölçümleri gaz sütunu boyunca güçlü manyetik alanlar bulunduğu yönünde kanıtlar olduğunu gösterdi. Aslında bazı teorisyenler manyetik kuvvetlerin akan gazı kuşatarak sıkıştırdığını ve ince bir kolon haline gelmesini sağladığını öne sürüyorlar. Hawaii’den Karaibler’e kadar Amerika Birleşik Devletleri boyunca konumlandırılmış ve tek bir dev teleskop gibi çalışan on radyo teleskoptan oluşması planlanan VLBA, çok sayıda etkin galaksiden fışkıran gaz sütunlarındaki ayrıntılı yapılanmanın ve manyetik alanların sistematik bir biçimde incelenmesine olanak verecektir. Dünya çevresinde yörüngede dolanan, her biri Dünya ile bağlantılı olup birlikte Dünya’dan daha büyük bir radyo anteni oluşturması planlanan bir grup radyo detektöründen oluşan OVLBI (Orbiting Very Long Baseline Interferometer) ile, elde edilen açısal çözümleme gücü daha da büyüyecektir. Amerikalı bilim adamlarının katkılarıyla yapılan OVLBI uydularından ilk ikisi önümüzdeki yıllarda Japonya ve Rusya tarafından fırlatılacaktır.</p>

  <p>Galaksilerdeki gaz fışkırmalarının anlaşılmasında önümüzdeki yıllarda sürdürülecek olan teorik çalışmaların da yaşamsal önemi bulunuyor. 1980’lerde bu fışkırmaların bazı özellikleri bilgisayar simülasyonları kullanılarak yeniden oluşturulmuştu. Bu simülasyonlarda bilim adamları gaz, ışınım ve manyetik alanların davranışları ile ilgili fizik yasalarını bilgisayara yükler ve madde ile ışınımın bir arada bulunduğu bir ‘ilk durum’ kurarlar. Sistemin zaman içinde nasıl evrim geçireceğini ise bilgisayar hesaplar. Gözlemlerle karşılaştırılarak teori daha da geliştirilir.</p>

  <h2 id="sigil_toc_id_10"><span style="font-style:italic;">Galaksilerin Oluşumu</span></h2>

  <p>Daha uzaktan gelen ışıklar daha eski zamanlarda yayınlanmış demektir. Eğer uzayın derinliklerine doğru yeterince uzağa bakarsak, galaksilerin oluştuğu çok eski zamanlara kadar geriye gidebiliriz. Henüz oluşmuş ya da oluşmakta olan galaksiler konusunda çok az şey biliyoruz.</p>

  <p>Galaksilerin oluşumu konusunda hesaplamalara dayanan ilk teori 1928 yılında Sir James Jeans tarafından ortaya atılmıştır. Bu teoriye göre evrendeki tüm madde, tıpkı düz bir çöldeki kumlar gibi düzgün bir biçimde dağılmıştır. Bununla birlikte, çöl tabanında şurada burada birazcık daha fazla kütle içeren kum tepecikleri bulunur. Jeans, tepecikleri öngörürken bunların varlığının daha sonra bir başka teoriyle açıklanabileceğini düşünmüştü. Fazladan madde bulunan her tepecikte kütle çekimi ortalamadan yüksek olacağından çevredeki maddeyi çeker. Bu çekim sonucunda madde miktarı artar, tepeciğin boyutları büyür, çevredeki maddeyi daha büyük bir kuvvetle çeker ve süreç ivmelenerek devam eder. Sonuçta tepecikler büyük tepelere dönüşür. Bu büyük tepeler galaksilerdir. Galaksiler arasında çok az miktarda madde kalmış olmalıdır.</p>

  <p>Tıpkı tek tek yıldızlarda olduğu gibi galaksileri oluşturacak dev gaz bulutları da, ancak kütleleri çok büyük olduğundan içeriye doğru etkiyen kütle çekim kuvvetlerinin dışarıya doğru etkiyen basıncı yenebildiği durumlarda çöker. Yıldızlarda olduğu gibi galaksilerin oluşumu da ışınımdan ve tüm kütlenin dönmesinden etkilenir. Her durumda önce küçük tepeler çöküp yoğunlaşarak galaksileri, daha sonra daha büyükleri yoğunlaşarak galaksi küme ve gruplarını oluşturur. Bu süreç gittikçe daha büyük yapılar oluşturarak sürüp gider. Bu galaksi oluşum modeline ‘kütle çekim hiyerarşi modeli’ adı verilir. Bu model temel olarak 1960 ve 1970’lerde Princeton Üniversitesi’nden teorisyen James Peebles tarafından geliştirilmiştir.</p>

  <p>1960’ların sonlarında ve 1970’lerin başlarında Sovyet astrofizikçiler Yakov B. Zel’dovich, A.G. Doroskevich ve çalışma arkadaşları pancake modeli adı ile anılan bir başka galaksi oluşum modeli önerdiler.<a id="footnote1"></a><sup><a href="#bookmark0">1</a></sup> Bu modele göre ışınım kuvveti başlangıçtaki kütle tepeciklerini dağıtır. Başlangıçtaki kozmik çölün düzlüğü kütleleri en azından bir galaksi kütlesinin 1000 katı kadar olan daha büyük tepeler tarafından bozulur. Böyle tepeler de kütle çekim hiyerarşi modelinde de olduğu gibi çöl tabanından yalnızca hafifçe yükselir. Bu büyük kütle birikimleri, sıcaklıklarını uzaya yayarak çökmeye başlarken kaçınılmaz olarak eksenlerden biri boyunca daha hızlı çökeceğinden gaz yassı ‘pancake’ biçimini alır. Büyük kütleli bu pancake daha sonra birçok parçaya bölünür ve her parçasından bir galaksi oluşur. Bu galaksi oluşum modeline göre, ana pacake’in bulunduğu bölgelerde galaksilerin ince bir tabaka üzerinde dağılmış olarak bulunmaları gerekir.</p>

  <p>Teorisyenler bu modellerden hangisinin doğru olduğunu tartışıyorlar. Sorular, kısmen evrenin ilk dönemdeki madde tepeciklerine neyin sebep olduğu, bu tepeciklerin aralarında büyük uzaklıklar bulunsa bile birbirlerine bağlı olup olmadıkları ve o zamanlarda hangi tür atom-altı parçacıkların bulunduğu konularında yoğunlaşıyor. Başka faktörler de var, doğal olarak. Her iki teoride de galaksilerin oluşumu konusunda temel rolü evrensel çekim kuvveti oynuyor. Başlarını Princeton’dan Jeremiah Ostriker ve Hawaii Üniversitesi’nden Lennox Cowie’nin çektiği bir grup astronom da evrenin ilk dönemlerindeki madde tepecikleri yerine asıl etkenin gaz basınç kuvvetleri olabileceğini öne sürüyorlar. Gaz basınç kuvvetleri ve ışınımın, bir galaksiden diğerine fazla değişmeyen boyut ve kütlelerin belirlenmesinde bir rolü olması akla yakın görünüyor. Son yıllarda Ostriker ve çalışma arkadaşları, teorik modellerin sonuçlarını incelemek amacıyla, gaz basınç kuvvetlerini de içeren ayrıntılı bilgisayar simülasyonları yaptılar. Öyle görünüyor ki kütle çekimi, gaz basıncı ve galaksi-öncesi gaz bulutunun dönmesi galaksi oluşumunda tek tek etkili.</p>

  <p>Gözlemsel açıdan astronomlar birçok ipucu araştırıyorlar. Acaba şu an varolan galaksiler, kütle çekim hiyerarşi modelinin öngördüğü gibi gittikçe büyüyen rastgele şekillenmiş grupların içinde mi yoksa pancake modelinin öngördüğü gibi belli boyutlarda ve düzlemler üzerinde mi yer alıyorlar? Aslında pancake modeli, her biri bir galaksi kütlesinin bin katı kütle içeren galaksi-öncesi pancake biçiminde gaz bulutları öngörüyor. Bunların 10 milyar ışık yılı öteden görünmesi gerekir. Galaksilerin olası doğum yeri olan böylesi dev yapılar çoğunlukla hidrojenden oluşmakta ve 21 cm dalgaboyunda radyo dalgaları yaymaktadırlar. Bu radyo dalgaları, VLA, yeni Green Bank Teleskopu ve güncelleştirilmiş Arecibo Teleskopu ile araştırılacaktır.</p>

  <p>Gündemde daha da önemli konular var. Hem kütle çekim hiyerarşi teorisinde hem de pancake teorisinde, başlangıçtaki minik yoğunluk farklarının üzerine kütle çekim kuvvetinin etkisi sonucunda büyük madde yoğunlaşmaları oluşur. Ne kadar küçük olursa olsun, başlangıçta bir yoğunluk farkı gereklidir. Bu yoğunluk farklılaşmalarını nasıl saptayabiliriz? Büyük bir olasılıkla yanıt kozmik fon ışınımında gizlidir. 1965 yılında New Jersey’deki Bell Telefon Labo-ratuvarı’nda çalışmakta olan Arno Penzias ve Robert Wilson, tüm uzayı dolduran ve adına kozmik fon ışınımı denen radyo dalgalarını keşfettiler. Bu ışınımın, evrenin yalnızca 300000 yaşında olduğu günlerden beri uzayda özgürce dolaştığı düşünülüyor. Daha önceleri ışınım, evrene saçılmış bulunan atom-altı elektronlarla etkileşiyordu. Kozmik fon ışınımında, galaksilerin oluşmasından önce, evrenin 300000 yaşında olduğu son etkileşim sırasındaki madde dağılımının kayıtları bulunmalıdır. O zamanlar madde düzgün bir biçimde dağıldığından bu maddeye çarparak saçılan kozmik fon ışınımı da her yöne eşit ve düzgün bir biçimde dağılmış olmalıdır. Tersine, eğer o zamanlar madde dağılımı düzgün değilse, kozmik fon ışınımının da düzgün olmaması gerekir. Madde dağılımının düzgün olmaması, bugün radyo teleskoplar değişik yönlere döndürüldüğünde radyo dalgaları şiddetinin değişmesi sonucunu doğuracaktır. Aslında bütün galaksi oluşum teorileri bu tür değişimlere gereksinim duyuyor.</p>

  <p>On yıllarca süren araştırma sonunda nihayet yüz binde bir düzeyinde de olsa bu değişimler bulundu. Bu çok önemli keşif, kozmik fon ışınımını büyük bir duyarlılıkla ölçmek amacıyla 1989 yılında fırlatılan Kozmik Fon Kaşifi (Cosmic Background Explorer, COBE) uydusu tarafından 1992 yılında gerçekleştirildi. Bu sonuçlar, galaksi oluşumu ve büyük ölçekli kozmik yapıya ilişkin teorileri bir anlamda sınırlayıcı bir rol oynayacaktır. İlk olarak bu sonuçlar bize, üzerine etkiyen kütle çekim kuvvetleri sonucunda galaksi ve galaksi kümelerini oluşturan minik madde yoğunlaşmalarının boyutları konusunda bilgi verecektir. İkincisi, bu ilkel yoğunlaşmaların boyutlarını açıklayabilmemize olanak verecektir. Şu anda hiçbir galaksi oluşumu veya ilkel evren teorisi COBE’nin bulgularını doyurucu bir biçimde açıklayamamaktadır. Önümüzdeki birkaç yıl içinde, gözlemsel sonuçlarla karşılaştırılacak ölçüde ayrıntılı birçok yeni teori adayı geliştirilmesi bekleniyor. Bu, kuşkusuz kozmoloji teorisi için heyecen verici bir zaman dilimi olacaktır.</p>

  <p>Son olarak galaksilerarası ortam adı verilen galaksiler arasındaki gazda da galaksi oluşumuna ilişkin oldukça önemli ipuçları vardır. Galaksilerin içinde bulunan yıldızlararası ortamda olduğu gibi bu gaz da yıldızlar tarafından üretilen çeşitli kimyasal elementlerce zenginleşmiştir. Çok uzaklardaki -dolayısıyla çok eski zamanlardaki- galaksilerarası ortam, galaksilerin oluştuğu ortamdır. Galaksilerarası ortam araştırmalarının en önemli araçlarından biri de kuasarların yaydığı ışınımın incelenmesidir. Işınım oradan buraya gelirken galaksilerarası ortamdan geçer ve bu arada bir bölümü de soğurulur. Soğurulan dalga boyları ortamdaki gazın kimyasal yapısına ilişkin bilgiler verir. Galaksilerarası gazın kimyasal yapısı zamanla nasıl değişmektedir? Başka bir deyişle, Dünya’dan olan uzaklıkla nasıl değişmektedir? Bu gaz, galaksilerin ilk kez oluştuğu dönemi tarihlendirmek amacıyla kullanılabilir mi? Uzaklardaki galaksilerarası ortamın incelenmesi için hem yüksek duyarlılık hem de yüksek tayfsal çözümleme gücü gereklidir. Bunlar, şu anda çalışmakta olan 4 metrelik teleskopların yeteneklerinin ötesinde ama gelecek on yıllardaki çok daha büyük teleskopların yetenek sınırları içinde olacak.</p>

  <div style="border:2px solid black;">
    <img alt="" src="../Images/main-21.png" style="float:left; width:40%; margin-right:5px;" />

    <p><span style="font-style:italic;">Garth Illingworth, 17 Mart 1947’de Avustralya’nın Perth kentinde doğdu. 1968 yılında Batı Avustralya Üniversitesi fizik bölümünü bitirdikten sonra, 1973 yılında Avustralya Ulusal Üniversitesi’nden astronomi dalında Ph. D. derecesini aldı. Doktora sonrası çalışmalardan sonra Illingworth, 1978-1983 yılları arasında Tucson, Arizona’daki Kitt Peak Ulusal Gözlemevi’nde astronom olarak çalıştı. 1984’ten 1987’ye kadar hem Johns Hopkins Üniversitesi’nde araştırmacı, hem de Baltimore’da bulunan Uzay Teleskopu Bilim Enstitüsü’nde direktör yardımcısı olarak görev yaptı. 1988 yılında Santa Cruz’daki Kaliforniya Üniversitesi’nde astronomi profesörü oldu. Illingworth’un araştırmaları, galaksilerin oluşumu ve evrimini anlayabilmek amacına yönelik olarak, yıldız kümeleri ve galaksilerin gözlemleri konusunda yoğunlaşmıştır. Keck Teleskobu’nda da çalışan Illingworth, Hubble Uzay Teleskobu’nun ardından gelecek olan büyük uzay teleskobunun yapımı için de çalışmalar başlatmıştır. Illingworth şöyle demektedir: “Astronom olmanın en keyifli ve ödüllendirici yanı, kendini araştırmaya adamış olan bireylerin ve küçük ekiplerin, astronominin önde gelen problemlerinin çözümünde büyük ilerleme kaydedebilmesidir. Bu problemlerin anlaşılması en zor olanlarından biri, Samanyolu’muz gibi galaksilerin ne zaman ve nasıl oluştuğu, zamanla nasıl değiştiğidir. Galaksilerin, evrenin gençlik günlerinde, o zamanlar uzayı dolduran seyrek gaz ve karanlık maddeden yoğunlaşarak bugün gözlediğimiz büyük kütleli cisimlere dönüştüğünü biliyoruz. Ama bunun nasıl ve tam olarak ne zaman gerçekleştiğini bilmiyoruz. 1990’ların yeni, güçlü teleskop ve bilgisayarlarının, evrenin gençliğini gözlerimizin önüne sereceğini umuyorum.”</span></p>
  </div>

  <p><a id="bookmark0"></a><a href="#footnote1">1</a></p>

  <p>Pancake, yuvarlak ve yassı biçimli bir kek türüdür. (ç.n.)</p>
</body>
</html>
