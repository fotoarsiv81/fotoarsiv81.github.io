<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1><span style="font-weight:bold;">Evrenin Yaşam Tarihi</span></h1>

  <h2 id="sigil_toc_id_11"><span style="font-style:italic;">Büyük Patlama (Big Bang) Modeli</span></h2>

  <p>Uzayın git gide daha derinlerine baktığımızda, acaba uzayın sonuna ya da zamanın başlangıcına ulaşabilir miyiz? Evrenin bir başlangıcı varsa, acaba nasıldı? Sonu olacak mı? Tüm bunlar, kozmolojiyi, bir bütün olarak evrenin yapısı ve evrimini inceleyen astronomi dalını ilgilendiren sorulardır.</p>

  <p>Her kültür, kendine özgü bir kozmoloji icat etmiştir. Aristoteles’in evreninde üzerine yıldızların tutturulmuş olduğu büyük, kristal bir küre olarak düşünülen uzayın kenarları vardı. Ama bu evrenin ne başlangıcı, ne de sonu vardı. Yani durağandı. <span style="font-style:italic;">Gökyüzüne İlişkin</span> adlı eserinde Aristoteles şöyle demektedir: “En temel cisim, sonsuzdur; büyümez, küçülmez, yaşlanmaz, değişmez ve hareket ettirilemez”. Aristoteles, tanrısal ve ölümsüz olan evrenin, temel cisim olan ‘ether’den oluşması gerektiğini düşünüyordu. Hıristiyan dünya görüşü sonsuzluk kavramından vazgeçmekle birlikte evrenin değişmez olduğu fikrine sahip çıktı ve sürdürdü. Bu geleneğe göre evren, Tanrı tarafından yoktan var edilmiş ve o günden bu yana hiç değişmemiştir. 1543 yılında Dünya’nın evrenin merkezi olmayıp yalnızca Güneş çevresinde dönen bir gezegen olduğunu gösteren Copernicus çok şeyi değiştirmekle birlikte, evrenin uzaysal olarak sınırlı, zamansal olarak ise sonsuz olduğu yolundaki Aristoteles inanışını değiştiremedi.</p>

  <p>1576 yılında, Copernicus öğretisine inanan bir İngiliz olan Thomas Digges, yıldızları, üzerinde bulundukları kristal küreden koparıp uzaya dağıtan ilk astronom oldu. 1546 yılında doğan ve matematik eğitimi gören Digges, Copernicus’un büyük eseri <span style="font-style:italic;">The Revolutionibus</span>’un bazı bölümlerini İngilizce’ye çevirerek yayınladı. <span style="font-style:italic;">A Perfit Description of the Caelestiall Orbes</span> başlığıyla yayınladığı bu çeviriye Digges, yıldızların dağılımı, özellikle de uzayın sonsuz olduğu ve yıldızların bu sonsuz uzayda dağılmış olarak bulundukları yönündeki kendi görüşlerinin anlatıldığı bir bölüm ekledi( Digges aynı zamanda daha uygulamalı olan başka konularla da ilgileniyordu. Top mermilerinin yörüngeleri üzerine ilk ciddi çalışmaları yapan Digges, İngiltere’de balistiğin babası sayılır).</p>

  <p>Digges’ten sonra evrenin uzayda sonsuz olduğu kabul edilmiştir. Bununla birlikte insanlar hâlâ evrenin zaman içinde değişmez olduğunu düşünüyorlardı. Büyük fizikçi Isaac Newton aynı problemi yüz yıl kadar sonra yeniden ele aldı. Tek tek gezegenlerin hareket halinde oldukları kesindi ama çok büyük zaman aralıklarıyla bile bakılsa evrenin değişmez olduğu düşünülüyordu.</p>

  <p>Newton, büyük ölçekte evreni tanımlayan asıl kuvvetin evrensel kütle çekim kuvveti olduğunu anladı. Bunun ötesinde, kütle çekim teorisi ile Newton, evrenin bir bütün olarak hesaplamalara dayanan modelini yapan ilk insan oldu. Bununla birlikte 1917’deki Albert Einstein’ın modeline kadar böyle bir modelden söz edilmemişti. Einstein da Newton gibi genel görelilik adı verilen kütle çekim teorisini yeni geliştirmişti. Newton gibi Einstein da kozmolojideki temel kuvvetin kütle çekim kuvveti olduğuna inanıyordu.</p>

  <p>Genel görelilik, madde ve enerjinin kütle çekimini nasıl ürettiğini, buna karşılık madde ve enerjinin kütle çekimine nasıl tepki verdiğini anlatan oldukça karmaşık ve matemetiksel bir teoridir. Bir bütün olarak evren teorisiyle ilgili zor denklemleri çözebilmek amacıyla Einstein, iki basitleştirici varsayım yapmıştı: Evren zamanla değişmez ve madde evrende düzgün bir biçimde dağılmıştır. Her ne kadar Einstein’ın başlangıç varsayımları ile ilgili gözlemsel hiçbir kanıt yoksa da, Einstein bu varsayımların tatminkar sonuçlar verecek ölçüde gerçeğe yakın olduklarına inanıyordu. Einstein’in sonuçtaki ‘kozmoloji modeli’ durağan ve homojendi.</p>

  <p>Çok geçmeden, başka kozmoloji modellerinin de olası olduğu ortaya çıktı. 1922 yılında Alexander Friedmann, zamanla değişen evreni tanımlayan bir kozmoloji modeli olan <span style="font-style:italic;">durağan olmayan</span> evren modelini ortaya attı. Bir Rus matematikçi ve meteorolog olan Friedmann, işe Einstein’in çekim teorisi ile başladı ama homojenlik varsayımını kabul ederken durağanlık varsayımını sorgulamaya açtı. Hollandalı astronom Wilhelm de Sitter’in de dediği gibi, ne kadar büyük bir teleskopla bakarsak bakalım evreni görüşümüz bir fotoğraf karesinden başka bir şey değildir, dolayısıyla da evrenin uzun dönemli davranışları konusunda çok az fikir verir. Friedmann, genel görelilik denklemlerinin başka çözümünü buldu. Bu çözüme göre evren, yoğunluğu son derece yüksek bir durumdan başlayarak zaman içinde genişliyordu.</p>

  <p>Friedmann’ın kozmoloji modeline göre ilk patlamadan sonra genişlemeye başlayan evren gittikçe daha dağınık bir duruma geliyordu. Bu kozmoloji modeline ‘büyük patlama’ modeli adı verildi. 1923 yılında Friedmann’ın evrimleşen modelinin eleştirisinde Einstein, Friedmann’ın hesaplamalarının matematiksel geçerliliğini kabul etmekle birlikte, bunların gerçek evrene uygulanabileceğinden kuşkuda olduğunu bildirdi. Teorik fizikte, başlangıç koşullarına bağlı olarak bir denklem setine birden fazla çözüm bulunması oldukça sık rastlanan bir şeydir; bu nedenle Aristoteles, Copernicus ve Newton gibi Einstein da evrenin durağan olduğuna inanmaya devam etti. Bununla birlikte ne Friedmann’ın ne de Einstein’ın başlangıç varsayımları ampirik olarak sınanabilirdi. O zamanlar her iki görüş doğrultusunda da deneysel kanıt hemen hemen yok gibiydi. Einstein ve Friedmann, evren teorilerini kağıt üzerinde üretmişlerdir.</p>

  <p>1929 yılında durum kökten değişti. O yıl, teleskopla gözlem yapan Amerikalı astronom Edwin Hubble, evrenin genişlemekte olduğunu keşfetti. Galaksiler sürekli olarak birbirlerinden uzaklaşıyorlardı.</p>

  <p>Gerçekte Hubble teleskopla baktığında galaksilerin birbirlerinden uzaklaştığını görmedi; böyle hareketleri doğrudan görmek için milyonlarca yıl gerekir. Hubble, Doppler kaymalarına bakarak galaksilerin hareket ettiği sonucuna vardı: Galaksilerin renkleri tayfın kırmızı ucuna doğru kayıyordu. ‘Kırmızıya kayma’ olarak bilinen bu kayma, uzaklaşma hareketinin bir sonucudur. Bütün galaksiler Samanyolu’ndan uzaklaşıyordu. Aslında birçok kozmik bulutsunun kırmızıya kaymaları 1900’lerde Arizona’daki Lowell Gözlemevi’nde çalışan Vesto Slipher tarafından ölçülmüştü. Hubble’ın Slipher’in çalışmasına eklediği tek şey, Cepheid yıldızlarını kullanarak uzaklaşan galaksilerin <span style="font-style:italic;">uzaklıklarını</span> saptamak oldu. Hubble, galaksilerin uzaklıklarının, uzaklaşma hızıyla doğru orantılı olduğunu keşfetti. Başka bir deyişle, bir galaksinin bize olan uzaklığı bir başka galaksinin iki katıysa, uzaklaşma hızı da iki katı oluyordu. Bu sonuç, her yönde düzgün olarak genişleyen bir evren için beklenen bir sonuçtu.</p>

  <p>Hubble’ın gözlemleri bir yandan çok açık bir biçimde Fiedmann’ın durağan olmayan modelinin Einstein’ın durağan modeline göre üstünlüğünü ortaya çıkarırken, öte yandan da Hubble’ın gözlemleri görünüşe göre her iki bilim adamının da öne sürdüğü temel varsayımı doğruluyordu: Evren hemen hemen homojendir. Yalnızca evren eğer homojense galaksilerin uzaklaşma hızları uzaklıkları ile doğru orantılı olabilir. Dahası, homojen evren her noktanın diğer noktalardan farklı olmadığı anlamına gelir. Nasıl şişen bir balonun, balon <span style="font-style:italic;">yüzeyinde</span> bir genişleme merkezi yoksa, evren de genişliyor olmasına karşın bir genişleme merkezi yoktur. Bir balonun yüzeyine her biri bir galaksiyi temsil eden noktalar koyduğumuzu düşünelim. Balon şişerken <span style="font-style:italic;">herhangi bir</span> noktadan bakıldığında diğer noktaların uzaklaştığı görülecektir. Hiçbir nokta merkez değildir.</p>

  <p>Eğer galaksilerin uzaklaşma hızları uzaklıkları ile doğru orantılıysa, bütün galaksiler için hızın uzaklığa oranı sabit olmalıdır. Hubble sabiti adı verilen bu oran evrenin şu andaki genişleme hızını vermektedir. En duyarlı ölçümlere göre şu andaki genişleme hızı ile evrenin boyutları yaklaşık 10 milyar yıl içinde iki katına çıkacaktır. Daha kesin konuşmak gerekirse, birbirlerinden uzakta bulunan iki galaksinin aralarındaki uzaklık, yaklaşık 10 milyar yıl sonra iki katına çıkacaktır.</p>

  <p>Zaman geçtikçe galaksiler birbirlerinden uzaklaşıyorlar. Dolayısıyla geçmişte birbirlerine daha yakın olmaları gerekiyor. Eğer evren filmini geriye doğru oynattığımızı düşünürsek, galaksiler gittikçe birbirlerine yaklaşarak kalabalıklaşacaklar. Geçmişte öyle bir an olacak ki evrendeki bütün madde, yoğunluğu sonsuz olan bir noktaya sıkışmış durumda bulunacak. Astronomlar bu durumun gerçekleşmiş olduğu zamanı hesaplayabiliyorlar: Günümüzden 10-20 milyar yıl önce. Bu ana ‘büyük patlama’ adı veriliyor. Büyük patlamadan önce ne olduğu, halen teorik fizikçiler arasında yoğun tartışma konusu.</p>

  <p>1930’larda, astronomlar evrenin yaşını ilk kez hesapladıklarında, bunu Dünya’mızın yaşıyla karşılaştırmışlardı. Daha önce söz edildiği gibi, 1910’larda başlayan uranyum filizinin radyoaktif tarihlendirme çalışmalarına göre Dünya’nın yaşı yaklaşık olarak 4.5 milyar yıldır. Dünya’nın ve Güneş’in oluşumu ile ilgili tüm teoriler, Dünya’nın yaşının, evrenin yaşının yüzde onu ile yüzde doksanı arasında bir yerlerde olması gerektiğini belirtiyorlar. Başka bir deyişle, Yeryüzündeki kayaların yaşlarını saptayan bilim adamları, evrenin yaşının 5.5 milyar ile 50 milyar yıl arasında olması gerektiğini söylüyorlar. Galaksilerin hareketlerini gözleyen başka bilim adamları da evrenin yaşını 10-20 milyar yıl arasında buluyorlar. Bu ikisi biribirinden çok farklı ölçümler. Bulunan yaş aralıklarının kesişmesi ise büyük patlama modeli lehinde çok kuvvetli bir kanıt. Bununla birlikte şurasını da unutmamak gerekir ki kozmoloji, astronominin tüm dalları, hatta bütün bilimler, uzay ve zamanın en uç kesişmelerini gerektirirler. Her ne kadar çok geniş kesimlerce tutulduysa da büyük patlama modeli henüz çok az sayıda gözlemsel testlerden geçmiş durumdadır.</p>

  <p>Dünya’nın yaşıyla karşılaştırma testinden sonraki iki önemli test, evrenin kimyasal yapısı-yüzde 74 hidrojen, yüzde 24 helyum, yüzde 2 ağır elementler-ve kozmik fon ışınımı adı verilen ve tüm uzayı kaplayan düzgün radyo dalgalarıdır.</p>

  <p>Büyük patlama modeline göre hem evrenin temel kimyasal yapısı, hem de kozmik fon ışınımı evrenin bugünkünden çok farklı olduğu uzun zaman önce biçimlenmiştir. Eğer kozmik evrim filmimizi gene geriye doğru oynatırsak, evren büzülür, galaksiler gittikçe birbirlerine yaklaşırlar ve sonunda yıldızlar ve galaksiler kendilerine özgü kimliklerini yitirirler. Evrendeki madde, bir gazı andırmaya başlar. Evren gittikçe büzülerek yoğunlaştıkça kozmik gazın sıcaklığı da gittikçe artmaya başlar. Sıcaklık 10000 santigrat dereceye ulaştığında, elektronlar atomlarından kaçıp kurtulmaya başlar. Daha yüksek sıcaklıklarda ise atom çekirdekleri proton ve nötronlara ayrışır. Evrenin doğum anı olan büyük patlama yaklaştıkça, sıcaklık artmaya devam eder. Sıcaklık 10 trilyon dereceye ulaştığında proton ve elektronlar kuark adı verilen üç temel parçacığa bölünürler.</p>

  <p>Şimdi başlangıçtan itibaren zaman içinde ileriye doğru gittiğimizi düşünelim. Büyük patlamadan yaklaşık 0.00001 saniye sonra kuarklar birleşerek proton ve nötronları oluşturdular. En basit ve hafif kimyasal element olan hidrojenin çekirdeğinde yalnızca bir proton bulunur. Bu süre içerisinde başka hiçbir kimyasal elementin bulunabilmesi mümkün değildir. Diğer tüm kimyasal elementler iki veya daha fazla atom-altı parçacığın bir araya gelip kaynaşmasıyla ortaya çıkar ki evrenin başlangıç aşamasındaki yoğun sıcaklık koşullarında böyle kaynaşmalar gerçekleşemezdi. Evren genişledikçe soğudu. Başlangıçtan birkaç dakika sonra sıcaklık milyar derece mertebesine düştü. Bu kritik sıcaklıklarda proton ve nötronlar, aralarındaki nükleer kuvvetler nedeniyle birleşmeye başladılar. Teorisyenlerin 1960’lar ve 1970’lerde yaptıkları hesaplara göre, döteryum, helyum ve lityum bu sırada oluşmuş olmalılar. Bu tür ilk hesaplar 1964 yılında Cambridge Üniversitesi’nden Fred Hoyle ve Roger Tayler ile Moskova Kozmik Araştırma Enstitüsü’nden Yakov B. Zel’dovich tarafından yapıldı. Princeton’dan James Peebles, Kaliforniya Teknoloji Enstitüsü’nden Robert Wagoner ve arkadaşları ile Chicago Üniversitesi’nden David Schramm ve arkadaşları da daha ileri düzeyde hesaplar yaptılar. Bu teorik hesapların sonuçları, gözlemsel olarak saptanan hidrojen, helyum, lityum ve döteryum miktarları ile dikkat çekici bir uyum içindedir (Karbon, oksijen, ve demir gibi tüm diğer elementler çok daha sonraları, yıldızlar tarafından üretilmişlerdir). Bu uyum büyük patlama modelini destekleyen bir başka kanıttır.</p>

  <p>Yeni doğmuş ve dolayısıyla çok sıcak olan evren, kozmik fon ışınımını da üretmiş olmalıdır. 1948 yılında ilk kez George Washington Üniversitesi’nden Ralph Alpher, George Gamow ve Robert Herman tarafından yapılan ve 1965 yılında bağımsız olarak Princeton’dan Robert Dicke ve James Peebles tarafından tekrarlanan teorik hesaplar, büyük patlamanın üzerinden henüz yalnızca birkaç saniye geçtiği sıralarda uzayda kara cisim ışınımı adı verilen özel bir cins ışınımın üretilmiş olması gerektiğini gösterdi. Kara cisim ışınımı, ışınımın sıcaklığına karşılık gelen tek bir parametre tarafından belirlenir. Teorik olarak kara cisim ışınımı evrenin ilk anlarında, uzayda düzgün olarak üretilmiş ve evren 300000 yıl yaşına gelip de atom çekirdekleri bir araya gelerek atomları oluşturuncaya kadar atom-altı parçacıklar tarafından saçılmaya devam etmiş olmalıdır. Zaten bu noktadan sonra, maddeyle hiç etkileşmeyen ışınım uzayda yayılmasını sürdürmüştür. Evren genişledikçe ışınımın dalgaboyu büyümüş ve günümüzde ışınımın dalgaboyu radyo dalgalarına karşılık gelen bir değere, sıcaklığı da mutlak sıfırın üzerinde yaklaşık 3 dereceye kadar düşmüştür. Bir önceki bölümde söz edildiği gibi, bu ışınım bir rastlantı sonucu 1965 yılında keşfedilmişti. Son yıllarda veri toplayan COBE uydusu, kozmik fon ışınımının özelliklerinin büyük patlama teorisinin öngördüğü özellikler olduğunu doğruladığından, bu teoriyi destekleyen bir kanıt daha elde edilmiş oldu.</p>

  <h2 id="sigil_toc_id_12"><span style="font-style:italic;">Evrenin Büyük Ölçekli Yapısı</span></h2>

  <p>Büyük patlama modeli evrenin homojen olduğunu varsayar. Bu varsayım tam olarak doğru olmayabilir. Homojen bir evrende yıldız, galaksi ve galaksi kümeleri gibi madde topaklanmalarının bulunmaması gerekir. Bununla birlikte böylesi topaklanmalar yalnızca evrene küçük ölçekte bakıldığında önemli gibi görünüyor olabilir. Nasıl bir kumsala çok yakından bakarken kum tanelerini seçebiliyor, yirmi otuz metre yukarıdan baktığımızda ise onu pürüzsüz görüyorsak, evren de çok büyük hacimlere bakıldığında pürüzsüz görünüyor olabilir. Asıl sorulması gereken soru, kumsala ne kadar uzaktan bakmamız gerektiği sorusudur. Eğer evrenin pürüzsüz göründüğü bir ölçek yoksa, büyük patlama modelinin önünde ciddi sorunlar var demektir.</p>

  <p>Galaksi zincirlerinin, büyük sayıda galaksi içeren yüzeylerin ve hemen hemen hiç galaksi içermeyen büyük boşlukların keşfedildiği son yıllarda bu keşifler, evrenin büyük ölçekte homojen olmayabileceğinin temel kanıtları olarak kabul edildiler. Böyle büyük galaksi gruplarına ‘yapı’ adı veriliyor. Eğer evren tümüyle homojen olsaydı hiçbir şekilde bu tür yapılanmalar göstermemesi gerekirdi. 1989 yılında Harvard-Smithsonian Astrofizik Merkezi’nden Margaret Geller ve John Huchra o güne kadar bilinen en büyük galaksi yapılanmasını keşfettiler. Bu, uzunluğu en azından 500 milyon ışık yılı olan ve galaksilerden oluşan bir ‘duvar’dı. Geller ve Huchra, büyük galaksi gruplarının üç boyutlu haritalarını çıkarmışlardı. Daha doğrusu her galaksinin iki boyutlu konumu ile birlikte kırmızıya kayma miktarını da saptamışlardı. Kırmızıya kaymanın galaksilerin uzaklaşma hızlarının bir ölçüsü olduğunu hatırlayalım. Eğer evrenin homojen olduğunu ve düzgün bir biçimde genişlediğini varsayarsak -ki o zaman galaksilerin uzaklıkları ve uzaklaşma hızları arasındaki ilişkiyi veren Hubble yasasını kullanabiliriz- kırmızıya kayma miktarlarını bildiğimiz galaksilerin uzaklıklarını da bildiğimizi kabul edebiliriz. Böylece, her üç boyut da bilindiğinden üç boyutlu (3-D) haritalar hazırlanabilir (Kabaca, bir galaksinin uzaklığı, 10 milyar ışık yılı ile gözlenen ışınımın kırmızıya kayma yüzdesinin çarpımıyla bulunabilir. Örneğin dalgaboyundaki yüzde onluk bir artış 1 milyar ışık yılına karşılık gelir).</p>

  <div>
    <img alt="" src="../Images/main-22.png" />

    <p style="font-size:0.8em"><span style="font-weight:bold;font-style:italic;">Şekil 16.</span> <span style="font-style:italic;">Astrofizik Merkezinden Margaret Geller ve John Huchra’nın 1989 yılında tamamlanan kırmızıya kayma araştırması. Her nokta bir galaksiyi gösteriyor; burada, birbirine dokunan kama biçimindeki uzay bölgelerinde 3962 galaksi yer alıyor. Yarıçap yönü, homojen bir evrende doğrudan yarıçap yönündeki hıza karşılık gelen uzaklaşma hızını gösteriyor. Şekildeki en uzak galaksinin uzaklığı 500 milyon ışık yılıdır. Şeklin ortasında, hemen hemen yatay bir biçimde uzanan galaksi topluluğu, şu ana kadar evrende gözlenen en büyük ve tutarlı galaksi yapılanması olan ‘Büyük Duvar’dır.</span></p>
  </div>

  <p>Rastgele seçilmiş birkaç uzay bölgesindeki yapılanmaların bölgelere mi özgü yoksa evrenin tümünü temsil edebilecek yapılanmalar mı olduğu henüz bilinmiyor. Bununla birlikte şimdiye kadar hemen hemen her ölçekte böylesi yapılanmaların olduğu gözlenmiş durumda. 50 milyon ışık yılını kapsayan bir araştırmada genellikle boyları yaklaşık 50 milyon ışık yılı olan galaksi zincirleri, galaksilerin oluşturduğu yüzeyler ve boşluklar; 500 milyon ışık yılını kapsayan bir araştırmada ise boyutları 500 milyon ışık yılı civarında olan yapılanmalar bulunuyor. Bazı astronomlar evrende her boyutta kozmik yapılanmaların olduğunu savunuyorlar.</p>

  <p>İngiltere’de Durham Üniversitesi’nden T. J. Broadhurst ve R. S. Ellis, Kaliforniya’daki Lick Gözlemevi’nden David C. Koo, Chicago Üniversitesi’nden Richard Kron ve Johns Hopkins Üniversitesi’nden Alex S. Szalay’ın araştırmaları sonucunda gittikçe daha büyük boyutlarda kozmik yapılanmalar ortaya çıkarıldı. ‘Işın demeti’ araştırmaları adı verilen bu araştırmalarda, uzayda yalnızca bir çizgi boyunca yer alan galaksilerin kırmızıya kayma miktarları ölçülür. Bu çizgi çok uzaklara, on milyarlarca ışık yılı uzaklara gider. Bu araştırmalar galaksilerin her 400 milyon ışık yılında kümelenmeler gösterdiğini ortaya koyuyor. Daha büyük ölçeklerde ise yapılanma gözlenmiyor. Eğer böyleyse, en büyük ve tutarlı kozmik yapılanmaların boyutları 400 milyon ışık yılı civarındadır ki bu da ‘Büyük Duvar’ olarak adlandırılan yapılanmanın boyudur. Dolayısıyla, daha büyük ölçeklerde bakıldığında evren homojen olarak gözükecektir. Bu varsayımları desteklemek veya çürütmek için daha fazla gözlemsel çalışmaya ihtiyaç vardır.</p>

  <p>Birkaç milyar ışık yılı uzaklıklara kadar giden çok daha kapsamlı galaksi araştırmaları şu anda geliştirilme aşamasındadır. Buna ek olarak daha birçok galaksi araştırması planlanıyor. Günümüze kadar yapılan en büyük galaksi kırmızıya kayma araştırmaları birkaç bin galaksiyi içermekteydi. Princeton Üniversitesi, ileri Araştırmalar Enstitüsü ve Chicago Üniversitesi’nden bir grup astronomun oluşturduğu bir ekip, önümüzdeki on yılda, yaklaşık <span style="font-style:italic;">bir milyon</span> galaksinin konumlarını ve kırmızıya kayma miktarlarını ölçmeye yönelik ve tümüyle bilgisayar kontrolünde olan bir araştırma başlatmaya hazırlanıyorlar. Ekip, bu amaçla Princeton’dan James Gunn tarafından tasarlanan ve New Mexico’daki Sacramento dağlarına kurulması planlanan 2.5 metre çapında geniş açılı bir teleskop kullanacak. Böyle bir araştırma, yalnızca bu iş için ayrılan ve aynı anda birçok galaksinin ışınımını kaydedebilecek fiber optik araçlarla donatılacak olan orta boy optik bir teleskopla gerçekleştirilebilir.</p>

  <p>Radyo teleskopların, özellikle güncelleştirilmiş Arecibo Teleskopu ve Green Bank Teleskopunun kullanılacağı galaksi kırmızıya kayma araştırmaları da planlanıyor. Daha önce söz edildiği gibi, galaksilerdeki hidrojen gazı atomları belli bir dalgaboyunda radyo dalgaları yayarlar ve bu ışınımın dalgaboyundaki artış (kırmızıya kayma), büyük sayıda galaksi için çok duyarlı bir biçimde ölçülebilir.</p>

  <p>Ne kadar homojen olmayan galaksi grupları bulunmuş olursa olsun, kozmik fon ışınımının çok büyük ölçüde düzgün olması, evrenin 10 milyar ışık yılı ölçeğinde homojen <span style="font-style:italic;">olması gerektiği</span> anlamına geliyor. Eğer şimdiye kadar bulunmuş olanlardan birkaç kat daha büyük yapılanmalar bulunursa bu, evrenin homojen bir yapıda olmadığı anlamına gelecek. Yüzleştirme zamanı yaklaşıyor. Eğer böyle yapılanmalar varsa, önümüzdeki on yıl içinde bulunması hemen hemen kesin gibi.</p>

  <p>Evrenin homojen olup olmadığı başka yollarla da araştırılabilir. Düzgün bir biçimde genişleyen bir evrende her galaksinin uzaklaşma hızı, uzaklığıyla orantılıdır. Yapı maddesi homojen olmayan bir evrende bu ilişki bozulur. Bu durumda, galaksilerin hareketi hissettikleri çekim kuvveti tarafından değiştirilir. ‘Özel hızlar’ adı verilen bu değişik hareketler kütlenin homojen olup olmadığını saptamak amacıyla kullanılabilir. 1987 yılında David Burstein, Roger Davies, Alan Dressler, Sandra Faber, Donald Lynden-Bell, R. J. Terlevich ve Gary Wegner 200 milyon ışık yılı uzaklıkta, sanki büyük bir kütle tarafından çekiliyormuşçasına özel hızlara sahip olan bir grup galaksi buldular. Bu kütleye ‘Büyük Çekici’ adı verildi. Başka galaksi gruplarında da özel hızlar saptandı.</p>

  <p>Gözlenen özel hızların tümüyle gözlenen homojenlik bozuklukları ile açıklanabilip açıklanamayacak henüz belli değil- Açıklanamıyorsa, o zaman ya galaksileri normal yollarından ayrılmaya zorlayan galaksilerarası <span style="font-style:italic;">topaklanmış</span> durumda karanlık madde var ya da bu hareketlerde kütle çekimi dışında başka kuvvetler de rol oynuyor demektir. Astronomlar bu iki şıktan da pek hoşlanmıyorlar. Yakın bir gelecekte de yaklaşık 300 milyon ışık yılı uzaklığa kadar 15000 galaksinin kırmızıya kayma miktarlarını hesaplayabileceklerini düşünüyorlar.</p>

  <p>Kozmik uzaklıkların birbirinden bağımsız yollarla ölçülmesinin bu çalışmalar ve büyük-ölçekli yapıların araştırılmasında yaşamsal önemi vardır. Uzaklığın kırmızıya kayma miktarıyla orantılı olduğu varsayılamaz, çünkü böyle bir varsayım henüz sınanma aşamasında olan homojenlik varsayımının kabul edilmesi demektir. Son yıllarda, kendi galaksimizden başlamak üzere uzaydaki çok büyük uzaklıkların ölçülmesi amacıyla yeni yöntemler geliştirildi. Radyo teleskopların, hareket halinde olan cisimlerin konumlarını ve konumlarındaki değişiklikleri ölçmekteki duyarlılıkları, galaksimizin merkezine uzaklığı ve diğer galaksilere olan uzaklıklarını oldukça duyarlı biçimde ölçülebilmesini sağladı. Astronomlar, sonunda uzaya optik interferometre adı verilen ve konumdaki değişiklikleri <span style="font-style:italic;">bir derecenin üç milyarda biri</span> gibi olağanüstü bir duyarlılıkla ölçebilecek olan özel bir teleskop türü yerleştirebileceklerini düşünüyorlar. Bir derecenin üç milyarda biri, Ay yüzeyinde bulunan bir metal paranın görüldüğü açı anlamına geliyor. Bu olağanüstü duyarlılık sayesinde, Dünya’mız Güneş çevresindeki yörüngesinde hareket ederken gözlenen konum kaymalarının ölçülmesi sonucu, galaksimizdeki tüm Cepheid yıldızlarının uzaklıkları büyük bir kesinlikle saptanabilir. Cepheid yıldızlarının kesin uzaklıklarının bilinmesi çok önemlidir.</p>

  <p>Ne yazık ki 30 milyon ışık yılından daha ötedeki yıldızlar gözlenemediğinden, Cepheid yıldızları çoğu galaksinin uzaklığının belirlenmesi amacıyla kullanılamaz. Bununla birlikte, başka kilometre taşları bulunmuştur. Örneğin 1970’lerin ortalarında, Lick Gözlemevi’nden Sandra Faber, Uzay Teleskopu Bilim Enstitüsü’nden Robert E. Jackson ile onlardan bağımsız olarak çalışan Hawaii Üniversitesi’nden R. Brent Tully ve Ulusal Radyo Astronomi Gözlemevi’nden J. Richard Fischer, ışıma güçleri ve uzaklıkları bilinmekte olan yakın galaksileri kullanarak, galaksilerin ışıma güçleri ile içindeki yıldızların hızları arasında ampirik bir bağıntı buldular. Bu bağıntı, bir kez yakındaki galaksilerde doğru sonuç verecek biçimde ayarlandıktan sonra, yalnızca yıldız hızlarının ölçülebildiği (renklerdeki Doppler kaymasından) uzak galaksiler için uygulanabilir. Sonra, tıpkı Cepheid yıldızlarında olduğu gibi, hesaplanan ışıma gücünden ve gözlenen parlaklıktan uzaklık saptanır. Bu yöntemin sorunu, uzayda büyük uzaklıklara bakmanın zamanda geriye bakmakla eşdeğer olmasıdır. Işıma gücü-yıldız hızı bağıntısının ayarlanmasında kullanılan yakın galaksiler, bu bağıntının uygulandığı uzak galaksilere göre oldukça yaşlıdırlar. Bu nedenle, galaksilerin ışıma gücü ve içlerindeki yıldızların hareketleri gibi özelliklerin zamanla nasıl evrim geçirdiğinin bilinmesi yaşamsal bir önem taşır.</p>

  <p>Kozmik uzaklıkların ölçülmesi amacıyla Massachusetts Teknoloji Enstitüsü’nden John Tonry tarafından geliştirilen yeni ve umut veren bir yöntem, bir teleskopla tarandığında galakside görülen yıldız sayısının değişmesine dayanır. Bu yöntemi açıklayıcı bir örnek verelim. Yere gelişigüzel bir biçimde dağılmış olan bilyaları saymakta olduğunuzu düşünün. Bilyalar rastgele dağılmış olduklarından, bir desimetre karedeki bilya sayısı bir yerden diğerine farklılıklar gösterecektir. Yerin her metre karesindeki bilya sayıları da farklı olacaktır ama her metre karedeki bilya sayısı da fazla olduğundan, <span style="font-style:italic;">kesirsel</span> değişim küçük olacaktır. Benzer biçimde soru sorulan kişi sayısı arttıkça kamuoyu yoklamalarındaki kesirsel (yüzde) hata payı azalır. Şimdi bilyaları yıldızlarla değiştirelim. <span style="font-style:italic;">Yakın</span> bir galaksiye bakan bir teleskopun görüş alanı içine galaksinin daha küçük bir parçası girer. Bu nedenle galaksinin değişik bölgelerini taradıkça teleskopun yıldız sayısında veya ışık şiddetinde kaydettiği değişiklikler oransal olarak büyük olacaktır. Tersine, <span style="font-style:italic;">uzak</span> bir galaksiye yöneltilmiş bir teleskop galaksinin değişik bölgelerini tararken ışık şiddetinde daha küçük oransal değişimler kaydedecektir. Işık şiddetinin bölgeden bölgeye değişimi bir kez uzaklığı bilinen, yakın bir galakside doğru sonuç verecek biçimde ayarlandı mı, bu yöntem çok uzaklardaki galaksilerin uzaklıklarını ölçmek için kullanılabilir.</p>

  <p>Teorik tarafta, astronomlar büyük bilgisayar simülasyonları kullanarak galaksilerin gözlenen konum ve hareketlerini yorumlamaya çalışıyorlar. Böyle simülasyonlar, her biri bir galaksi parçasını veya birkaç galaksiyi temsil eden 10000 ile 10 milyon arasında parçacığı kapsar. Parçacıklar başlangıçtaki yerlerine konur ve karşılıklı çekim kuvvetleri aracılığıyla etkileşmeye bırakılırlar. Parçacıkların bilgisayar saati ile yüz saat sonra ekrandaki konumları, galaksilerin gerçek zamanda 10 milyar yıl sonraki konum ve hareketlerini temsil eder.</p>

  <p>Bilim adamları, bilgisayar simülasyonları ile evrenin gözlenen büyük-ölçekli yapısını karşılaştırarak, evrendeki ilkel koşullar ve kuvvetler konusundaki varsayımlarını sınayabileceklerini umuyorlar. Her ne kadar on yıl öncekilerden on kat büyük olsa da bilgisayar simülasyonları henüz teori ve gözlem arasında sağlıklı bir karşılaştırma yapabilmek için gerekli parçacık sayılarını içermiyorlar. Gelecek on yılda daha büyük bilgisayarlar ve geliştirilecek yeni yöntemler yardımıyla daha güvenilir yanıtlar elde edilecektir. Bilgisayarlar daha fazla fizik kullanılarak programlanacağından, simülasyon sonuçları daha gerçekçi ve inanılır olacaktır. Daha önce söz edildiği gibi, astronomlar uzun yıllar boyu galaksilerin ve diğer büyük-ölçekli yapıların oluşmasında asıl etkenin kütle çekim kuvveti olduğunu düşünmüşlerdi. 1989’dan bu yana ise bilgisayar simülasyonlarında gaz basıncı gibi kütle çekimi ile ilişkisi bulunmayan başka kuvvetler de göz önüne alınıyor.</p>

  <p>Bilgisayar simülasyonlarının sonuçları ne olursa olsun, evrendeki maddenin dağılımı teorisinin son şekli gözlenen kozmik fon ışınımı ile tutarlı olmalıdır. Şu anda gözlenen galaksi zincir ve duvarlarını oluşturmak için madde, geçmişte ne kadar topaklanmış durumda bulunmalıydı ki hâlâ gözlenen kozmik fon ışınımının milyonda bir topaklı yapısını versin? Kozmoloji alanında çalışan astronomlardan kendi alanlarının büyük problemlerini sıralamaları istendiğinde, büyük-ölçekli yapı öne çıkıyor.</p>

  <h2 id="sigil_toc_id_13"><span style="font-style:italic;">Karanlık Madde</span></h2>

  <p>1970’lerin sonlarına doğru astronomlar evrendeki kütlenin en azından yüzde doksan kadarının görünmez olduğunu fark ettiler. Bu görünmez madde, gördüğümüz yıldız ve galaksilere yaptığı çekimsel etkiler yoluyla fark edilebilir ama kendisi elektromanyetik ışınımın hiçbir türünü yaymaz -ne görünür ışık, ne radyo dalgaları, ne kızılötesi, ne morötesi, ne X-ışınları, ne gamma ışınları- hiçbir şey. Gerçekten görünmezdir. Adına karanlık madde diyoruz. Karanlık maddenin varlığı, evrenin büyük-ölçekli yapısı konusundaki anlayışımızı kesinlikle daha karmaşık bir hale getiriyor.</p>

  <p>Karanlık maddenin bulunabileceği olasılığı ilk olarak 1933’de Fritz Zwicky tarafından ortaya atılmıştır. Zwicky, birbiri çevresinde dönen bir grup galaksi gözlemiş ve grubu dağılmadan bir arada tutabilecek kütle çekim kuvvetini hesaplamıştı. Bu kütle çekim kuvvetinden ve grubun boyutlarından grubun içerdiği kütleyi hesaplayan Zwicky, bu kütlenin, görülen yıldız ve gazların oluşturabileceğinin yirmi katı olduğunu buldu. O zamanlar Zwicky’nin eksantrik bir kişiliği olduğu ve bulduğu sonucun mantığa aykırı olduğu düşünülüyordu. Kırk yıldan daha uzun zaman boyunca, astronomların çoğunluğu, karanlık maddenin bulunabileceği olasılığını hep gözardı etmeye çalıştılar. Sonunda, 1970’lerde astronomlar galaksilerdeki yıldız ve gazların yörünge hareketlerini yeniden gözlemeye başladılar.</p>

  <div>
    <img alt="r17" src="../Images/main-23.png" />

    <p style="font-size:0.8em"><span style="font-weight:bold;font-style:italic;">Şekil 17.</span> <span style="font-style:italic;">Andromeda Galaksisi’ndeki hidrojen moleküllerinin yörünge hızlarının galaksi merkezinden olan uzaklıkla değişimi. Her konumdaki yörünge hızı, o konumdan merkeze daha yakın konumlarda ne kadar kütle olduğunu anlatır. Eğer galakside yalnızca görünür kütle olsaydı, yörünge hızlarının galaksi merkezinden yaklaşık otuz bin ışık yılı uzaklığa kadar azalması gerekirdi. Şekilde ise, yörünge hızlarının elli bin ışık yılından sonra artık azalmadığı, hemen hemen sabitleştiği görülüyor. Buradan karanlık maddenin bulunduğu sonucu çıkıyor. Şekil, Vera Rubin, W. K. Ford ve Morton Roberts tarafından elde edilen gözlemsel verilerden uyarlanmıştır.</span></p>
  </div>

  <p>Dünya’yı karanlık maddenin varlığına inandıran gözlemler arasında, Vera Rubin ve arkadaşları tarafından yapılan gözlemler önemli bir yer tutar. Andromeda ve başka galaksilerin çekirdekleri çevresinde dönen gazların hızını ölçen Rubin, bu hızlardan, galaksinin sahip olması gereken maddeyi hesapladı.</p>

  <p>O zamanlar, 1970’lerde, gök cisimlerine ait pek çok görüntü, günümüzde olduğu gibi sayısal detektörlerde değil, hâlâ fotoğraf plaklarında saklanıyordu. Sonuçta Rubin, gözlemevine her zaman fotoğraf plaklarını hazırlamak amacıyla gözlem gününden tam bir gün önce gelmek zorunda kalıyordu. En uzak galaksilerden gelen ışığı ölçtüğünden, fotoğraf plakları süper-duyarlı olmak zorundaydı. Rubin, mutlak karanlıkta camı iki inç-karelik iki parçaya ayırıyor, ve duyarlılıklarını arttırmak için saatlerce kuru azot ortamında ısıtıyordu. Tek bir toz taneciği bile plakları, dolayısıyla da yaptığı işi berbat edebilirdi. Üç saatlik poz sürelerinden sonra Rubin, plakları banyo ediyor, kurutuyor ve bir mikroskop altına yerleştirerek tayf çizgilerinin yerlerini santimetrenin beş binde birinden daha iyi bir duyarlılıkla ölçmeye başlıyordu. Bugün, elektronik detektörler ve bilgisayar analizi yardımıyla tüm bu işlemler otomatik olarak yapılabilir.</p>

  <p>Tüm kariyeri boyunca Rubin, akla uygunluk sınırlarını zorlayan bir dizi projeye öncülük etmiştir. Alay edercesine hep tartışmalı konuları seçmiştir. Amerikan Astronomi Derneği’nin 1950 yılında Philadelphia’daki bir toplantısında Rubin, büyük bir galaksi kümesinin birlikte döndüğünü kanıtlayan on dakikalık bir bildiri sundu. Bu, galaksilerin büyük-ölçekli, özel hızları olduğunu gösteren ilk çalışmaydı ve bu düşünce o zamana kadar hiç de popüler değildi. O zamanlar henüz yirmi iki yaşında olan Rubin, toplantı sırasında aynı zamanda yeni doğmuş olan bebeğine de bakıyordu.</p>

  <div style="border:2px solid black;">
    <img alt="" src="../Images/main-24.png" style="float:left; width:40%; margin-right:5px;" />

    <p><span style="font-style:italic;">James Peebles, 25 Nisan 1935’te Manitoba’nın Winnipeg kentinde doğdu. Amerika Birleşik Devletleri’nde çalışıyor olmasına karşın bir Kanada vatandaşıdır. 1958 yılında Manitoba Üniversitesi’nden mezun olan Peebles, 1962 yılında Princeton Üniversitesi’nden fizik dalında Ph. D. derecesini aldı. Bütün mesleki kariyerini, şu anda da Albert Einstein Bilim Profesörü olarak görev yaptığı Princeton Üniversitesi’nde yapmıştır. Peebles bir teorisyendir. Ana ilgi alanı kozmolojidir. 1965 yılında, Robert Dicke ve diğerleri ile birlikte kozmik fon ışınımının varlığını ortaya attı. Ertesi yıl, Peebles ilk kez evrenin ilk dönemlerindeki nükleer tepkimeler sonucu beklenen kozmik helyum bolluğunun ayrıntılı hesaplarını yaptı. 1965 yılında, genişleyen evrende maddenin kütle çekiminden dolayı topaklanması ile ilgili hesaplamalara öncülük eden Peebles, evrenin büyük-ölçekli yapısına ilişkin ‘çekimsel hiyerarşi’ modellerinin önde gelen teorisyenlerinden oldu. Birçok fizikçi, Peebles’in 1971 yılında basılan Fiziksel Kozmoloji kitabından sonra kozmoloji ile ilgilenmeye başladı.</span></p>

    <p><span style="font-style:italic;">Peebles şöyle demektedir: “Bilimde araştırma büyük sorularca yönlendirilir ama çalışmanın çoğu ayrıntılara, çözümleri bilgimizi çok az arttıran küçük bilmecelerin çözümüne gider. İşte 1990’larda benim tartışılacağını umduğum soruların listesi: Galaksilerin ve galaksi kümelerinin çevresindeki karanlık maddenin doğası nedir? Eğer evrenin kütlesi kozmik genişlemeyi durduracak ölçüde büyükse bu kütle ne kadardır ve nerede gizlidir? Uzayın geometrisi nedir? Kapalı mı, düz mü yoksa açık mıdır? Galaksiler nasıl oluşmuştur? Galaksiler neden gruplar ve kümeler oluşturma eğilimi gösteriyorlar? Parçacıklar ve manyetik alanlar gibi sıradan şeylerin kökeni nedir? Evrenin başlangıcına ilişkin şişen evren modelinin sınanabilmesi için evrenin ilk anlarına gitmenin bir yolunu bulabilecek miyiz? Değişik modeller bulabilecek miyiz?”</span></p>
  </div>

  <p>Vera Rubin 1928 yılında doğdu ve Washigton D.C. bölgesinde büyüdü. On yaşında, yatak odasının penceresinden görünen yıldızların hareketlerini gece boyunca izlediğini anlatıyor. Rubin, 1948’de Vassar’dan mezun oldu, 1951’de Cornell’den master ve 1954’de Georgetown Üniversitesinden Ph. D. derecelerini aldı. Doktora çalışması, galaksilerin kümelenmeleri ile ilgili ilk çalışmalardan biridir. Rubin, 1978 yılında karanlık madde konusundaki ilk ipuçlarını bulduğunda hiç kimsenin verilerden kuşkulanmadığını -galaksilerin merkezlerinden farklı uzaklıklardaki gazların hızı- ama herkesin bu verilerin karanlık madde varsayımına gerek olmadan yorumlanabilmesini istediğini söylüyor.</p>

  <p>Karanlık madde nedir? Var olduğunu biliyoruz ama ne olduğu konusunda çok az fikrimiz var. Karanlık madde uzaya dağılmış durumdaki gezegenler veya çok sönük yıldızlar olabilir. Karanlık madde, engin bir atom-altı parçacıklar denizi olabilir. Her ne ise, karanlık madde evrendeki maddenin çoğunluğunu oluşturuyor.</p>

  <p>Ve ilgiyi uyandıran asıl şey karanlık maddenin tanımlanamayan kimliği değil. Miktarı ve uzaydaki dağılımından da emin değiliz. Bu da ışınım yapan maddenin dağılımını anlama yönündeki çabaları boşa çıkarıyor. Görünüşe bakılırsa, karanlık madde her ölçekte var. Büyük ölçeklerde, galaksilerin özel hızları ile ışınım yapan maddede <span style="font-style:italic;">gözlenen</span> düzensizliklerin bağdaştırılmasının, özel hızları kütle çekimi yoluyla etkileyen karanlık maddenin varlığını ortaya çıkarması gerekir. Astronomlar, karanlık maddenin en az bir bölümünün ışınım yapan madde civarında kümelenmiş olması gerektiğini biliyorlar. Ama acaba tümü kümelenmiş durumda mı? Eğer düzgün dağılmış olsaydı, karanlık madde özel hızları etkileyemeyeceğinden bulunması çok daha güç olurdu.</p>

  <p>Önümüzdeki on yılda, sıcak gazların yaydığı X-ışınları kullanılarak, karanlık maddenin bir dağılım haritası çıkarılacaktır. Büyük galaksi kümelerinin içinde ve bazı galaksilerin merkezinden 5-10 milyon ışık yılı uzaklara kadar yayılan çok sıcak gaz bulutları saptanmıştır. Aşırı sıcaktan dolayı dağılıp gitmesi gereken gazın, görünmeyen maddenin çekim kuvveti tarafından birarada tutulduğu açıktır. Astronomlar, gazın dağılımından geriye doğru giderek bu gazı bir arada tutan kütle çekim kuvvetini ve bu çekim kuvvetini yaratan karanlık maddenin dağılımını ortaya çıkarabiliyorlar. Önümüzdeki on yılda Alman X-ışın uydusu ROSAT, Japon X-ışın uydusu Astro-D ve Amerikan uydusu AXAF, galaksi kümelerindeki sıcak gaz dağılımının gittikçe daha iyi haritalarını yapacaklardır. Son iki uydu, gazın aynı zamanda sıcaklığını da ölçebilecektir.</p>

  <p>Karanlık maddeyi ölçümlemenin yeni yöntemlerinden biri de ‘çekimsel mercek’ olgusunu kullanır. Kütle çekimi maddeyi olduğu gibi ışık ışınlarını da çeker. Bu nedenle kuasar gibi uzak bir kaynaktan yayılan ışık, Dünya’ya doğru yolculuğu sırasında yolu üzerindeki madde tarafından bükülür. Aradaki bu madde, kuasarın görüntüsünü dağıtabilir veya yeniden biçimlendirebilir. Kuasar görüntülerindeki bozulmaları incelemek yoluyla astronomlar, bu bozulmaya neden olan maddenin dağılımını, karanlık madde gibi görünmez olsa bile anlayabiliyorlar. Çekimsel merceklerin ilk kez keşfedildiği 1979 yılından bu yana on kadar çekimsel mercek bulundu. Önümüzdeki on yılda ise çekimsel mercek olgusu, karanlık maddenin doğasını anlamak ve haritasını çıkarmaya yönelik güçlü bir araç olarak kullanılacak. Şimdiden böyle bir program AT&amp;T Bell Laboratuarları’ndan Anthony Tyson ve başkaları tarafından başlatılmış durumdadır.</p>

  <p>Bazı astronomlar karanlık maddenin büyük gezegenlerden oluştuğunu ileri sürüyorlar. Büyük gezegenler, tam anlamıyla görünmez değildir; düşük şiddette kızılötesi ışınım yayarlar. SIRTF, karanlık maddenin gizlenmiş olabileceği, galaksimizin uzak noktalarındaki kızılötesi yayan gezegenleri bulabilecek ölçüde duyarlı olacaktır.</p>

  <p>Karanlık madde, parçacıklardan oluşmuş topaklar olan gezegenler yerine bu parçacıkların kendilerinden oluşmakta olabilir. Bu olasılıklar, parçacık fizikçilerinin hayal güçlerini harekete geçirmiştir. Düzinelerce parçacık, hatta laboratuarda hiç gözlenmemiş parçacıklar öne sürülmüştür. Aksiyon veya fotino gibi adlar alan bu hayal ürünü parçacıklar atom-altı fiziğin yeni teorilerine dayanılarak öngörülmektedir. Bununla birlikte, bu yeni parçacıkların özellikleri belirsizdir. Tüm bilinen, hiçbir zaman görülemediğinden, bu parçacıkların diğer maddeler üzerindeki etkilerinin çok zayıf olduğudur. Eğer karanlık madde gerçekten bu egzotik parçacıklardan oluşuyorsa, o zaman bu parçacıklar uzaydan daha çok laboratuarda tanımlanabilir. Son birkaç yıl içinde bu varsayılan parçacıkların bazılarını aramak üzere ilk detektörler yapıldı. Parçacıkların utangaç olmasından ötürü deneyler son derece zor. Eğer bu parçacıklar gerçekten varsa, onları bulabilmek için gelecekte yapılacak detektörlerin duyarlılığının günümüzdekilerden yaklaşık yüz kat daha fazla olması gerektiği hesaplanıyor.</p>

  <h2 id="sigil_toc_id_14"><span style="font-style:italic;">Evrenin Kökeni</span></h2>

  <p>Fiziğin amacı doğayı olabildiğince basit bir teoriyle açıklayabilmektir. Kozmolojinin amacı ise evrenin yapısını ve evrimini bu teoriyle çözmeye çalışmaktır. Astronomlar ve fizikçiler gözlenen evrenden yola çıkıp, kütle çekimi, elektrik ve nükleer kuvvetler konusundaki bilinen yasaları kullanarak zaman içinde geriye, büyük patlamaya doğru gidebilirler. Evren büzülür. Galaksiler amaçsız gaz kabarcıklarına dönüşürler.</p>

  <p>Kabarcıklar birleşir. Yıldızlar ve sonunda atomlar çözülür. Sıcaklık tırmanır. Atom çekirdekleri parçalanır. Sonra, büyük patlamadan 0.00001 saniye önce, evreni dolduran atom-altı parçacıkların enerjileri, yeryüzündeki parçacık hızlandırıcılarda elde edilemiyen en yüksek değerlere ulaşır. Büyük patlama anına daha da yaklaşmak spekülasyon konusudur. Son zamanlara kadar kozmoloji alanında çalışan astronomların çoğu, bu ilk anları fazla merak etmiyordu. Evrenin kökeni sorusu hemen hemen düşünülemeyecek kadar büyüktür.</p>

  <p>Bugün bu soru üzerinde düşünülüyor. Günümüzün astronom ve fizikçileri, şu an var olan evrenin özelliklerinin büyük bir olasılıkla ilk yüz binde bir saniye içinde olup bitenlere bağlı olduğunu düşünüyorlar.</p>

  <p>Gariptir ki bu özelliklerden biri, kozmik fon ışınımının tekdüzeliğinin kanıtladığı evrenin büyük ölçekteki düzgünlüğüdür. Her ne kadar bu düzgünlük ve homojenlik büyük patlama modelinde <span style="font-style:italic;">varsayılıyorlarsa da açıklanmaları</span> veya en azından akla yakın bir biçime sokulmaları gerekir.</p>

  <p>Evrenin bu kadar homojen yaratılmış olabileceği fikri pek çok bilim adamına hiç de akla yakın gelmiyor. Başlangıçtaki homojenlik bozuklukları zamanla kendi kendilerini yok etmiş olabilirler. Bu, bir banyo küvetine akıtılan sıcak ve soğuk suyun karışarak ve ısı alışverişi yaparak aynı sıcaklığa gelmelerine benzetilebilir. Bununla birlikte, ısı alışverişi zaman alır. Hiçbir şey ışıktan daha hızlı hareket edemeyeceğine göre, ısı alışverişinin yapılabileceği en büyük uzaklığı ışık hızı sınırlar. Bu nedenle, evren 300000 yaşında iken homojenleşmenin yer almış olabileceği bölgenin boyutları en çok 300000 ışık yılı olabilir. Ama o zamanlar kozmik fon ışınımını üreten bölgenin boyutları yaklaşık 50 milyon ışık yılıydı; ki bu boyutlar büyük patlamadan sonra ısı alışverişinde bulunup homojenleşmek için yeterince zaman bulmuş olamazlar. Evrenin büyük ölçekli homojenliğinin açıklanmasına ufuk problemi adı veriliyor. Bu problem ilk kez 1960’ların sonlarına doğru Maryland Üniversitesi’nden Charles Misner tarafından açık bir biçimde ortaya atılmıştır. Çözümü de büyük olasılıkla ilk yüz binde bir saniyenin anlaşılmasını gerektirmektedir.</p>

  <p>1970’lerin sonlarında ve 1980’lerin başlarında teorik kozmolojide bir devrim yaşandı. Atom-altı parçacık ve kuvvet teorisinden kaynaklanan yeni fikirler evrenin başlangıcına yeni bir bakış açısı getirdi. Bu yeni fikirlerle yeni sorular da sorulabilirdi. 1970’lerden önce bilim adamları evrenin, galaksilerin ve maddenin varlığı, maddenin karşı-maddeye üstünlüğü ve kozmik fon ışınımının son derece tekdüze olması gibi özelliklerinin bilinmekte olduğunu kabul etmişlerdi. 1970’lerden önce kozmoloji alanında çalışan astronomlar daha çok galaksilerin uzaklıklarının ve özelliklerinin saptanması, evrenin genişleme hızının ölçülmesi ve büyük patlama teorisinin sonuçlarının yorumlanması gibi konularla ilgileniyorlardı. 1970’lerden bu yana atom-altı fiziğinin yeni bulgularıyla donanmış olan kozmoloji uzmanları, daha önce baştan kabul ettikleri varsayımları yeniden sorguluyorlar. Madde neden var olmak zorunda? İlk kuarklar ve elektronlar nereden geliyor? Evren gençken neden çok homojen görünüyordu? Atom-altı fiziği, kozmolojinin sınırlarını ilk 0.00001 saniyeden daha erken zamanlara götürmüştür.</p>

  <p>Kısaca söz edilecek olan 1970’lerin sonlarındaki devrimden önce bile kozmoloji, atom-altı fiziğiyle bağlantılıydı. Elemanter parçacık ve kuvvet teorileri, yaşamsal bir biçimde kaç tür elemanter parçacık olduğuna bağlıdır. Atom-altı parçacıkların bir türüne lepton adı verilir. Yalnızca üç tür lepton bilinmektedir-elektron, mü-on ve tau ile bunların karşı parçacıkları ve nötrinoları. Ama parçacık fiziğinin kimi teorileri bu sayının daha fazla olduğunu öngörüyorlar. Şimdi sıra kozmolojide. İlk olarak 1964 yılında İngiliz fizikçiler Fred Hoyle ve Roger Tyler ile bağımsız olarak Rus fizikçi V. F. Shvartsman tarafından yapılıp 1977 yılında daha ayrıntılı bir biçimde bağımsız olarak Bartol Araştırma Kurumu’ndan Gary Steigman, Chicago Üniversitesinden David Schramm ve Princeton’dan James Gunn tarafından tekrarlanan teorik hesaplamalara göre, evrenin ilk evrelerindeki nükleer tepkimelerle üretilen helyum miktarı lepton türlerinin sayısına bağlı olmak zorundadır. Lepton türü ne kadar fazla ise helyum miktarı o ölçüde fazla olacaktır. Hesaplamalar, şu anda gözlenen helyum miktarı için -ki bu tüm maddenin yüzde yirmi dördü demektir- bilinen üç leptona ek olarak <span style="font-style:italic;">en fazla</span> bir yeni tür leptonun var olabileceğini göstermektedir. Bunlar tümüyle teorik hesaplardır. Bu hesaplar büyük patlama modeliyle açıklanan evrenin ilk dakikalardaki görünüşüne dayanmaktadırlar. Ama bu hesaplar, evrenimizin atom-altı düzeyde temel bir özelliğini öngörmüşlerdir. Bu öngörü 1989 yılında sınandı. Cenova, CERN’deki dev elektron-pozitron çarpıştırıcı ve Kaliforniya, Stanford’daki Lineer Hızlandırıcı Merkezi’nde yapılan deneyler, yeni tür bir lepton <span style="font-style:italic;">olmadığını</span> ortaya çıkardı. Yalnızca üç tür lepton var. Bu doğrulama, atom-altı fizik ve büyük patlama teorisi konularındaki güvenimizi arttırmaktadır.</p>

  <p>1970’lerde atom-altı fiziği ile kozmoloji arasında gerçekleşen verimli işbirliği GUT kısaltması ile anılan ‘birleşik alanlar teorileri’nin ortaya çıkmasına zemin hazırladı. Bu teoriler doğada yalnızca bir temel kuvvetin olduğunu öne sürüyor. Bununla birlikte, normal koşullarda bu tek kuvvet, dört ayrı kuvvetmiş gibi görünüyor: Kütle çekim kuvveti, elektromanyetik kuvvet ve iki tür nükleer kuvvet. Bazı GUT teorileri kütle çekim kuvvetini içerirken diğer bazı teorileri içermiyor. Öne sürülen bu dört kuvvetin ‘tek’liği kavramı, biraz da suyun üç biçiminin ‘tekliğine benziyor. Buz, sıvı su ve buhar da birbirlerinden çok farklıymış gibi görünürler. Ama aynı moleküllerden oluşmuşlardır. Dahası, uygun koşullarda, örneğin çok sıcak ya da çok soğuk ortamlarda tek biçime (tümüyle buhara ya da buza) dönüşürler.</p>

  <p>Eski Yunan’dan bu yana fizikçiler, sürekli olarak doğanın ‘minimalist’ açıklamalarının peşinde koşmuşlardır. Böyle teoriler çok çekici görünmekteyse de hâlâ herhangi bir birleşik alan teorisini destekleyen son derece az sayıda gözlemsel kanıt vardır. Bu teorilerin sınanması olanaksız değilse bile çok güçtür. Kuvvetlerin birleşeceği sıcaklık -yaklaşık 10<sup>28</sup> derece- herhangi bir laboratuarda elde edilebilecek sıcaklığın çok çok üzerindedir. Yıldızların merkez bölgelerindeki sıcaklıkların da çok çok üzerindedir. Aslında böylesine yüksek bir sıcaklık tek bir kez, büyük patlamadan yalnızca bir saniye sonra sıcak enerji denizi evreni doldururken ortaya çıkmıştır. Şu an içinde yaşadığımız evrende yeni teorilerini sınayabilecek bir laboratuvar bulamayan atom-altı fiziği, evrenin ilk anlarına gitmek, dolayısıyla da kozmolojinin dünyasına girmek zorunda kalmıştır.</p>

  <p>1980’lerin başlarında, tümü de atom-altı fizikçileri olan Massachusetts Teknoloji Enstitüsü’nden (daha sonra Stanfordlu) Alan Guth, Pennsylvania Üniversitesi’nden Paul Steinhardt ile Andreas Albrecht ve Moskova’daki Lebedev Fizik Enstitüsü’nden Andrei Linde -ki hepsi GUT konularında uzmandır- büyük patlama modelinde, kozmolojideki ufuk probleminin ve diğer çözülmemiş problemlerin doğal bir biçimde çözülmesini sağlayacak değişiklikler önerdiler. Adına şişen evren modeli denen yeni kozmoloji modeli, kozmoloji düşüncesine temel değişiklikler getirdi.</p>

  <p>Şişen evren modeline göre, evren henüz yalnızca 10<sup>-35</sup>saniye yaşında iken -ki bu, birleşik kuvvetin ayrı biçimlere dönüştüğü andır- evren, kısa ve çok hızlı bir genişleme aşamasından geçmiştir. Hızlı genişlemeye o zamanlar var olan ve kütle çekiminin çekici değil itici olmasını sağlayan garip ve değişik bir enerji biçimi neden olmuştur. Evren 10<sup>-32</sup> saniye yaşına ulaştığında ise hızlı genişleme dönemi sona ermiştir. Bu andan sonra evren çok daha yavaş bir genişleme sürecine girmiştir. Hızlı genişleme dönemi o kadar küçük bir uzay bölgesini kapsamıştır ki bölge hemen homojenleşmiş ve hızla günümüzde gözlenen evrenin boyutlarından daha büyük boyutlara kadar genişlemiştir. Bu nedenle, şişmeye benzer bu genleşme, evreni, elimizde veri bulunan bölgelerden çok daha büyük ölçeklerde homojenleştirmiştir. Standart büyük patlama modeline göre daha önce hiçbir zaman ısı alışverişi yapacak ölçüde birbirine yakın olmamış noktalar, şişen evren modeline göre aslında birbirlerine çok yakın konumlarda bulunabiliyorlardı.</p>

  <p>Şişen evren modelinin, evrendeki yapıların oluşumu konusunda kendine özgü öngörüleri vardır. Özellikle, evrenin ilk dönemlerindeki birleşik kuvvetle ilişkili süreçler, önceden çöldeki kum tepelerine benzeyip daha sonra galaksi ve galaksi gruplarına dönüşen homojenlik bozukluklarının doğasını belirler. Bu öngörüler, daha önce sözü edilen çekimsel hiyerarşi modelinin özel bir durumu olan ve ‘soğuk karanlık madde’ modeli adı verilen ayrıntılı bir büyük-ölçekli evren modeline dönüşmüşlerdir. Çok etkili bir model olan soğuk karanlık madde modeli, kozmoloji ile uğraşan astronomların büyük çoğunluğu tarafından son on yılda, kozmik yapılanmanın en önde gelen modeli olarak nitelendirilmektedir. Galaksilerin gözlenen konum ve hareketlerini anlamak için kullanılan bilgisayar simülasyonlarının çoğu, soğuk karanlık madde modelinin öngördüğü ilk homojenlik bozulmalarıyla başlar.</p>

  <p>Teoriciler açısından büyük bir şanssızlık olarak, soğuk karanlık madde modeline karşı birikmekte olan gözlemsel kanıtlar, hemen hemen ölümcül bir düzeye ulaşmıştır. Asıl problem şudur: Galaksiler, büyük ölçekte, teorinin öngördüğünden daha fazla kümelenmektedirler. 1980’lerin başlarında Princeton Üniversitesinden Neta Bahcall ve AT&amp;T Bell Laboratuarları’ndan Raymond Soneira galaksi kümelerinin yüz milyonlarca ışık yılı ve daha büyük ölçeklerde biraraya toplanma eğilimi gösterdikleri sonucuna varmışlardır. 1980’lerin sonlarında, daha önce sözü edilen ‘Büyük Çekici’nin bulunması, maddenin büyük ölçeklerde soğuk karanlık madde modeliyle açıklanamayacak ölçüde kümelendiğini göstermiştir. Oxford Üniversitesinden George Efstathiou, S. J. Maddox ve arkadaşları ile Queen Mary ve Westham Kolej’leri ile Durham Üniversitesi, Oxford Üniversitesi ve Toronto Üniversitesi’nden bilim adamı gruplarının son zamanlardaki çalışmaları, 30 milyon ışık yılından daha büyük ölçeklerdeki galaksilerin, kolaylıkla soğuk karanlık madde modeliyle açıklanabileceğinden daha fazla kümelendiklerini gösterdi. Kozmoloji alanında çalışan astronomların çoğu, soğuk karanlık madde modelinin artık ölmekte olduğunu düşünüyor. Ama yerine geçmeye aday iyi bir model de yok gibi görünüyor. Daha fazla sayıda galaksinin incelenmesi, daha fazla sayıda teorik düşünce ve daha çok bilgisayar simülasyonu gerekiyor. Şu an kozmoloji ile uğraşan astronomlar yeni gözlemler sonrası şaşırmış ve problemli bir durumdalar.</p>

  <div>
    <img alt="" src="../Images/main-25.png" />

    <p style="font-size:0.8em"><span style="font-weight:bold;font-style:italic;">Şekil 18.</span> <span style="font-style:italic;">Standart büyük patlama ve şişen evren modellerine göre evrenin genişlemesi. Genişleme, birbirinden uzakta bulunan iki nokta arasındaki uzaklığın artmasıyla ölçülebilir (Bu erken dönemlerde henüz galaksiler yoktu).</span></p>
  </div>

  <p>Hâlâ, soğuk karanlık madde modeli yanlış olsa bile şişen evren modelinin bir başka yorumunun doğru olduğu düşünülebilir. Şişen evren modeli doğru olsun yanlış olsun, bilim adamlarına, büyük patlamadan çok kısa bir süre sonra evrenin davranışı konusunda hesaplar yapabilme olanağı sağlamıştır. Şu anda bilim adamlarının elinde, kozmik fon ışınımının düzgünlüğü gibi evrenin şaşırtıcı özelliklerini, hesaplanabilir fiziksel süreçler cinsinden açıklayabilecek bir model var.</p>

  <p>Tartışmayı sürdürebilmek açısından şişen evren modelinin doğru olduğunu düşünelim. Bu bizi büyük patlamanın 10<sup>-35</sup> saniye sonrasına götürür. Ama acaba bundan önce ne oldu? Bazı fizikçiler, evrenimizin birçok özelliğinin Planck dönemi adı verilen ilk 10<sup>-43</sup> saniyelik sürede belirlendiğini düşünüyorlar. Kuantum teorisinin kurucularından Max Planck’a atfen Planck dönemi denen sürede tüm evren, atom-altı parçacıkları etkileyen ‘kuantum mekaniksel salınımlar’ tarafından etkilenmiş olmalıdır. 1920’ler ve 1930’larda gelişip daha sonra deneysel olarak doğrulanan kuantum mekaniği, atom-altı ölçeklerde maddenin davranışını belirler. Bu davranış, makroskopik yaratıklar olan bizlerin sağduyusuna aykırıdır. Kuantum mekaniğine göre, atom-altı düzeyde doğanın yapısal bir bulanıklığı vardır; doğa, kesin bir biçimde değil, ancak olasılıklarla tanımlanabilir. Örneğin elektron, aynı anda bir çok yerde bulunuyormuş gibi davranır. Planck döneminde büyük miktarlarda madde ve enerji, toptan ortaya çıkmak ve kaybolmakla aynı biçimde davranmış olabilir. Zaman kavramının kendisinin hiçbir anlamı olmayabilir. Tüm pratik amaçlar açısından Planck dönemi, evrenin kökeni sayılabilir.</p>

  <p>Son on yılda Stephen Hawking’in önderliğindeki teorik fizikçiler, evrenin Planck dönemindeki beklenen davranışlarını hesaplamaya çalıştılar. Böyle çalışmalara kuantum kozmolojisi adı veriliyor. Hawking, kuantum mekaniği ve genel görelilik teorisinin kavramlarıyla işe başlıyor, yüksek boyutlu düşsel bir uzayda evrenin biçimi ile ilgili bazı genel varsayımlar yapıyor ve sonuçları yorumluyor. Hawking, evrenin doğuşunu hesaplamaya çalışıyor. İtiraf etmek gerekir ki Hawking’in hesapları çok basite indirgenmiştir. Ama bileşenlerinin bir bölümü doğru olabilir. Eğer böyle bir hesaplama güvenilir bir biçimde yapılabilse bile, bilim adamları evrenin ilk koşulları konusunda herhangi bir varsayımda bulunmak zorunda değillerdir. Evrenin neden öyle olduğunu öğreneceğiz.</p>

  <h2 id="sigil_toc_id_15"><span style="font-style:italic;">Evrenin Sonu</span></h2>

  <p>Şu anda evrenin genişlemekte olduğunu biliyoruz ama acaba bu genişleme sonsuza kadar sürecek mi? Evrenin kaderi ne acaba? Hemen hemen kesin bir biçimde, genişleme yavaşlamaktadır. Tıpkı yukarıya doğru atılan bir taşın yerçekimi nedeniyle yükselirken bir yandan da yavaşlaması gibi evren de genişlerken bir yandan da kendi kütle çekimi altında bu genişleme yavaşlamaktadır. Dışarıya doğru genişleme ile içeriye doğru etki yapan kütle çekimi arasındaki rekabet, iki olasılık ortaya çıkarıyor: Ya yeryüzünden yukarıya doğru kurtulma hızından daha büyük bir hızla fırlatılan bir taş örneğinde olduğu gibi evren sonsuza kadar genişleyebilir veya yeterince hızlı fırlatılmadığından dolayı bir yüksekliğe kadar çıktıktan sonra geriye düşen bir taş örneğinde olduğu gibi evren de bir noktaya kadar genişleyip sonra büzülmeye başlayabilir. Bu iki olasılık, açık ve kapalı evrenler olarak adlandırılır. Açık evrenler sonsuza kadar sürer. Kapalı evrenlerin ise sonu vardır. Evren hemen hemen sonsuz yoğunluğa ulaşıncaya kadar büzüldüğünde bir çeşit ters büyük patlama ile sonu gelir.</p>

  <p>Evrenimizin bu yollardan hangisinde olduğu kozmik genişlemenin nasıl başladığına bağlıdır, tıpkı yukarı fırlatılan taşın yolunun, taşın ilk hızının Dünya’nın çekim kuvvetine oranla büyüklüğüne bağlı olduğu gibi. Bununla birlikte, bu ilk koşullar konusunda hiç bilgi sahibi olmasak da <span style="font-style:italic;">şu andaki</span> genişleme hızı ile <span style="font-style:italic;">şu andaki</span> ortalama madde yoğunluğu karşılaştırılarak evrenin açık veya kapalı olduğu saptanabilir. Eğer yoğunluk, kritik bir değerden büyükse, o zaman kütle çekimi üstün gelir ve evren kapalıdır. Gelecekte bir zamanda çökecektir. Eğer yoğunluk, kritik yoğunluktan azsa, evren açıktır. Yoğunluğun kritik değeri, evrenin şu andaki genişleme hızı tarafından belirlenir. Her 10 milyar yılda uzaklıkların iki katına çıktığı saptanmıştır, bu da 10<sup>-29</sup> gr/cm<sup>3</sup> kritik yoğunluk anlamına gelir. Bu değerin anlamını kavrayabilmek için, bir kişisel bilgisayarın toplam kütlesinin Güneş’in hacmine dağıldığını düşünün. Maddenin gerçek yoğunluğunun kritik yoğunluğa oranına omega adı verilir. Evrenin olası kaderini omega cinsinden söylememiz gerekirse, omega birden küçükse evren açık, omega birden büyükse evren kapalıdır. Omeganm tam bire eşit olduğu özel durumda evrenin düz olduğundan söz edilir ki bu durum açık ve kapalı evrenlere eşit uzaklıktadır.</p>

  <div>
    <img alt="" src="../Images/main-26.png" />

    <p style="font-size:0.8em"><span style="font-weight:bold;font-style:italic;">Şekil 19.</span> <span style="font-style:italic;">Kapalı, açık ve düz kozmolojilerde evrenin zamanla genişlemesi. Genişleme, herhangi iki uzak galaksi arasındaki uzaklıkla ölçülebilir. Kapalı bir evrende, evren önce genişler, sonra büzülür.</span></p>
  </div>

  <p>Çeşitli ölçümlere göre, evrenin gerçek ortalama madde yoğunluğu, kritik değerin onda biri veya 10<sup>-30</sup> gr/cm<sup>3</sup> civarındadır. Omega yaklaşık olarak 0.1’dir. Evrenimiz açık gibi görünüyor.</p>

  <p>Ne yazık ki madde kapalı değildir. Omegayı ölçmek zordur. Eğer evren tümüyle homojen olsaydı, yani bütün parçalarının özellikleri tamı tamına aynı olsaydı, yakın ölçümlerden omeganın değerini saptamak göreceli olarak kolay olurdu. Uzaklıkların kolayca saptanabileceği yakın bir uzay hacmi alın, hacim içindeki madde miktarını çekimsel etkilerden saptayın ve hacme bölerek yoğunluğu bulun. Sonra, kırmızıya kayma miktarından hacmin kenarının uzaklaşma hızını ölçün, uzaklığa bölün, ve kozmik genişleme hızı ile buna karşılık gelen kritik yoğunluğu bulun. Bununla birlikte evren tam anlamıyla homojen değildir. Yerel homojenlik bozuklukları, evrenin yoğunluğunun ve genişleme hızının bir yerden başka yere değişmesine neden olur. Yapabileceğimiz en iyi şey, yeterince büyük ölçeklerde bu homojenlik bozukluklarının ortadan kalktığını ummak ve ölçümlerimizi böyle büyük ölçekte yapmaktır.</p>

  <p>Böyle bir ölçüm yapmanın olası bir yolu, ilk kez Yakov B. Zel’dovich ve Rashid Sunyaev’in dikkat çektiği bir etki olan kozmik fon ışımasının galaksi kümelerindeki sıcak gazlardan saçılmasıdır. Sıcak gaz, radyo dalgaları Dünya’ya doğru yol alırken onlara hafif enerji destekleri verir. Hem radyo dalgalarındaki enerji değişimini, hem de sıcak gazların yaydığı X-ışınlarını ölçerek galaksi kümelerinin uzaklığı oldukça iyi saptanabilir. Büyük sayıda galaksi kümeleri için tekrarlanan böylesi ölçümler, evrenin büyük ölçekteki genişleme hızının daha kesin ölçümlerine olanak verir. Astronomlar, önümüzdeki on yılda MA, AXAF ve diğer araçlarla bu ölçümleri yapabilmeyi ümit ediyorlar.</p>

  <p>Benzer biçimde, çok sayıda galaksi için tekrarlanan hız ve uzaklık ölçüm çalışmaları, hem omeganın hem de Hubble sabitinin yerel değerlerini bulmakta kullanılabilir. Galaksilerin özel hızları, bir bölgede birikmiş halde bulunan, kozmik madde yoğunluğunun üzerindeki madde miktarına bağlıdır. Belli bir bölgede ortalamanın üzerinde ne kadar madde bulunduğu bilgisi ile birlikte özel hızların ölçülmesi, omeganın hesaplanabilmesini sağlar.</p>

  <p>Omega tümüyle belirsiz değildir. Astronomlar geniş uzay bölgelerinde omeganın 0.1’den küçük olmamasını sağlayacak miktarlarda madde bulmuşlardır. Diğer yandan, eğer omega 2’den büyük olsaydı, evrenin hesaplanan yaşının Dünya’mızın yaşından küçük olması gerekirdi. Dolayısıyla, omeganın değerinin 0.1 ile 2 arasında olduğu hemen hemen kesin gibidir. Eğer omeganın değeri, evrenin açık mı yoksa kapalı mı olduğu sorusuna yanıt olacak şekilde l’den kesinlikle küçük ya da l’den kesinlikle büyük olarak bulunabilseydi, kozmoloji ile uğraşan astronomlar bu sonuçtan daha fazla memnun olacaklardı. Bunu belki de önümüzdeki on yılda anlayabileceğiz.</p>

  <p>Şişen evren modeli omeganın değerinin kesinlikle l’e eşit olmasını öngörüyor. Bu anlamda, en azından ilke olarak model, gözlemsel sonuçlarca çürütülebilir ya da desteklenebilir. Şu andaki gözlemsel sonuçlar, omeganın değerinin 0.1’e yakın olduğunu gösteriyor. Bu nedenle şişen evren modelinin doğru olduğuna inanan bilim adamları çok büyük miktarlarda maddenin bir şekilde gizlendiğini kabul etmek zorundalar. Bu gizli maddeye ‘kayıp madde’ adı veriliyor.</p>

  <p>Özetlersek, gözleyebildiğimiz ışık yayan madde, omeganın 0.01 olmasını sağlayabilecek ölçüde kütleye karşılık geliyor; gözlenemeyen ama çekimsel etkileri saptanabilen maddeden dolayı bir 10 çarpanı gelerek omegayı yaklaşık olarak 0.1 değerine yükseltiyor. Omeganın 1 olmasını gerektiren şişen evren modelini destekleyenler, uzayın her ışık yılı kübünde görülemeyen ama varlığı çekimsel olarak saptanabilen on kat daha fazla madde olduğunu varsaymak zorundalar.</p>

  <p>Her ne kadar şişen evren modeli şu andaki gözlemsel sonuçlara ters düşüyorsa da genel özellikleri ve açıklamaya yönelik gücü nedeniyle pek çok bilim adamının aklını çelmiş gibi görünüyor. Hayli etkili olan şişen evren modelinin on yıldan biraz daha fazla zaman önce henüz bilinmediğini kabul etmek gerekir. 1987A süpernovası gibi bu düşünce de birden patlamıştır. Gelecekte de bu tür düşünce patlamaları olmasını beklemeliyiz.</p>

  <p>Eğer evren kapalı ise, bir gün genişlemesini durduracak ve büyük patlamanın tersine büzülmeye başlayacaktır. Sıcaklıklar azalma yerine artmaya başlayacak, sonunda bütün madde dağılıp yok oluncaya kadar sıkışacaktır. Bir evrenin ölümünden sonra başka bir evrenin doğup doğmayacağı ise tam bir bilinmeyendir.</p>

  <p>Ama evren açık veya düzse, sonsuza kadar genişlemesini sürdürecek, gittikçe soğuyacak ve yoğunluğu azalacaktır. Yıldız ve galaksiler evrimlerini gittikçe yavaşlayan bir hızda sürdüreceklerdir. Hesaplamalara göre, yaklaşık 10<sup>14</sup> ( 100 trilyon) yıl sonra bütün yıldızlar yakıtları bittiği için sönükleşecek, 10<sup>15</sup> yıl sonra gezegenler ile çevresinde döndükleri yıldızlar arasındaki bağlar kopacak, yaklaşık 10<sup>19</sup> yıl sonra yıldızlar içinde bulundukları galaksilerden çekimsel olarak kurtulacak, ve yaklaşık 10<sup>1500</sup> yıl sonra evrendeki madde tümüyle demire dönüşecektir. Tüm bunların gerçekleşmesi için yeterince zaman vardır. Princeton’daki İleri Araştırmalar Enstitüsü’nden Freeman Dyson gibi kimi bilim adamları, böyle yok oluşa giden bir evrende yaşamın devam edebileceğine inanıyorlar. Uzayın sonsuzlukları gittikçe daha fazla boşalıp soğudukça, nöronlar arasındaki iletimin yavaşlaması, eldeki zamanın sonsuz uzunluğuyla karşılanabilir. Böylece sonsuza doğru uzanılıp açılınabilir. Yıllar saniyeye dönüşecektir.</p>

  <p>Son olarak, kesinlikle yapabileceğimiz tek şeyin, uzayın bulunduğumuz yerel bölgesinin haritasını yapmak olduğunu unutmamamız gerekir. Eğer evren sonsuz uzanımda olsa bile, verilen bir zamanda yalnızca sınırlı bir bölümünü görebiliriz: Yalnızca ışığın büyük patlamadan günümüze kadar yol aldığı uzay bölgeleri görülebilir. Uzayın daha büyük derinliklerine baktığımızda, bize ulaşmak için daha fazla yol alan ışığı görürüz. Eninde sonunda öyle bir uzaklık gelir ki, teleskobumuza o an ulaşan ışık büyük patlama sırasında yayınlanmıştır. Bu uzaklık, gözlenebilen evrenin şu an 10-20 milyar ışık yılı olarak hesaplanan sınırlarını belirler. Daha uzağı göremeyiz, çünkü ışık henüz oradan bize ulaşmak için gereken zamanı bulamamıştır. Bu sınırdan ötede ne olduğunu bilebilmemizin de hiçbir yolu yoktur. Evrenin çok uzak bölgelerinde farklı kuvvetlerin, farklı parçacık türlerinin, hatta farklı uzay boyutlarının olması olasılığı akla yakın gözüküyor. Eğer böyle ise, doğanın çok küçük bir bölümü dışındaki bölümlerine tanıklık yapabilmemiz olanaksızdır.</p>

  <p>Aynı nedenle, bizi şaşırtacak çok şey vardır. Genişleyen evren gerçeğinin 1920’lerde bilinmediğini, kuasarların 1960 yılında henüz tanınmadığını düşünecek olursak, astronomların 2000 yılından sonra ne bulacağını nasıl düşleyebiliriz? <span style="font-style:italic;">Türlerin Kökeni</span> adlı eserinin son sözü olarak Darwin şöyle yazmıştı: “çok basit başlangıçlardan en güzel ve en olağanüstü şeyler oluşur ve evrimleşir.” Evren için ne kadar da doğru.</p>
</body>
</html>
