<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1><span style="font-weight:bold;">Yıldızların Yaşam Öyküleri</span></h1>

  <h2 id="sigil_toc_id_4"><span style="font-style:italic;">Güneş</span></h2>

  <p>Temel eseri olan <span style="font-style:italic;">Principia</span>’da Newton şöyle yazıyor: ‘Güneş’i sabit yıldızlardan biri olarak kabul edenler’ herhangi bir yıldızın parlaklığını Güneş’in parlaklığı ile karşılaştırarak o yıldızın uzaklığını bulabilirler. Bu, uzaktaki bir mumun ışığıyla yanıbaşımızdaki bir mumun ışığını karşılaştırarak mumun uzaklığını tahmin etmeye benzer. O zamanlar Newton, en yakın yıldızlara olan uzaklığın Güneş’imizin uzaklığının yaklaşık bir milyon katı olması gerektiğini hesapladı ki sonraki ölçümler bunun doğruluğunu gösterdi.</p>

  <p>Newton’un öne sürdüğü bu fikirde diğer yıldızların da tıpkı bizim Güneş’imiz gibi Güneşler olduğu düşüncesi gizlidir. Bu, kabaca doğrudur. Gerçekten bazı yıldızlar Güneş’e çok benzer ve onun özelliklerinin hemen tamamını paylaşır. Bu nedenle Güneş’i inceleyerek yıldızlar konusunda pek çok şey öğrenebiliriz.</p>

  <p>Yeryüzündeki ısı ve ışığın kaynağı tarih boyunca insanlığın çok ilgisini çekmiştir. On dokuzuncu yüzyılda bilim adamları Güneş’in enerjisini, sanki gökyüzünde kömür yakan dev bir fırın gibi kimyasal tepkimeler sonucu sağladığını düşünüyorlardı. Sonradan, eğer bu enerjinin kaynağı kimyasal olsaydı, yakıtın ancak</p>

  <p>1000 yıl yetebileceği ortaya çıktı. Daha iyi bir öneri olarak çekim enerjisi ortaya atıldı. Nasıl büyükbabalarımızın saatleri yavaş yavaş aşağıya doğru inen bir ağırlığın verdiği enerjiyle çalışıyorsa, Güneş de kütlesinin yavaş yavaş büzülmesi sonucu serbest kalan enerjiyi yayıyordu. Ama bu sürecin de ancak 100 milyon yıl ısı ve ışık üretebileceği bulundu. Bu rakam da Yerküre ve Güneş Sistemi’nin yaşı olarak kabul edilen 4.5 milyar yılın yanında çok küçük kalıyordu. Bu ikilemin farkına varan İngiliz astronom Arthur Eddington 1920’de Güneş ve diğer yıldızların enerjilerini nükleer tepkimelerle ürettiğini öne sürdü. Güneş’in en sıcak ve en yoğun bölgesi olan merkezinde oluşacak nükleer tepkimeler milyarlarca yıl boyunca yetecek enerjiyi sağlayabilirdi.</p>

  <p>Güneş, yarıçapı yaklaşık bir buçuk milyon kilometre olan büyük ve sıcak bir gaz topudur. Modern teoriye göre Güneş’in merkezindeki yoğunluk suyun yoğunluğunun yaklaşık yüz katı, sıcaklık ise yaklaşık 15 milyon derece civarındadır. Atom-altı parçacıkların bir araya gelip kaynaşarak nükleer enerjiyi açığa çıkarabilmeleri için bu tür yüksek sıcaklıklar gereklidir. Serbest kalan enerji başlıca iki şey yapar. Birincisi, Güneş’in içinde sıcaklığı yüksek tutarak dışarıdan içeriye doğru bir etki yapan kütle çekim kuvvetine direnmeye yetecek bir basınç yaratır (Böyle bir basınç olmazsa, Güneş kendi ağırlığı altında çöker). İkincisi, açığa çıkan enerji ışınıma dönüşerek önce Güneş’in yüzeyine doğru hareket eder, oradan da uzaya yayılır. Güneş’in enerjisinin bir bölümü yüzeyi hareketlendirip karıştırarak çok yüksek enerjili parçacıklar, manyetik alanlar ve taç(corona) adı verilen yüksek sıcaklığa sahip bir atmosfer yaratır.</p>

  <p>Güneş tacı astronomları şaşırtıyor. Güneş tutulmaları sırasında Güneş’ten fışkıran uzantılardan oluşan parlak bir taç görünümüne bürünen taçküre, yüzyıllardan beri gözleniyor. Ama neden bu kadar sıcak? Enerjisini nereden alıyor? Güneş’in içindeki sıcaklık, merkezdeki 15 milyon dereceden yavaş yavaş yüzeyde 6000 dereceye kadar düşer. Güneş’in içindeki kütle çekim kuvveti ve iç basınç arasındaki denge, Güneş’in ışınım gücü ve boyutları düşünüldüğünde anlaşılabilir sıcaklıklardır. Ama Güneş maddesinin sıcaklığının yüzeyde 6000 dereceye kadar düştükten sonra yüzeyin hemen dışında yeniden büyük bir hızla ısınarak bir kaç milyon dereceye ulaşmasının ve uzaya yayılarak tacı oluşturmasının görünürde hiçbir nedeni bulunmuyor.</p>

  <p>Güneş tacının enerji girdisi ile ilgili ilk ipuçları, uzaydan yapılan morötesi gözlemlerden geldi. Bu gözlemlerle her ne kadar Güneş’in yüzeyinde gerektiği kadar küçük bölgeler-belki seksen kilometre çapında- gözlenemediyse de uzay gözlemleri ile taçkürede çok büyük sayıda gaz fışkırmaları ve patlamalar saptandı. Astronomlar, güçlü manyetik alanların kopup yeniden birleşerek bir şekilde Güneş atmosferine enerji sağladığını düşünüyorlar. Ama ayrıntılar henüz çok açık değil. Örneğin, manyetik alanlar enerjilerini nereden alıyorlar? İlk kez 1851’de Alman eczacı ve amatör astronom Heinrich Schwabe tarafından bulunan on bir yıllık Güneş etkinlik çevriminde manyetik alanların rolü nedir?</p>

  <p>Taçküre, Güneş’in çoğu yüksek enerjili etkinliklerinde merkezî bir rol üstlenir. Yüksek sıcaklıktaki Güneş tacı, X-ışınları ve Güneş rüzgarı adı verilen yüksek enerjili parçacıklar yayar. Yerküre’nin yörüngesi yakınlarında Güneş rüzgarının hızı saniyede 500 kilometre civarındadır. Sıcak taçküre, sürekli bir biçimde Güneş rüzgarı yaymasının yanısıra ara sıra Güneş parlamaları adı verilen şiddetli enerji patlamaları gösterir. Güneş yüzeyinin ancak binde birini kaplayan Güneş parlaması, morötesi ve x-ışınlarında Güneş’in geri kalan bölümünün tamamından çok daha parlak olabilir. Bununla ilişkili bir olay da ilk kez 1600’lerde Galileo tarafından bulunan Güneş lekeleridir. Güneş lekelerinin büyüklüğü 1500 kilometreden 50000 kilometreye kadar değişir. Tek tek bakılacak olursa, Güneş lekelerinin ömürleri birkaç saatle birkaç ay arasındadır. Güneş lekelerinin toplam sayısı, taçküre ve Güneş rüzgarı arasında yakın bir ilişki vardır ve bunlar zamanla değişen olaylardır. Güneş lekelerinin sayısı az olduğunda taçküre Güneş ekvatorunda daha şişkin, kutuplarda ise çok basıktır. Leke sayısı arttığında ise taçküre çok daha simetrik bir görünüm alır.</p>

  <p>Kimi bilim adamları Güneş etkinliğinin değişiminin Dünya’mızın iklimini etkilediğini düşünüyorlarsa da aradaki ilişki henüz tam anlaşılmış değil. Örneğin, tarihsel kayıtlar 1645- 1715 yılları arasında Güneş lekesi sayısı ve buna bağlı etkinliklerin normalin çok altında olduğunu gösteriyor. Bu olgu, 1890 yılında Alman astronom Gustav Sporer ve Ingiliz astronom Edward Maunder’in dikkatini çekmiş. ‘Maunder minimum’ adı verilen bu düşük Güneş etkinliği sırasında Avrupa’daki sıcaklıkların olağandışı düşük olduğu biliniyor. Eğer Güneş etkinliği gerçekten Dünya’nın iklimini etkiliyorsa, bu konuda öğreneceğimiz daha çok şey var demektir.</p>

  <p>Son yirmi yılda X-ışın detektörleri ve diğer araçlar Güneş’le ilgili taçküre, kuvvetli manyetik alanlar, parlamalar ve yıldız rüzgarı gibi karmaşık olayların diğer yıldızlarda da bulunduğunu keşfetti. Bu, astronomlar için de sürpriz oldu.</p>

  <p>Belki de taçkürelerin gizi 1990’larda çözülecek. Astronomlar, Yörüngedeki Güneş Laboratuarı (Orbiting Solar Laboratory, OSL) adı verilen ve tüm zamanını Güneş’i incelemekle geçirecek olan bir uydu önerisi yaptılar. Bu yeni astronomi laboratuarı bir optik teleskop, bir morötesi teleskop ve bir de X-ışın teleskopu taşıyacak. OSL’yi Kanarya Adaları’na yerleştirilecek olan Yerden Gözlem Yapan Büyük Güneş Teleskopu (The Large Earth Based Solar Telescope, LEST) tamamlayacak. Güneş yüzeyindeki yapılanmaların ayrıntılı görüntülerini oluşturabilmek amacıyla açısal gücü çok yüksek olarak yapılacak LEST, Güneş’in manyetik alanını OSL’den daha büyük bir duyarlılıkla ölçebilecek. LEST’in görevleri arasında, Güneş’in içinde manyetik alanların enerji taşınmasını nasıl etkilediğini bulmak ve Güneş’in manyetik alanının üç boyutlu haritasını çıkartmak da var.</p>

  <p>Elimizde Güneş’in iç bölgeleriyle ilgili çok az doğrudan bilgi var. Gördüğümüz tüm ışık Güneş’in yüzeyinden geliyor. Bununla birlikte yüzey, iç kısımlardaki koşullara ilişkin ipuçları veriyor. Bunların en önemlilerinden biri, gaz hareketlerini inceleyen ve yepyeni bir araştırma alanı olan Güneş sismolojisi. Güneş’in içinde oluşan titreşimler, aynen yeryüzündeki depremler gibi, yüzeye bilgi taşır. Nasıl depremlerin şiddeti ve sarsıntıların arasında yer alan zaman aralıkları Yerküre’nin derinliklerindeki koşullar konusunda bilgi verirse, Güneş’in yüzeyinde oluşan gaz titreşimleri de derinliklerindeki yoğunluk, sıcaklık ve dönüş hızı gibi konularda bilgi taşır. Örneğin Güneş titreşimlerinin son zamanlarda yapılan bir analizi, teorik beklentilerin tersine Güneş’in iç katmanlarının yüzey katmanlarıyla aynı hızda döndüğünü ortaya çıkararak Güneş araştırmaları yapan astronomları şaşırttı. Bununla birlikte Güneş sismolojisinin çoğu sonuçları teorik öngörüleri doğruluyor. Bilim adamları kendi teorilerinin deneyler aracılığıyla doğrulanmasından mutlu olurlar. Ama aynı bilim adamları teorileriyle deney arasında bir çelişki yakaladıklarında da genelde mutlu olur ve heyecanlanırlar.</p>

  <p>Güneş sismologları, Güneş’in yüzeyindeki hareketleri birinci bölümde anlatılan Doppler kayması yöntemini kullanarak izlerler. Güneş yüzeyi titreşirken önce Yerküre’ye doğru, sonra ters yönde, sonra yine Yerküre’ye doğru hareket eder. Sürüp giden bu hareketlerin izleri çok duyarlı bir biçimde Güneş’ten yayılan ışığın dalga-boyu değişimlerinin içinde yer alır. Güneş yüzeyinde yer alan bazı titreşimler her beş dakikada bir kendilerini tekrarlarlar. Güneş’in iç yapısının doğru bir görüntüsünü elde etmek için bu titreşimleri yıllar boyu bir dakikalık aralıklarla gözlemek ve ölçmek gerekir. Böylesi uzun dönemli çalışmalar Dünya’nın çeşitli yerlerinde konumlanmış birçok gözlemevi gerektirir. Böylece Güneş’in her zaman en az bir gözlemevinin görüş açısı içinde kalması sağlanır. Astronomlar şu anda dünyanın çeşitli yerlerinde en az on gözlemevinden oluşan ve Küresel Salınım Ağ Grubu (Global Oscillation Network Group, GONG) adı verilen bir gözlemevleri ağı inşa etmekteler. Güneş sismolojisi tekniklerini kullanacak olan GONG, Güneş yüzeyinde 65000 noktada aynı anda yüzey salınımlarını ölçebilecek.</p>

  <p>Güneş’in iç yapısının daha iyi öğrenilmesi, astronomları yıllardır uğraştıran bir başka probleme de çözüm getirebilir. Güneş’in yaydığı nötrino adı verilen atom altı parçacıkların ölçülen sayısı öngörülen sayının çok altındadır. Nötrinolar elektriksel olarak yüksüz(nötr) olup diğer parçacıklarla çok zayıf bir biçimde etkileşir. Fizikçiler yıllarca nötrinoların kütlesiz, elektromanyetik ışınım gibi saf enerji olduğunu düşündüler. Bununla birlikte kütlesi de dahil olmak üzere nötrinonun özellikleri deneysel olarak pek iyi saptanamadı.</p>

  <p>Teorik olarak nötrinolar Güneş’in merkezinde sürüp giden nükleer tepkimeler sırasında üretiliyor olmalılar. Nötrinoların üretim hızı, İleri Araştırmalar Enstitüsü’nden John Bahcall tarafından çekirdek fiziğinin en iyi teorileri ve Güneş’in içindeki sıcaklık ve yoğunluk koşulları konusundaki bilgiler kullanılarak çok dikkatli bir biçimde hesaplandı. Nötrinolar çevredeki maddeyle çok zayıf bir biçimde etkileştiklerinden Güneş’in merkezinde üretilen hemen hemen her nötrino Güneş yüzeyinden uzaya kaçıyor olmalı. Bu nedenle de teoriyi gözlemlerle karşılaştırmak muhtemelen son derece basit olacaktır.</p>

  <div><img alt="" src="../Images/main-8.png" /></div>

  <p style="font-size:0.8em"><span style="font-weight:bold;font-style:italic;">Şekil 6.</span> <span style="font-style:italic;">Güneş’in sismolojik görüntüsü. Farklı tonlar, bakış doğrultumuz boyunca Güneş’in yüzey tabakalarının farklı hızlarını gösteriyor. Güneş merkezinin hızı yaklaşık olarak sıfırdır. Güneş merkezininkinden daha açık tonlar, bize doğru hareket eden bölgeleri, daha koyu tonlar ise bizden uzağa doğru hareket eden bölgeleri gösteriyor. Kırçıllı görüntüden, Güneş’in yüzeyi titreşirken birbirine yakın noktaların farklı hızlara sahip olduğu anlaşılıyor.</span></p>

  <p>Pennsylvania Üniversitesi’nde yirmi yıldır süren bir deney sonucunda Güneş’ten yayılan nötrinoları sayan Raymond Davis ve arkadaşları, sayılan nötrinoların öngörülen sayının yalnızca üçte biri olduğunu buldular. Bu fark son yıllarda Japonya’da yapılan bir deneyle de doğrulandı. Dolayısıyla da ciddi bir problem oluşturuyor. Ya Güneş’in içindeki koşullar bizim düşündüğümüzden farklı, ya da nötrino üretildikten sonra yapısını değiştirebilen ve böylece yakalanıp sayılmaktan kurtulabilen bir özelliğe sahip. Birinci açıklama, eğer doğruysa, yıldızların yapısı konusundaki tüm teorilerimizi değiştirebilir. İkinci açıklama ise atom altı parçacıklara bakışımızı yenilememizi gerektirebilir.</p>

  <p>1990’lar için planlanan ve Güneş nötrinolarını izlemeyi amaçlayan bir dizi yeni deney gündemde: Rus-Amerikalı bilim adamları arasında Rus-Amerikan Galyum Deneyi adı verilen bir işbirliği, eski Sovyetler Birliği’nin Baksan Laboratuvarı’nda yürütülecek. İtalya’nın Gran Sasso Laboratuarı ve Sudbury Nötrino Gözlemevi’nde ise Amerika Birleşik Devletleri, Kanada ve İngiltere işbirliği var. Bu yeni deneylerin eskilerden farkı Güneş’in her yerinde üretilmiş olabilecek her düzeyde nötrino enerjisine duyarlı olmaları. Bunun ötesinde Sudbury Nötrino Gözlemevi’nde nötrinonun her biçimi saptanabilecek. Nötrinolar biçim değiştirse bile bu yeni nesil sayaçlara yakalanmaktan kurtulamayacaklar.</p>

  <h2 id="sigil_toc_id_5"><span style="font-style:italic;">Yıldızların Oluşumu</span></h2>

  <p>Bir yıldızın oluşumu için iki şey gereklidir: Madde ve maddeyi yüksek yoğunluklara erişinceye dek sıkıştıracak bir mekanizma. Madde, uzayda oldukça boldur. Uzaydaki madde, hemen hemen tümüyle çok küçük miktarlarda diğer elementler ve küçük toz parçacıklarıyla karışmış durumda bulunan hidrojen gazından oluşmaktadır. Bazı bölgelerde gaz düzgün bir biçimde dağılmış durumda bulunurken diğer bazı bölgelerde yoğunlaşmalar gösterir. Maddenin toplandığı yerde kütle çekimi de daha kuvvetlidir, bu nedenle de gaz kendi kendini daha da sıkıştırarak yüksek yoğunluklara ulaşabilir. Sonuçta kütle çekim kuvveti tek başına gazı yoğunlaştırmanın bir mekanizması olabilir. Yoğun, yeni doğmuş bir yıldız çekirdeğinin çapı bir ışık yılının yarısından daha küçüktür. Ama bu boyut bile tam oluşmuş bir yıldızın boyutlarından milyonlarca kat daha büyüktür. Kütle çekimi ile birleşen başka birçok kuvvet, bu ilkel yıldız çekirdeğinin davranışını belirler. Tipik olarak gaz bulutu kendi çevresinde dönmekte olup manyetik kuvvetler tarafından gittikçe daha fazla sıkıştırılır. Bu faktörlerin etkileşiminden doğan etkiler henüz tam olarak anlaşılamamıştır. Bulutun içinde büzülme ve çökmeye karşı koyan ısı ve basınç vardır. İçeriye doğru etki eden kütle çekim kuvveti yeterince büyük olduğunda bulut büzülmeye ve kendi merkezine doğru çökmeye devam eder. Bu da açığa çıkan çekim enerjisi nedeniyle ısı üretimine neden olur (Açığa çıkan ısı kızılötesi ışınım biçimine dönüşür). Büzülen gaz bulutunun yoğunluğu ve sıcaklığı artar. Dönen bir bulutta merkez etrafında Güneş sistemi boyutlarında bir gaz ve toz diski oluşabilir. Sonuçta kaçınılmaz olarak merkezdeki sıcaklık 10 milyon dereceyi bulur. Bu sıcaklıkta nükleer tepkimeler başlar ve bulut bir yıldıza dönüşür.</p>

  <p>Yıldızların kütleleri Güneş kütlesinin onda biri kadar küçük olabileceği gibi yüz katı kadar büyük de olabilir. Daha küçük kütleler hiçbir zaman sıcaklıklarını nükleer tepkimeleri başlatacak ölçüde yükseltemezler, daha büyük kütleler ise kendi ışınımlarının dışa doğru etkiyen basıncı ile dağılırlar. Bir yıldızın yukarıda anlatıldığı gibi doğumu için gereken süre yıldızın kütlesi ile değişir. Teoriye göre Güneş’imizin doğumu için 10 milyon yıl gerekmiş olmalı. Güneş kütlesinin onda birine sahip bir yıldızın doğum süreci 100 milyon yıl, yüz katına sahip bir yıldızınki ise yalnızca 10000 yıl sürer.</p>

  <p>1980’lerde Kızılötesi Astronomi Uydusu (Infrared Astronomy Satellite, IRAS) oluşum sürecinde on binlerce yıldız bulduğunda bu teori de bir anlamda desteklenmiş oldu. IRAS, kendilerini çevreleyen gaz içine gömülmüş durumda, büzülmelerinin ilk aşamalarında olan ve nükleer tepkimelerin henüz başlamadığı yıldız çekirdekleri buldu. Yıldız oluşum teorimiz bir başka desteğini de 1980’lerde radyo teleskoplar beklenmedik bir keşif yaptığında buldu: Oluşum halindeki bir yıldız civarında ters yönlere doğru fışkıran iki gaz sütunu. Teoriciler bu gaz sütunlarının genç bir yıldız çevresinde bulunması olası bir gezegen-oluşturan diskten kaynaklanmakta olabileceğini ileri sürdüler. Bununla birlikte ‘jet’ adı verilen bu gaz sütunlarının kaynağı ve rolü hâlâ tam olarak anlaşılmış değil.</p>

  <p>Yıldız oluşturan bulutları bu kadar uzun süre daha fazla büzülmeden tutan şey nedir? Yeni bir yıldızın kütlesini ve her boyuttaki yıldızların sayısını ne belirler? Genç yıldızların çevresinde çoğu zaman bulunan gaz disklerinin rolü nedir? Yıldız oluşurken içeri ve dışarı doğru akan gaz nasıl bir işlev görür? Tüm bu soruların yanıtını bulabilmek için ayrıntılı teorik hesaplamaların sürdürülmesi ve yeni astronomi araçlarının geliştirilmesi gerekir. Bu yeni araçlar 3x10<sup>-5</sup> dereceden daha yakın gaz kümelenmeleri ve iplikçikleri ayırt edebilmeli ve saniyede 0.15 kilometrelik gaz hızlarını ölçebilmek için yüzde 5xl0<sup>-5</sup> kadar küçük dalgaboyu kaymalarına duyarlı olmalıdır.</p>

  <p>Yıldız oluşumu, görülür ışığın giremediği yoğun gaz bulutları içinde sürüp gittiğinden ipuçları radyo dalgaları ve kızılötesi ışınımda aranmalıdır. 1990’lar için planlanan ve tüm bu gereklilikleri karşılayan uzay araçları şunlardır:Uzay Kızılötesi Teleskopu (Space Infrared Telescope Facility, SIRTF), Kızılötesi Astronomi İçin Stratosfer Gözlemevi (Stratospheric Observatory for Infrared Astronomy, SOFIA), Ayarlanmış Kızılötesi Teleskopu (the Infrared Optimized Telescope-IRO), Milimetrik Dizge(Millimeter Array,MMO), Milimetre Altı Dalgaboyu Teleskop Dizgesi (Submillimeter Wavelength Telescope Array ve Batı Virginia’daki Green Bank’ta yer alan Green Bank Teleskobu(GBT). Bu teleskoplardan her birinin konunun araştırılmasına kendine özgü ve önemli katkıları olacaktır. SIRTF Dünya’mızın atmosferine giremeyen dalga boylarını gözleyecektir. SOFLA gezegen oluşturan disklerdeki koşulların habercisi olan bazı atom ve moleküllerin yaydığı ışınımı inceleyecektir. MMA ve IRO ise gezegen oluşturan diskler ve bu disklerden fışkıran gaz akımlarını incelemek amacıyla yüksek ayırma güçlü çalışmalar yapacaklardır.</p>

  <p>Örneğin MMO her biri aşağı yukarı sekiz metre çapında kırk farklı radyo teleskop çanağından oluşmaktadır. Bu teleskoplar elektronik olarak birbirine bağlı olacak ve böylece tek bir dev teleskop gibi davranabileceklerdir. Birbirinden 2xl0<sup>-5</sup> derece açısal uzaklıktaki iki cismi ayırt edebilcek olan MMA, adını duyarlı olduğu radyo dalgalarının dalga boylarından (1 milimetreden 10 milimetreye kadar) almaktadır.</p>

  <div>
    <img alt="" src="../Images/main-9.png" />

    <p style="font-size:0.8em"><span style="font-weight:bold;font-style:italic;">Şekil 7.</span> <span style="font-style:italic;">Radyo dalgalarına duyarlı olacak olan, öneri halindeki Milimetre Dalgaboyu Gözlemcisi’nin (MMA) hayali görüntüsü.</span></p>
  </div>

  <p>Bu dalgaboyu aralığında MMA’nın açısal çözümleme gücü, Dünya’daki tüm teleskoplardan daha iyi olacaktır. Daha kısa dalgaboylu radyo dalgalarına duyarlı olacak Milimetre Altı Dalgaboyu Teleskop Dizgesi ise her biri altı metre çapında en az altılı bir anten grubundan oluşacaktır.</p>

  <h2 id="sigil_toc_id_6">Yıldızların Yaşamı ve Ölümü</h2>

  <p>Yüzyıllar boyu, özellikle yeryüzündeki yaşam süreleriyle karşılaştırıldığında, yıldızlar kalıcılığı simgelemişlerdir. Shelley’in <span style="font-style:italic;">Adonais</span> (1821) adlı şiirinde şu dizelere rastlarız: “Her şey değişir ve geçer, yalnızca Bir şey kalır;/Gökyüzünün ışıkları sürekli parlar, yeryüzünün gölgeleri uçar.” Ve <span style="font-style:italic;">Christabel'</span>de (1800), Coleridge şöyle yazar: “Ve gerçek kalıcılık gökyüzünde yaşar;/ Yaşam sıkıcı, gençlik anlamsızdır.”</p>

  <p>Ama çağdaş astronomlar hiçbir şeyin gerçek anlamda kalıcı olmadığını fark ettiler.</p>

  <p>On dokuzuncu yüzyılda yakın yıldızların uzaklıkları ilk kez doğrudan ölçüldüğünde, astronomlar bazı yıldızların <span style="font-style:italic;">aynı uzaklıktaki</span> diğerlerinden daha parlak göründüğünü buldular. Ve böylece bütün yıldızların aynı olmadığı sonucuna vardılar. Yıldızlar, tıpkı elektrik ampulleri gibi çeşitli ışıma güçlerinde olabiliyorlardı. Renkleri de birbirlerinden farklıydı. 1911-1913 yıllarında birbirlerinden habersiz olarak Danimarkalı astronom Ejnar Hertzsprung ve Amerikalı astronom Henry Noris Russel yıldızlar hakkında basit ama çok önemli bir gerçeği keşfettiler. Hertzsprung ve Russel yakın yıldızları, renkleri bir eksende, ışıma güçleri diğer eksende olmak üzere bir diyagrama yerleştirdiklerinde yıldızlardan çoğunun diyagonal bir bant boyunca yer aldıklarını gördüler. Başka bir deyişle, yıldızların renkleri ve ışıma güçleri arasında kesin bir ilişki vardı: Işıma gücü daha yüksek yıldızların renkleri de daha mavimsiydi.</p>

  <div>
    <img alt="" src="../Images/main-10.png" />

    <p style="font-size:0.8em"><span style="font-weight:bold;font-style:italic;">Şekil 8.</span> <span style="font-style:italic;">‘Ana kol’ yıldızlarının dağılımı. Her küçük çember, gözlenen bir yıldızı temsil ediyor. Yatay eksen, yıldızın gözlenen rengi; düşey eksen ise yıldızın gözlenen ışıma gücünü gösteriyor. Köşegen doğrultusunda uzanan ve oldukça dar olan kuşağa ana kol adı veriliyor.</span></p>
  </div>

  <p>Eğer böyle bir ilişki olmasaydı-eğer belli bir renkteki yıldızların ışıma güçleri birbirlerinden çok farklı olabilseydi- o zaman Hertzsprung-Russel diyagramına yerleştirilen yıldızların diyagramın her yerine dağılmış olmaları gerekirdi. Yıldızların çoğunluğunun üzerinde yer aldığı bu diyagonal bant ‘Ana Kol’ olarak bilinir. Ana kolun alt ucunda yer alan yıldızlar kırmızı renkli ve sönük, üst ucunda yer alan yıldızlar ise mavi renkli ve çok parlaktır. Bir yıldızın ana koldaki yerini belirleyen en önemli faktör, o yıldızın kütlesidir. Büyük kütleli yıldızlar daha mavimsi ve yüksek ışıma gücüne sahip, küçük kütleli yıldızlar ise daha kırmızımsı ve sönüktürler.</p>

  <p>Renk, sıcaklıkla doğrudan ilişkili olduğu için önemlidir. Tüm sıcak cisimler, yıldızlar da dahil olmak üzere, elektromanyetik ışınım yayarlar ve bu ışınımın rengi cismin sıcaklığı tarafından belirlenir. Örneğin, 7000 C derece sıcaklık mor ışık, 3500 C sıcaklık kırmızı ışık üretir (7000 dereceden daha yüksek sıcaklıklar mor-ötesi ışınım, X-ışınları ve gamma ışınları; 3500 dereceden daha düşük sıcaklıklar ise kızılötesi ışınım ve radyo dalgaları üretirler). Bir yıldızın rengini saptadığınızda onun yüzey sıcaklığını saptamış olursunuz. Dolayısıyla Hertzsprung ve Russel’in keşfettikleri şey aslında bir yıldızın ışıma gücü ve yüzey sıcaklığı arasındaki ilişkidir.</p>

  <p>Hertzsprung ve Russel bir şey daha buldular. Yıldızların küçük bir oranı kendine özgüydü; bunlar ana kol yıldızları denen çoğunluğukta gözlenen renk-ışıma gücü ilişkisini göstermiyorlardı. Bu ‘uygunsuzlar'ın bir bölümünün ışıma güçleri kendi renklerine göre çok fazla, bir bölümünün ışıma güçleri de yine kendi renklerine göre çok azdı. Bazı başka ip uçlarına ve teorik öngörülere dayanarak bugün bunların evrimlerinin ileri aşamalarındaki yıldızlar olduğuna inanıyoruz. Gerçekten yıldızlar doğar, yaşlanır ve sonunda ya gözden yitip gider ya da patlarlar. Yıldızlar ne Newton’un ‘sabit’ cisimleri, ne de Shelley ve Coleridge’in sonsuz ışıklarıdır. Hatta Shakespeare’in ‘değişmez’ kuzey yıldızı bile bir gün yok olacaktır.</p>

  <p>Bir yıldız oluştuğu andan itibaren etkin yaşam süresinin çoğunu ana kol yıldızı olarak geçirir. Bu evrede yıldız, ilkel yakıtı olan hidrojeni yakar. Dört hidrojen çekirdeğini kaynaştırarak bir helyum çekirdeğine dönüştürür ve bu süreç sonunda nükleer enerji açığa çıkar. Daha sonra, yıldız hidrojeninin kabaca % 10’nunu tükettiğinde yıldızın merkez bölgeleri büzülürken dış bölgeleri genişler. Bu arada yıldız parlamayı sürdürür. Parlamanın kaynağı ise merkez bölgesi büzülürken salıverilen çekim enerjisidir. Yıldızın yüzeyi ise genişlerken soğur ve yıldızın aynı parlaklıktaki bir ana kol yıldızına oranla çok daha kırmızımsı görünmesine neden olur. Böyle olağandışı kırmızı ve büyük yıldızlara kırmızı dev yıldızlar adı verilir ki Hertzsprung-Russel diyagramına uyumsuzluk gösteren yıldızların bir bölümü bunlardır. Eninde sonunda yeterince büyük kütleli kırmızı dev yıldızların merkezlerindeki sıcaklık, yeni bir nükleer yakıtı ateşleyebilecek ölçüde yükselir. Bu yeni yakıt, hidrojenden sonra ikinci hafif atom olan helyumdur. Üç helyum çekirdeği kaynaşarak karbona dönüşür. Sonunda, bir dizi nükleer tepkime sonucunda, gittikçe ağır çekirdeklerin kaynaşması sonucu yıldızın merkezi demire dönüşür. Demir, elementlerin en kısırıdır. Ne başka atom çekirdekleriyle kaynaşarak ne de daha hafif çekirdeklere bölünerek enerji üretemez. Bir yıldızın merkezi demire dönüştüğünde, yıldızın kendi kütle çekimini dengeleyecek sıcaklık ve basınç kaynağı kalmadığında, yıldız çökmek zorundadır.</p>

  <p>Güneş’imiz bir ana kol yıldızı olarak yaklaşık 5 milyar yıl yaşadı, kırmızı dev bir yıldıza dönüşüp büyümeye başlamadan önce hidrojenini sakin bir biçimde yakarak 5 milyar yıl daha yaşayacak. Sonra, 100 milyon gibi kısa sayılabilecek bir zaman aralığı içerisinde nükleer yakıtının geri kalanını tüketerek çökecektir. Büyük kütleli yıldızlar nükleer yakıtlarını daha hızlı, küçük kütleli yıldızlar ise daha yavaş harcarlar. Örneğin, Güneş’imizden on kat daha büyük bir kütleye sahip olan bir yıldız, merkezindeki hidrojeni yalnızca 30 milyon yılda tüketerek bir kırmızı deve dönüşür. Genel olarak büyük kütleli yıldızlar her şeyi küçük kütlelilerden daha hızlı yaparlar.</p>

  <p>Yıldız evrimi ile ilgili teorilerimizi nasıl sınayabiliriz? Tek bir yıldızdaki değişiklikleri gözleyebilecek kadar uzun zaman bekleyemeyeceğimiz çok açık. Bu, milyonlarca veya milyarlarca yıl gerektirir. Bunun yerine evrimlerinin değişik aşamalarındaki birçok yıldızı gözleyebilir ve buradan tek bir yıldızın yaşam öyküsünü çıkarabiliriz. Botanikçiler benzer bir yöntemle Kaliforniya kızılağaçlarının yaşam çevrimini açıklığa kavuşturmuşlardır. Kızılağaçlar bir botanikçiden çok daha uzun, yüzyıllarca yaşarlar. Ancak kimi tohumunu çatlatan, kimi ilk yapraklarını veren, kimi ise olgunluk ve yaşlılık çağlarındaki kızılağaçları aynı zamanda gözleyerek tek bir kızılağacın yaşam tarihini çıkarabiliriz. Yeni yıldızlar sürekli bir biçimde doğduklarından -galaksimizde ortalama olarak yılda yaklaşık on yıldız- bir grup yıldızı inceleyen astronomlar evrimlerinin hemen her aşamasındaki yıldızlarla karşılaşırlar. Hubble Uzay Teleskopu, galaksimizin çok ötesinde, milyonlarca ışık yılı uzaklıktaki yıldızları inceleyebiliyor. SIRTF da benzer ölçümlerle yeni doğmuş yıldızların sahip olabildiği değişik ışıma güçlerini inceleyebilecek.</p>

  <p>Yanıp-tükenmiş bir yıldız yaşamını çeşitli şekillerde noktalayabilir. Yoğun, sönük bir yıldız türü olan beyaz cüceye veya çok daha yoğun, soğuk bir tür olan nötron yıldızına dönüşebilir. Bir beyaz cüce, aynı kütleye sahip bir ana kol yıldızından 100-1000 kez daha küçüktür. Bir nötron yıldızı ise normal bir yıldızdan 100000 kez daha küçük olup hemen hemen yalnızca nötronlardan oluşmuştur. Nötronlar atom-altı parçacıklar olup protonlarla birlikte atom çekirdeklerini oluştururlar. Tipik bir atomda proton ve nötronlar, atomun ağırlıkça yüzde 99.9’unu oluşturduğu halde hacminin yalnızca 0.0000000000001’ini kaplayan ve çekirdek adı verilen çok yoğun merkez bölgesinde bulunurlar. Atom hacminin çok büyük bir bölümü çekirdeğin çevresinde göreceli olarak büyük uzaklıklarda dönen ve kütleleri proton ve nötronlara göre çok küçük olan elektronlarca doldurulur. Bununla birlikte, nötron yıldızlarında nötronlar katı ve çok sıkıştırılmış bir biçimde yan yana bulunurlar. Güneş’in atomlarındaki tüm elektronları koparıp çekirdekleri yan yana getirdiğinizi düşünün. Bir nötron yıldızı elde edersiniz. Nötron yıldızlarının yoğunlukları hayal bile edilemeyecek kadar yüksektir: Güneş’in kütlesi yaklaşık on kilometre çapında bir kürenin içine sıkıştırılmış durumdadır. Bunun ötesinde bu küre saniyede 1 ile 1000 devir arasında çok yüksek hızlarla dönmektedir. Manyetik alanı Dünya’mızınkinden trilyonlarca kat kuvvetli olan nötron yıldızları, periyodik atma(puls) biçiminde yoğun radyo dalgaları yayarlar. Beyaz cüceler ve nötron yıldızları, yapılarındaki sıkıştırılmış atom altı parçacıkların dirençleri nedeniyle daha fazla çökemez, büzülemezler. Sonsuza kadar bu dengeli durumlarını koruyabilirler. Ama bir zamanların parlayan yıldızları olan bu yoğun kürelerin dönme enerjisi dışındaki enerji kaynakları tükenmiştir. Dolayısıyla, eninde sonunda sönükleşip soğumaya mâhkumdurlar.</p>

  <p>Beyaz cüceler 1913 yılında Hertzsprung tarafından tanımlanmıştır. 1924 yılında İngiliz astronom Arthur Eddington ilk kez Güneş’e yakın bir yıldız olan Sirius’un beyaz cüce bir yıldız olan yoldaşının boyutlarını hesapladı. İlk nötron yıldızı 1967 yılında Cambridge Üniversitesi’nden Jocelyn Bell ve Anthony Hewish tarafından bulundu. Astrofizikçilerin bu ilginç cisimlerin karakteristik özelliklerini onların keşfinden önce öngörmeleri garip gelebilir. Kaliforniya’da birlikte çalışan İsviçre uyruklu astronom Fritz Zwicky ve Alman uyruklu astronom Walter Baade, nötronun bir laboratuarda ilk kez keşfinden yalnızca iki yıl sonra, 1934’de nötron yıldızlarının varlığını ve özelliklerini önceden belirlemişlerdi. Böylesi kesin kehanetler, yeryüzünde keşfedilen fizik yasalarının evrenin uzak bölgelerinde de uygulanabilir olduğu varsayımının geçerliliğini sınamaktadır.</p>

  <p>Bu öngörüler aynı zamanda astronomideki teorik hesaplamaların gücünü de sınıyor. Burada bir an durup konu dışına çıkarak astronomide teori ve gözlemin rollerine göz atmakta yarar var.</p>

  <div>
    <div><img alt="" src="../Images/main-11.png" /></div>
  </div>

  <div>
    <p style="font-size:0.8em"><span style="font-weight:bold;font-style:italic;">Şekil 9.</span> <span style="font-style:italic;">Değişik tür yıldızların yaklaşık yarıçapları. Nötron yıldızlarından (çapları yaklaşık 10 km) kırmızı dev yıldızlara kadar (çapları yaklaşık 300 milyon km) çok büyük aralığı kapsayabilmek açısından, yatay eksendeki her birim, sağa doğru gidildikçe 100 sayısıyla çarpılmaktadır.</span>(Not: 1 mil yaklaşık 1.5 km olarak alınmıştır.)</p>
  </div>

  <p>Her bilim dalında teori ve deney birlikte, yan yana yer alır. Teori, kavramları tanımlar ve geliştirir, yeni deney ve gözlemlerin sonuçlarını önceden görmeye çalışır, deney sonuçlarını yorumlar. Akıl ve zekamızın dışında dış dünyada neyin gerçek olduğunu bize söyleyen, deney ve gözlemdir. Astronomi, diğer bilimlerden bir anlamda farklıdır. Astronomide incelenen cisimler genellikle ışık yılları boyu uzakta ve kontrol dışındadır. Bir nötron yıldızının manyetik alanını ‘kapatıp’ nasıl davrandığını inceleyemeyiz; bir galaksinin belirli bir yöne dönmesini sağlayamayız, hatta ona değişik açılardan bakamayız bile. Astronomide, yalnızca gözleyebiliriz. Astronomide veri toplayan insanlara ‘deneyci’ değil ‘gözlemci’ denir. Astronomide gözlediğimiz cismi kontrol edemediğimizden ve onu parça parça incelemek üzere parçalarını izole edemediğimizden astronomik sistemleri olduğu gibi, tüm karmaşıklıklarıyla kabul etmemiz gerekir.</p>

  <p>Pek çok fiziksel olay, etki ve ilkeler genelde birbiri içine girmiş durumda olup kolay kolay ayrılamaz. Örneğin bir nötron yıldızının çevresindeki gazın yaydığı belirli bir ışınım şiddeti, teorinin öngördüğü gibi manyetik alanın gazı etkilemesi sonucu ortaya çıkmış olabileceği gibi, şık evrensel çekim teorimizle hiçbir ilgisi olmayacak bir biçimde basit bir gaz kümelenmesinden de kaynaklanıyor olabilir. Gazı kontrol etmek ya da daha yakından bir göz atmak mümkün olmadığından bu iki olasılık veya bir düzine başka olasılık arasından seçim yapabilme olanağından yoksunuz. Dolayısıyla astronomide teori ve gözlem arasında net bir karşılaştırma, diğer bilim dallarında olduğundan daha zordur. Astronomide belirli bir teorinin kesinlikle yanlış veya kesinlikle doğru olduğunu söylemek çok zordur. Bu durum bazı teoricilerin kendilerini çok rahat hissetmelerine yol açıyor. Bazılarında ise hayal kırıklığı yaratıyor. Bununla birlikte astronomide bile teori ve gözlem oldukça uyumlu bir birliktelik sergilemektedir. Hertzsprung ve Russel’in gözlemleri, daha sonra yıldız yapısı teorilerine giren çok önemli bilgiler sağlamıştır. Zwicky ve diğerlerinin teorik öngörüleri, saniyede bir kez dönüyor gibi görünen bir gök cismi bulan Bell ve Hewish’in ilginç ve meraklı gözlemlerinin yorumlanabilmesini sağlamıştır. Varsayılan bir nötron yıldızının çok küçük boyutlarına sahip olmadığı sürece hiçbir cisim hem o kadar hızlı dönüp hem de dağılmadan, tek parça halinde kalamaz. Astronomide teori ve gözlem arasındaki başarılı işbirliğinin diğer örneklerini yeri geldikçe göreceğiz.</p>

  <p>Beyaz cücelere ve nötron yıldızlarına ilişkin çok sayıda çözülmemiş bilmece var. Bu yoğun ve sıkı yıldızların başlangıçtaki dönüş hızlarını saptayan nedir? Nötron yıldızlarının merkezindeki süper yoğun maddenin doğası nedir? Bir nötron yıldızının manyetik alanı, yıldızın dönme hızıyla etkileşerek elektronları yüksek hızlara kadar ivmelendirir ve radyo dalgaları yayılmasına neden olur. Ama bu radyo dalgaları yayını 1-10 milyon yıl arasında yok olur. Neden? Yeni radyo teleskoplar bu sorulara yanıt bulmak için uğraşacaklar.</p>

  <div style="border:2px solid black;">
    <img alt="" src="../Images/main-12.png" style="width:40%; float:left; margin-right:5px;" />

    <p><span style="font-style:italic;">Sallie Baliunas 23 Şubat 1953’de New York’da doğdu. Villanova Üniversitesi’nde fizik ve astronomi eğitimi gördükten sonra 1980 yılında Harvard’dan Ph. D. derecesini aldı. O tarihten beri Cambridge, Massachusetts’deki Harvard-Smithsonian Astrofizik Merkezi’nde çalışmaktadır. Baliunas'ın çalışmaları, Güneş’in on bir yıllık leke çevrimi ve bunun diğer yıldızlardaki biçimleri de aralarında olmak üzere, Güneş ve diğer yakın yıldızların manyetik özellikleri konularında yoğunlaşmıştır. Baliunas, çalışma arkadaşları ile birlikte, bir bilgisayar tarafından yönlendirilen ve yıldızların otomatik gözlemlerini yapabilen bir robot-teleskop geliştirmiştir.</span></p>

    <p><span style="font-style:italic;">Baliunas şöyle diyor: ‘Çocukluğumdan kalan anılarım arasında en büyük yeri Sputnik ve uzay-giysili insanları bir roket içinde Satürn’e doğru yol alırken gösteren duvar kağıtları tutuyor. Yıldızlara ulaşmanın insanlığın en temel tutkularından biri olduğuna inanıyorum. Yeni teleskoplar, bilgisayarlar ve elektronik detektörler sayesinde yıldız astronomisinde bir çok alan öne çıkıyor. Güneş’te ve çoğu yıldızlarda manyetik alanların değişmesine neden olan mekanizma tam anlamıyla bilinmiyor. Güneş’in manyetik alanındaki değişmeleri anlamak, bunun çevremizdeki etkilerini tahmin edebilmek için gereklidir. Güneş sismolojisi ve GONG projesi sayesinde yakında Güneş’in iç yapısının şimdiye kadar elde edilen en ayrıntılı görüntüsüne sahip olacağız. Güneş’teki yüzey altı hareketlerine ilişkin bilgi, hem manyetik alanların nasıl üretildiğinin anlaşılması, hem de Güneş modellerimizin geçerliliğinin sınanması açısından önemlidir. Bu konuların her ikisi de Güneş’ten gözlediğimiz nötrino sayısının azlığının açıklanmasına yardımcı olabilir. Son olarak, interferometre (girişimölçer) ve spektrograf (tayfölçer) gibi yeni araçlar yardımıyla, başka yıldızların çevresinde gezegen sistemleri olup olmadığına ilişkin kanıtlar aranmaya başlamıştır.</span></p>
  </div>

  <p>Beyaz cüceler ve nötron yıldızları nasıl oluştu? Astronomlar, kütleleri Güneş kütlesinin sekiz katından küçük olan tüm yıldızların nükleer yakıtlarını tükettikten sonra çökerek beyaz cüce oluşturacaklarına inanıyorlar. Nükleer yakıtını bitirmiş olan daha büyük kütleli yıldızları ise farklı bir son bekliyor. Bunlar beyaz cüce oluşum aşamasını geçerek çökmeyi sürdürecekler; çok büyük miktarlarda çekim enerjisi yayacaklar ve süpernova adı verilen büyük bir patlamayla dağılacaklardır. Kısa bir zaman süresince bir süpernova, 100 milyar yıldızın parlaklığına sahip olabilir. (‘Yeni’ anlamına gelen <span style="font-style:italic;">nova</span> sözcüğü kökenini astronomlar tarafından yüzyıllardır kullanılan bir isimden alır. Tarihsel astronomi kayıtları, zaman zaman, gökyüzünde bir gece önce gözle görülür hiçbir şeyin bulunmadığı bir noktada birden bir ‘yeni yıldız’ın ortaya çıktığını yazar. Nova ve süpernovalara ‘konuk yıldız’ adını veren Çinliler bu olayları milattan yüzlerce yıl önce gözlemişlerdir). Süpernova patlamalarının zaman zaman, belki de her zaman, arkalarında kalıntı olarak nötron yıldızları bıraktığına inanılıyor. Bununla birlikte, eğer ortaya çıkan nötron yıldızının kütlesi Güneş kütlesinin üç katından büyükse, hiçbir iç basınç kütle çekiminin o ezici kuvvetine karşı koyamaz. Bu durumda yıldızın yapısı tümüyle çökerek kara delik adı verilen garip cismi oluşturur. Gelecek bölümde ayrıntıları ile anlatacağımız bir kara deliğin içinde kütle çekimi öylesine yoğundur ki cismin yüzeyinden ışık bile kaçamaz. Kara deliklere bu ad hiç ışık yaymamasından dolayı verilmiştir.</p>

  <p>1987 yılının başlarında astronomların eline yıldızların evrim, çökme ve patlama teorilerini sınayabilecekleri çok ender bir fırsat geçti. Hiçbir uyarıda bulunmaksızın, yakınlarda bir yıldız patladı ve astronomlara daha önce hiç görmedikleri kadar ayrıntılı bir süpernova görünümü sundu (Burada ‘yakın’ sözcüğü ile komşu galaksi kastediliyor). 1987A adı verilen süpernovadan yayılan ışığı dikkatle inceleyen astronomlar eski fotoğraflardan patlayan yıldızı bularak süpernovaların kaynağı ve yapısı hakkında çok şey öğrendiler. Bu olay, gözlem için olduğu kadar teori için de bir zaferdi. Kobaltın radyoaktif bozunmasından kaynaklanan gamma ışınları, nikel miktarı, şok dalgası tarafından uzaya fırlatılan silikon, oksijen ve diğer element katmanları; her şey önceden hesaplandığı gibiydi. 1987A’dan kaynaklanan ele geçmez nötrinolar da saptandı. Önceki teorilere göre, nötrinolar bir nötron yıldızının oluşumu sırasında çok miktarda üretilmeliydi. Süpernova 1987A’dan kaynaklanan nötrinolar yalnızca süpernova' içinde varlığı öngörülen sıcaklık ve basınçların doğruluğunu onaylamakla kalmadı, fizikçilerin nötrinonun özelliklerine bazı sınırlar koyabilmelerine de olanak sağladı. Bu, teorik fizikteki bazı soruların yanıtlarının yıldızlarda bulunduğu ilk durum değildi.</p>

  <p>1987A süpernovası bir raslantıyla keşfedildi. 1987 24 Şubatının erken saatlerinde, kuzey Şili’de bir dağın tepesinde Toronto Üniversitesi’nden astronom Ian Shelton 170000 ışık yılı uzaklıktaki küçük bir galaksi olan Büyük Magellan Bulutu’na ait bir fotoğraf plağı üzerinde çalışıyordu. Küçük (25 cm’lik) teleskobuyla bölgenin resmini çektiği sırada Shelton bir gariplik fark etti. Resmin ortasında çok parlak bir leke vardı. Dışarı çıktı, inanmaz gözlerle gökyüzüne baktı. Birkaç gece önce hiçbir şeyin olmadığı Büyük Magellan Bulutu’nda çok parlak yeni bir yıldız olduğunu gördü. Süpernovayı fark eden başkaları da vardı, bunlardan biri de Yeni Zelanda’daki evinin arka bahçesindeki teleskopla Büyük Magellan Bulutu’nu gözleyen amatör astronom Albert Jones idi. Bir kaç saat içinde haber Cambridge’deki Harvard-Smithsonian Astrofizik Merkezi’nde çalışan Brian Marsden’e ulaştırıldı. Marsden, Astronomi Telgrafları Merkez Bürosu(Central Bureau for Astronomical Telegrams) adlı astronomi verileri toplayan bir kuruluşta görev yapmaktaydı. Süpernova 1987A sözcükleri bir anda tüm dünyaya yayıldı. Astronomlar daha önceleri de süpernova olayları gözlemişlerdi. Onları böylesine heyecanlandırıp coşturan şey, 1987A’nın 383 yıldan beri gözlenen en yakın süpernova olmasıydı. 1604 yılından beri bu kadar yakın ve parlak, hatta çıplak gözle izlenebilen bir süpernova patlaması olmamıştı. Bu, süpernovayı yakından incelemek için ele geçirilen bir şanstı.</p>

  <p>Gene 24 Şubatta keşfin rüzgarını hisseden, Harvard’da çalışan astronom Robert Kirshner NASA’ya telefon ederek Dünya çevresinde yörüngede bulunan Uluslararası Morötesi Uydusunun (International Ultraviolet Explorer,IUE) programlanmış gözlemlerini değiştirip 1987A’yı gözlemeye başlamasını sağladı. Böylece bir dizi yüksek teknoloji ürünü uydular, teleskoplar ve bilgisayarlar yardımıyla süpernova dikkatle incelenmeye başladı. Eğer 1604 yılında çıplak gözle bir süpernova izleyen son insan olan Johannes Kepler bunları görseydi, sihir veya büyü sanabilirdi.</p>

  <p>Neden kimi büyük kütleli yıldızlar süpernova oluyorlar, diğerleri ise kara delik-veya her ikisi de? Yıldız evriminin bu iki bitim noktası da henüz tam anlaşılmış değil. Tahminlere göre yıldızların oldukça büyük bir bölümünün kütleleri on Güneş kütlesinden büyük olmalı. Bu da onların sonunun kara delik olmasını sağlıyor. Buna karşın galaksimizdeki milyarlarca yıldız içinde yalnızca birkaç tane kara delik adayı bulundu. Şurası açık ki ya büyük kütleli yıldızlar nükleer yakıtlarını bitirmeden önce kütlelerinin büyük bir bölümünü kaybediyorlar ya da kara delikleri bulmak sanıldığından daha zor. Süpernovalarla ikilem tersine döndü. Doğa, süpernova yaratmakta hiç zorlanmıyor, asıl sorun teorik astronomlarda. Şimdiye kadar bilgisayar simülasyonları nükleer yakıtını bitirmiş hiçbir yıldızın kurallara uygun bir süpernova olarak patlamasını sağlayamadı. Teorik olarak yıldızın çökmesini sağlamak kolay ama sıçramasını, geri tepmesini sağlamak hiç de öyle değil. Bilgisayarlara verilen komutlarda sanki bir şey eksik gibi. Gözlenen süpernovalarda patlama biçiminde açığa çıkan enerjinin yüzde doksan dokuzu nötrinolar aracılığıyla salınır, geri kalan enerji ise genleşme kinetik enerjisi(hareket enerjisi), X-ışınları ve gamma ışınları biçimine dönüşür. Salınan nötrinoların ve ışınımların incelenmesi patlamanın nedeni konusuna açıklık getirebilir. Şu an çalışmakta olan ve inşa halinde olan nötrino detektörleri 1987A’daki başarılarını sürdürmek amacıyla gelecekteki süpernova patlamalarından yayılacak nötrinolara karşı tetikte olacaklar. Gamma-ışını gözlemleri de süpernova patlaması sırasında oluşan kimyasal elementleri saptamakta kullanılacak. Nasıl radyo ışınımı ve kızılötesi ışınımın duyarlı dalgaboyları ışınım yapan molekülleri tanımlayabiliyorsa, gamma-ışınımının dalga boyları da ışınım yapan atom çekirdeklerini tanımlar. Her atomun çekirdeği, dalgaboyu yalnızca o atoma özgü olan gamma-ışınları yayar. Özellikle kobalt, nikel, demir ve titanyum süpernova patlaması sırasında oluşur ve bu elementlerin bolluklarının ve değişik biçimlerinin incelenmesi süpernovanın işleyişi açısından çok değerli bilgiler sağlar.</p>

  <p>Nisan 1991’de fırlatılarak Dünya çevresinde bir yörüngeye yerleştirilen Gamma Işın Uydusu’nun (Gamma Ray Observatory,GRO) duyarlılığı kendinden önceki uydulardan daha fazla olup uydu, diğer projelerin yanısıra süpernova gözlemleri de yapacak. Bu yeni uydunun ağırlığı 14 ton, boyutları ise ona güç sağlayan Güneş panellerinin uçlarından ölçüldüğünde 20 metrenin üzerinde. 1990’ların sonlarında astronomlar Nükleer Astrofizik Kaşifi (Nuclear Astropyhsics Explorer, NAE) gibi 100 milyon ışık yılı uzaklıktaki süpernova patlamalarından kaynaklanan gamma ışınlarını ölçebilecek duyarlılığa sahip, daha gelişmiş uydular atmaya hazırlanıyorlar. Süpernova patlaması bir yıldızın yaşam süresi boyunca en fazla bir kez meydana geldiğinden, patlama sürecine girmiş bir yıldız yakalamak için dev uzay hacimlerinin gözlenmesi gerekir. NAE gamma ışını dalga boylarını yüzde 0.1 duyarlılıkla ölçebildiğinden, bu ışınları yayan atomların tanınmasında çok değerli bilgiler sağlayacak.</p>

  <p>1990’lar için planlanan bir başka önemli astronomi uydusu da İleri X-ışını Astrofizik Uydusu’dur (Advanced X-ray Astropyhsics Facility, AXAF). Uzaydaki bu yeni uydu, yerküre çevresindeki yörüngesinde 1978-1981 yılları arasında dolanan Einstein X-ışını uydusunun yerini dolduracak. Yörüngede dolaşan 14 metre boyunda ve 4 metre çapında bir silindir biçimindeki AXAF’ın ağırlığı da 13 ton olacak. Einstein uydusu gibi AXAF da özel aynaları yardımıyla X-ışınlarını odaklayıp cisimlerin X-ışını görüntülerini oluşturabilecek. Yüzeye dik gelen X-ışınları bildiğimiz aynalar tarafından yansıtılmadığından AXAF’ın altın kaplı altı aynası o şekilde yerleştirilmiştir ki X-ışını fotonları bu aynalara bir kaç derecelik küçük açılarla gelir ve kaydedilirler. AXAF’ın açısal ayırma gücü Einstein uydusunun on katı olacaktır. Bu da aralarında 0.0001 derece olan iki cismin ayırt edilmesi anlamına geliyor. AXAF’ın duyarlılığı Einstein’ın 100 katı, tayfsal ayırma gücü ise 1000 katı olacak. AXAF’ın bilimsel görevleri arasında süpernovaların yaydığı X-ışınlarını analiz etmek de var. AXAF da Hubble Uzay Teleskopu, SIRTF ve GRO gibi atmosferin dışında, uzayda çalışmak üzere hazırlanmış yeni kuşak astronomi araçlarından biri. İnsanın yaşamı için gerekli olan atmosfer, astronomlar için bir baş ağrısıdır. Daha önce söz edildiği gibi, ışık Dünya çevresindeki atmosferin hareketli, rüzgarlı ve anaforlu katmanlarından geçtiğinden gök cisimlerinin görüntüleri titreşir ve bulanıklaşır. Dahası, birçok dalgaboyu soğurulur ve yeryüzüne hiçbir zaman ulaşamazlar. Almanların roket alanındaki öncüsü Hermann Julius Oberth teleskopların bulunması gereken yerin uzay olduğunu söylediğinde yıl 1923’tü. Ama Oberth’in düşüncesi teknolojinin kendisini yakalamasını bekledi. Uzaydaki ilk astronomi gözlemleri, ele geçirilen V-2 roketlerinin birkaç dakika da olsa atmosfer dışına çıkabilme olanakları kullanılarak 1940’ların sonlarında yapıldı. En önemli avantajları dengelilik ve uzun ömür olan uydular Yerküre çevresindeki yörüngelerine ilk kez 1960’larda yerleştirildiler.</p>

  <p>Aşağı yukarı aynı sıralarda mikroçipler ortaya çıkarak uydulara yerleştirilebilecek ölçüde küçük bilgisayarların geliştirilmesine olanak sağladı. Bu bilgisayarlar teleskopların gözlem programını kontrol eder ve onları değişik zamanlarda değişik hedeflere yönlendirir. Yörüngedeki teleskop görüntüleri aldıktan sonra bilgisayarlar ve yüksek teknoloji ürünü diğer araçlar yardımıyla bu görüntüler yeryüzüne gönderilir. Bu işlemin hiçbir aşamasında film kullanılmaz. Teleskobun aldığı görüntüler elektrik sinyalleri biçiminde kaydedilir, sayısallaştırılır (sıfır ve birlerden oluşan bilgi birimlerine dönüştürülür), ve radyo ya da diğer röle uyduları aracılığıyla doğrudan yeryüzüne iletilir. Örneğin süpernova 1987A, yörüngede bulunan IUE uydusu tarafından izlendi. Radyo ile acele programlanan uydu, elektronik gözlerini hızla bu beklenmedik patlamaya çevirdi. Birdenbire ortaya çıkan ve önceden hiçbir uyarıda bulunmayan süpernova patlamaları karşısında böylesi çabuk tepkiler zorunludur.</p>

  <div>
    <img alt="" src="../Images/main-13.png" />

    <p style="font-size:0.8em"><span style="font-weight:bold;font-style:italic;">Şekil 10.</span> <span style="font-style:italic;">Dünya çevresindeki yörüngesinde dönecek olan, X-ışınlarına duyarlı İleri X-Işını Astrofizik Uydusunun (AXAF) hayali görüntüsü</span></p>
  </div>

  <p>Yıldızların yaşam çevriminde süpernovaların önemi çok büyüktür. Yıldızların patlamasıyla ortaya çıkan atıklar çevreye dağılarak yeni yıldızlar oluşturacak gaz bulutlarına yeni maddeler ekler. Bu nedenle süpernovalar sonu olduğu gibi başlangıcı da simgelerler. Teorik hesaplamalar, en hafif iki element olan hidrojen ve helyum dışındaki tüm elementlerin yıldızların içindeki nükleer tepkimelerde üretildiğini gösteriyor. On milyar yıl kadar geçmişte, ilk yıldızlar oluşmadan önce yalnızca hidrojen ve helyum vardı. Aralarında yaşamın temelini oluşturan karbon ve oksijenin de bulunduğu yüzden fazla kimyasal elementin büyük çoğunluğu yıldızların içinde sentezlenerek uzaya dağıldı. Bu ‘tohumlama’nın bir bölümü, yıldızların yüzey katmanlarını uzaya püskürttükleri kırmızı dev evresinde, bir bölümü de sıcak yıldız atmosferinden kaynaklanan parçacık rüzgarlarıyla gerçekleşir. Geri kalanı da süpernova patlamaları sırasında olur. Güneş’imiz gibi geç kuşak yıldızlar, bu yeni elementlerce zenginleştirilen gazdan doğmuştur. Aslında farklı yıldız kuşakları birbirlerinden kimyasal bileşimleri ile ayrılırlar. Tümüyle hidrojen ve helyumdan oluşan yıldızlar ‘ilk kuşak’tır. Daha ağır elementlerin oluşturduğu yıldızlar da ikinci ve daha geç kuşaklar olarak bilinir. Yıldızlar arası ortamda bulunan gaz, kuşakları birbirine bağlar. Maddeyi yaşlı yıldızlardan alıp genç yıldızlara verir.</p>

  <p>Süpernova kalıntılarının yaydığı X-ışınları ve gamma ışınlarının incelenmesi, süpernovaların çevreye yaydığı değişik atomların tanımlanabilmesini sağlar. Bu da GRO, NAE ve AXAF gibi uyduların görevidir. Süpernova patlaması sırasında üretilip çevredeki uzaya dağılan kimyasal elementler, kızılötesi ışımaları yoluyla da tanımlanabilirler. Planlama aşamasında olan SOFLA, uydusu bir uçak aracılığıyla hemen çalışma bölgesine götürülebileceğinden, kısa bir sürede süpernova patlamasından arta kalan maddeleri incelemeye başlayabilecektir. Ve SIRTF’nin yüksek duyarlılığı, Dünya’dan otuz milyon ışık yılı uzaklıktaki süpernovaların kızılötesi ölçümlerini rahat rahat yapabilecektir.</p>

  <p>Yaşlı ve genç yıldızlar son bir yolla daha birbirlerine bağlıdırlar. Süpernova patlamasının yarattığı şok dalgaları çevredeki yıldızlararası gazı sıkıştırır. Böyle bir sıkıştırma, yeni yıldızların oluşum sürecini tetikleyebilir. Bunun da ötesinde süpernovalar çevredeki gazın enerjisini arttırırlar. Çevreye dağılan madde ve ışınım, büyük gaz hacimlerini bir milyon dereceye kadar ısıtır. Bu sıcaklıklardaki bir gaz elektromanyetik tayfın morötesi ve X-ışını bölgelerinde ışıma yapar. Bu ışımalar AXAF ile birlikte tasarı halinde olan Uzak Morötesi Spektroskopi Uydusu(Far Ultraviolet Spectroscopy Explorer) ve Uç Morötesi Uydusu(Extreme Ultraviolet Explorer) tarafından incelenebilecektir. Enerjisi artan gazın değişen yapısı, yıldızları oluşturan ortamın koşullarını ve bunların nedenlerinin ipuçlarını verir.</p>
</body>
</html>
