<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1>Güneş Sistemimiz ve Diğer<br />
  Gezegenlerin Araştırılması</h1>

  <h2 id="sigil_toc_id_1"><span style="font-style:italic;">Güneş Sistemimizin Oluşumu ve Evrimi</span></h2>

  <p>‘Planet’ sözcüğü Yunanca’da ‘hareket eden’, ‘gezen’ anlamına gelir. Türkçe’de biz de aynı kavrama gezegen adını veriyoruz. Sabit yıldızlara göre geceden geceye yer değiştirmelerinden dolayı bu adı alan gök cisimlerinin antik çağlarda bilinenleri beş taneydi: Merkür, Venüs, Mars, Jüpiter ve Satürn. Aristoteles’e göre gezegenler ilahi ve ölümsüz cisimlerdi; Demokritus ise onların rastgele atom kümelenmeleri olduğunu düşünüyordu. Gezegenlerin Dünya ile akrabalığı 1610 yılında Galileo’nun yaptığı ilk teleskopla Jüpiter’in uydularını gözlediğinde ortaya çıktı. Uranüs 1781’de teleskopla rastgele bir gözlem sırasında bulundu. Uranüs’ün yörünge hareketlerini temel alan bir dizi hesaplamalar sonucu varlığı önce teorik olarak öngörülen Neptün 1846’da; Plüton da 1930’da gözlendi.</p>

  <p>Bir cisme gezegen denilebilmesi için kütlesinin Güneş’imizin kütlesinin yaklaşık onda birinden küçük olması gerekir. Daha büyük kütleli cisimler merkezlerindeki nükleer yakıtı ateşleyebilecek kadar sıcak olacaklarından kendi enerjilerini üretir ve yıldız olurlar. Bu kütle sınırlarının içinde gezegenlerin boyutları ve kimyasal bileşimleri birbirinden oldukça farklıdır. Güneş sistemimizdeki en büyük gezegen olan Jüpiter’in kütlesi, Dünya’nın kütlesinin 320 katı olup yapısı hemen tümüyle hidrojen ve helyumdan oluşur. En küçük gezegen olan Plüton’un kütlesi ise Dünya’nın kütlesinden 400 kat küçüktür. Dünya’nın kütlesi 6 trilyon trilyon kilogram (Güneş’in kütlesinden 300000 kat küçük), çapı yaklaşık 8000 mil ve yoğunluğu 5 gram/ santimetreküptür (suyun yoğunluğunun beş katı). Dünya’nın Güneş’ten uzaklığı yaklaşık 150 milyon kilometre kadardır. Ortalama olarak en uzak gezegen olan Plüton’un uzaklığı ise bunun kırk katı civarındadır.</p>

  <p>Güneş sistemimizin gezegenleri iki gruba ayrılır: ‘Yerküre benzeri’ gezegenler olan Merkür, Venüs, Dünya ve Mars, ile ‘Jüpiter benzeri’ gezegenler olan Jüpiter, Satürn, Uranüs ve Neptün. Güneş’e daha yakın olan Yerküre benzeri gezegenler daha küçük ve daha yoğun olup kayalık ve metalik maddelerden oluşmuşlardır. Jüpiter benzeri gezegenler ise Güneş’e daha uzak ve daha düşük yoğunluğa sahiptir; yapılarında Güneş’in yapısında da en bol element olan hidrojen baskındır. Minik gezegen Plüton bazen Dünya benzeri gezegen olarak sınıflandırılır.</p>

  <p>On sekizinci yüzyılda Alman felsefeci Immanuel Kant, Güneş ve gezegen sistemimizin dönmekte olan büyük bir gaz ve toz bulutunun yoğunlaşmasıyla oluştuğunu ileri sürdü. Bulut varsayımı denen bu sav bugün hâlâ kabul görmektedir, ilkel gaz bulutu, kendi çekim etkisi altında yavaş yavaş çöker. En yoğun olan merkezi kısımları Güneş’i oluşturur. Dış kısımları kütle çekim kuvveti nedeniyle dönme ekseni boyunca çökmeye devam eder, ama dışarı doğru etki eden merkezcil kuvvetler nedeniyle de doğrudan Güneş’in üzerine düşemez. Bu iki zıt kuvvetin etkisinde kalan madde, Güneş çevresinde adına ‘ilkel gezegen diski’ denilen yassı bir disk oluşturur. İlkel gezegen diskinin Güneş’e yakın kısımları daha sıcaktır. Bu nedenle hidrojen gibi bazı uçucu gazlar iç bölgelerde ‘buz’ biçiminde yoğunlaşamaz. Ama kaya ve metaller Güneş yakınlarındaki yüksek sıcaklıklarda bile yoğunlaşabilirler. Böyle varsayımlar iç ve dış gezegenlerin yapıları arasındaki kimyasal bileşim farkını kısmen açıklıyor. Son otuz yıldır teorik gökbilimciler bilgisayar simülasyonları yardımıyla nasıl olup da ilkel gezegen diskindeki gaz ve parçacıkların gezegenlere ve uydularına dönüştüğünü araştırıyorlar.</p>

  <p>1983 yılında, Yerküre çevresinde yörüngede dönmekte olan Uluslararası Kızılötesi Uydu-su(IRAS) başka yıldızların çevresinde de parçacık diskleri olduğuna ilişkin ipuçları bulduğunda, bulut varsayımına gözlemsel bir destek de sağlanmış oldu. Günümüze dek hemen hemen yakın yıldızların dörtte birinin çevresinde gezegen oluşumundan artakalanlar diye nitelendirebileceğimiz bu parçacık disklerinden bulundu. 1980’lerde de kozmik radyo dalgalarına duyarlı ve eşgüdümlü çalışan teleskoplar, genç yıldızların çevresinde ilkel gezegen diskleri keşfetti. Geriye birçok soru kalıyor. Yörüngedeki parçacıkların doğası nedir? Bu parçacıklar gezegen oluşumunda ne gibi bir rol oynuyorlar? Tam olarak bir ilkel gezegen diskinden gezegenler nasıl oluşuyor ve evrende bu olayın sıklığı nedir?</p>

  <p>Yirminci yüzyıla kadar kısmen Aristoteles’ten miras kalan Batı düşüncesinin en önemli dayanaklarından biri durağan evren kavramıydı. Örneğin on dokuzuncu yüzyılda İngiliz jeologu Charles Lyell, geçmişte de yerkürenin bugün olduğu kadar düzgün ve yaşlanmaz olduğunu ileri sürmüştü. Bununla birlikte kanıtlar tersini doğruladı. 1830’ların başında Cape Verde adalarına yaptığı yolculuk sırasında Charles Lyell, derindeki kayaların kristal yapılı ve volkanik, yüzeydeki kayaların ise kireç taşından olduğunu fark etti. Şist ve kireç taşı çökeltileri zamanla birikiyor gibi gözüküyordu. Bitkilerin ve hayvanların fosilleşmiş kalıntıları artık görünmeyen bir dünyanın kanıtı gibiydiler. İlk olarak on dokuzuncu yüzyılın başlarında Alfred Wegener tarafından ileri sürüldüğü gibi, zamanla kıtaların sürüklenip ayrıldığı gösterildi. Ve on dokuzuncu yüzyılın ortalarında İngiliz fizikçi William Thomson’ın çalışmaları ile Dünya’yı ısıtan Güneş’in ısı kaynağının sonsuz olmadığını anladık. Yirminci yüzyılın başlarından itibaren Dünya’nın evrim geçirmediği tezi çöpe atıldı.</p>

  <p>Bu yüzyılın başlarında kayalardaki uranyum ve kurşun oranlarını kullanan kimyacılar, Dünya’nın yaşını birkaç milyar yıl olarak saptadılar. Bugün kabul edilen değer 4.5 milyar yıldır. Dört-buçuk milyar yıl önce Güneş’in çevresinde dönen parçacık ve gazlardan Yerküre oluştu. Acaba dört buçuk milyar yıl önce gezegenimizin ilkel okyanusları ve atmosferinde, ilk canlıların dokularındaki amino asit ve proteinleri oluşturan hangi moleküller vardı? Hayatın kaynağı neydi? Daha genel olarak, oluşumu sırasında Güneş sistemimizin ilkel kimyasal bileşimi neydi?</p>

  <p>Bu soruların yanıtını yalnızca toprağı kazarak bulamayız. Güneş tarafından ısıtılan ve kendi ağırlıkları altında sıkışan gezegen ve uydular eriyip yeniden donarak doğum kayıtlarını bulanılaştırmışlardır. Diğer yandan vakitlerinin çoğunu Güneş’ten uzak geçiren kuyruklu yıldızların ağırlıkları da azdır. İşte bu nedenle Dünya’mızın ilkel halini anlamak için kuyruklu yıldızlara bakmak gerekir.</p>

  <p>1980’lerde Halley kuyruklu yıldızına gönderilen uzay araçları ile Güneş sisteminin ilkel kimyasal bileşimi konusunda ayrıntılı bulgular elde edildi. Astronomlar özellikle Halley’de bulunan karbonun önceden inanıldığı gibi metan ve karbon monoksit gibi basit biçimlerde olmayıp, büyük karmaşık molekül topakları biçiminde olduğunu buldular. Hâlâ oksijen, hidrojen, karbon, kükürt ve azotun ilkel biçimleri, özellikle biyolojik önemi olan molekül biçimleri konusunda öğrenilecek çok şey var.</p>

  <p>1990’lar için önerilen yeni astronomi uyduları kuyruklu yıldızlar konusundaki bilgilerimizi derinleştirecektir. CRAF (Comet Rendezvous Asteroid Flyby-Kuyrukluyıldız Asteroid Buluşma Gözlemcisi) kuyruklu yıldızları yakından incelemek üzere planlanan ilk uydu olacaktır. Bu konuda yeryüzünde MMA (Millimeter Array-Milimetre Dalgaboyu Gözlemcisi), Yerküre çevresinde yörüngede ise SIRTF ( Space Infrared Telescope Facility - Uzay Kızılötesi Teleskobu) görev yapacaktır. Bu araçlar ve diğerleri Jüpiter uzaklığına kadar olan kuyruklu yıldızların boyut ve yapılarını saptayabileceklerdir. MMA radyo dalgalarını</p>

  <p>SIRTF ise; kızılötesi ışınımını algılayacaktır. Görünür ışık yayamayacak kadar soğuk olan bu kuyruklu yıldız molekülleri gene de titreşim ve dönmelerini sürdürecek ölçüde enerjiktirler. Molekül titreşimleri kızılötesi ışınımı, dönme hareketleri ise radyo dalgalarını üretir. Her ne kadar bu iki ışınım türü de insan gözüyle algılanamayacak kadar uzun dalgaboyuna sahiplerse de gene de kendi içlerinde bir renk skalaları vardır. Her molekül türü de varlığını yaydığı radyo dalgalarının ve kızılötesi ışınımın özel tayfında gösterir.</p>

  <p>Aslında, kimi modern gözlem araçları, insan gözünün görmediği ışınım türlerini algılayabilir. Işık adı verdiğimiz gözle görülen ışınım ‘elektromanyetik tayfın küçük bir bölümünü oluşturur. Kızılötesi ışınımın dalgaboyu görünür ışıktan daha uzundur, radyo dalgalarının dalgaboyu ise daha da uzundur.</p>

  <p>Tayfın diğer ucunda, tümünün dalgaboyları görünür ışıktan daha kısa olan morötesi ışınımı, X-ışınları ve gamma ışınları yer alır. Her ne kadar sözü edilen bu çeşitli ışınım türleri değişik adlar almakta iseler de, tümü benzer enerji biçimleri olup farklı olan yalnızca dalgaboylarıdır. Elektromanyetik tayfın görünür ışık bölgesinde değişik dalgaboyları farklı renklere karşılık gelir. Görünür ışıkta en kısa dalgaboylu renk mavi, en uzun dalgaboylu renk ise kırmızıdır. Nasıl görünür ışık bir prizma yardımıyla bileşen renklerine ayrılabiliyorsa, X-ışınları veya kızılötesi ışınım da bileşen dalgaboylarına ayrılabilirler. Gelen ışınımın her dalgaboyundaki enerji miktarı, bu ışınımı üreten atom ya da molekül türlerinin parmak izi gibidir.</p>

  <div>
    <img alt="" src="../Images/main-2.png" />

    <p style="font-style:italic; font-size:0.8em;"><span style="font-weight:bold; font-style:italic;">Şekil 1.</span> <span style="font-style:italic; font-size:0.8em;">Gamma ışınlarının, X-ışınlarının, morötesinin, görünür ışığın, kızılötesinin ve radyo dalgalarının dalgaboyu aralıklarını gösteren elektromanyetik tayf. Bu çok büyük dalgaboyu aralığını gösterebilmek için sağa doğru gidildikçe onla çarpılan bir birim skalası kullanılmıştır. Şekilde aynı zamanda bu altı çeşit ışınımı yayan atom ve molekül örnekleri de gösterilmiştir.</span></p>
  </div>

  <p>Ne yazık ki yalnızca radyo dalgaları ve görünür ışık Yerküre’mizin atmosferinden soğurulmadan geçebilirler.</p>

  <p>Elektromanyetik ışınımın dalgaboyu aralığı gamma ışınları için 0.000000001 cm’den başlayıp radyo dalgalarının dalgaboyu olan 0.03 cm’ye kadar uzanır. Bu çok büyük aralıktaki sayıları kolayca ifade edebilmek için bilim adamları bilimsel gösterim adı verilen bir tür kısaltma kullanırlar. Örneğin 0.000000001 sayısı 10<sup>-9</sup> biçiminde yazılabilir. ‘-9’ sayısı l’den <span style="font-style:italic;">önce</span> dokuz tane sıfır olduğunu gösterir (Ondalık noktanın solundaki sıfır da sayıya dahildir). Benzer biçimde 0.001 sayısı da 10<sup>-3</sup> biçiminde yazılabilir. Bilimsel gösterim aynı zamanda üssün önündeki eksi işareti kaldırılarak birden büyük sayıları göstermek için de kullanılabilir. Örneğin 10000, 10<sup>4</sup> biçiminde yazılabilir. Buradaki 4 sayısı 1'den sonra dört tane sıfır bulunduğunu gösterir.</p>

  <p>Galaksimizi ve galaksi dışını inceleyen astronomlar teorilerini tümüyle, çok uzaklardan gelen çok sönük ışığa dayandırmak zorundadırlar. Ama gezegenleri inceleyen astronomlar inceledikleri yerlere gidebilirler. Son otuz yılda Mariner, Pioneer, Viking ve Voyager uzay araçları çoğu gezegenlere 15.000 km. kadar yaklaşarak Dünya’ya, Satürn’ün halkaları Mars’ın toprağı, Uranüs’ün çevresindeki yeni uydular Jüpiter, Satürn ve Venüs’ün atmosferleri , Uranüs çevresindeki manyetik alan ve Jüpiterin bir uydusunun üzerindeki aktif volkanlar konusunda şaşırtıcı bilgiler gönderdi.</p>

  <p>Bu uydulardan elde edilen bulguların hem temel bilimler hem de üzerinde yaşadığımız gezegenin anlaşılmasına yönelik birçok sonuçları olmuştur. Örneğin Güneş sistemindeki gezgenlerin atmosferlerinin incelenmesi, kendi gezegenimizdeki insan yapısı değişikliklerin önlenmesinde bize yardımcı olabilir. Venüs’ün atmosferi hemen tümüyle karbondioksitten oluşmuştur. Bu gaz Güneş ışınlarının atmosfere girmesine izin verir ama dışarı kaçmasına izin vermez. Dolayısıyla, gezegenin çevresini saran dev bir battaniye gibi davranır. Sonuç olarak gezegenin yüzeyi dört yüz dereceye kadar ısınır. Bu olaya ‘sera etkisi' denir. Bir zamanlar Venüs de Dünya benzeri (çoğunlukla oksijen ve azottan oluşan) bir atmosfere sahip olmuş olabilir. O zamanlar atmosferdeki sıcaklık büyük olasılıkla oldukça düşüktü. Venüs şimdiki durumuna nasıl geldi ? Uzay araçlarından alınan bilgiler ve yeryüzünden yapılan gözlemler bu soruyu yanıtlamamıza yardımcı olabilir.</p>

  <p>1970’lerin ikinci yarısında Viking uzay aracı hayat olup olmadığını araştırmak üzere Mars yüzeyine indi. Güneş sistemindeki tüm gezegenler içinde Dünya’dakine en çok benzeyen koşullar Mars’ta olduğu için bilim adamları orada hayat olabileceğini düşünüyorlardı.</p>

  <div>
    <img alt="" src="../Images/main-3.png" />

    <p style="font-style:italic; font-size:0.8em;"><span style="font-weight:bold;font-style:italic;">Şekil 2.</span> <span style="font-style:italic;">Venüs yüzeyindeki kraterlerin Magellan uzay aracından radar yardımıyla çekilmiş fotoğrafları. Görülen kraterlerin boyutları 40-50 kilometre arasındadır. Resimde volkanik kökenli kubbecikler de görülüyor.</span></p>
  </div>

  <p>Robotlar Mars toprağını toplayıp, yaşayan mikro organizma olup olmadığını araştırdılar. Hiçbir şey bulunamadı. 1979’da Voyager uzay aracı beklenmedik bir şekilde Jüpiter’in uydularından biri olan İo üzerinde aktif volkanların varlığını saptadı. Aslında İo volkanik olarak Güneş sistemindeki en aktif uydudur. Volkanik patlamalar öylesine sık ve yaygındır ki Güneş sisteminin tarihi boyunca İo’nun yüzeyi birçok kez kükürtlü lavlarla kaplanmış olmalıdır. Volkanların dikkatlice izlenmesi uydunun içinden dışına doğru ısı akış miktarının saptanmasına olanak verdi. Bu enerji nereden geliyor? İo’nun içindeki radyoaktivite yeterli gibi görünmüyor. Bunun yerine astronomlar volkanik enerjinin kaynağının Jüpiter’in ve diğer uydularının İo üzerindeki çekimsel etkilerinden kaynaklanan gelgit sürtünmesi olduğunu ileri sürüyorlar. İo’nun yaydığı kızılötesi ışınımı ve radyo dalgalarının ayrıntılı incelenmesinden volkanik maddenin gerçek doğasının anlaşılabileceği sanılıyor.</p>

  <p>Şu anda iki uydu, Magellan ve Galileo, Güneş sistemi içinde yollarına devam ediyorlar. Magellan uydusu Venüs’e Ağustos 1990’da ulaştı. Kalın atmosfer katmanlarını ve bulutları delmek için radar kullanan uydu, gezegenin bir haritasını hazırladı. Birçok krater, hâlâ lav püskürten volkanlar, birbirinden kilometrelerce uzak ve paralel parlak kırık çizgilerin bulunduğu bölgeleri gören bilim adamları çok şaşırdılar. Bu kuvvetli jeolojik aktivitenin kaynağı halen bilinmiyor. Galileo’nun Jüpiter’e 1995’de ulaşması bekleniyor. [Galileo, 1995 Ağustos’unda Jüpiter’e ulaştı, (ç.n.) ]</p>

  <p>Gezegenleri inceleyen astronomlar Güneş sistemini keşfetmek için hiçbir şekilde uydulara bağlı değiller. Örneğin, 1977’de özel olarak hazırlanmış bir uçağa yerleştirilmiş olan bir teleskopla o zamanlar Cornell Üniversitesi’nde çalışan James Elliot ve ekibi Uranüs’ün çevresindeki halkaları keşfettiler. Bir yıl sonra, Birleşik Devletler Naval Observatory’den James Christy, Plüton’un bir uydusunu keşfetti. Bu uyduya, ölülerin ruhlarını Plüton tarafından yargılanmak üzere yeraltı dünyasındaki nehirde karşıdan karşıya geçiren, mitolojik denizci olan Charon’un adı verildi. Charon’un yörüngesinin dikkatlice gözlenmesinin sonucu ilk kez Plüton’un kütlesi ve çapı ölçüldü : Dünya’nın kütlesinin 1/400’ü ve Dünya’nın çapının 1/4’ü . Dünya’nın yoğunluğunun ancak 1/7’si kadar olan düşük yoğunluğundan dolayı astronomlar Plüton’un yapısının Dünya benzeri kayalardan değil, katı metandan oluştuğuna inanıyorlar.</p>

  <p>Gelecekte Uzak - Kızılötesi Astronomisi Stratosfer Uydusu’nun (Stratospheric Observatory for Far- Infrared Astronomy - SOFIA) hem Plüton’nun hem de diğer gezegenlerin atmosferleri ve yüzey yapıları hakkında belirleyici bilgiler vereceği düşünülüyor. SOFIA bir uçakla yeryüzünden 15 km. yükseğe çıkarılacak. SOFIA’nın ışık toplama yüzeyi büyük aynaları ve diğer araçları, gelen ışığı oldukça büyük bir duyarlılıkla bileşen dalga boylarına ayıracak. SOFIA’nın görevlerinden bir tanesi de Mars’taki minerallerin türlerini ve yerlerini belirleyerek gezegenin jeolojik tarihini aydınlatmak.</p>

  <div>
    <div><img alt="" src="../Images/main-4.png" /></div>
  </div>

  <div>
    <p style="font-style:italic; font-size:0.8em;"><span style="font-style:italic;">James Elliot, 17 Haziran 1943’te Columbus, Ohio’da doğdu. 1965 yılında Massachusetts Teknoloji Enstitüsü’nden fizik diploması aldıktan sonra, 1972 yılında da Harvard’da astronomi dalında doktorasını bitiren Elliot, Cornell’de doktora sonrası çalışması yaptı. 1978 yılında gezegen astronomisi profesörü ve George R. Wallace Astrofizik Gözlemevi direktörü olarak M.I.T.’ye geri döndü. Elliot’un araştırmalarındaki temel ilgi alanı, dış gezegenlerin halkalarını ve atmosferlerini incelemektir. Bu gezegenler bir yıldızın önünden geçerken yıldızın ışığındaki değişimleri dikkatle gözleyen Elliot, gezegenin atmosferi konusunda oldukça önemli bilgiler elde eder. Elliot ve arkadaşları, 1977 yılında Uranüs’ün halkalarını ve 1983 yılında da Plüton’un bir atmosferi olduğunu bulmuşlardır. Elliot şöyle diyor: “Gezegenlere gönderilen uzay araçları, gezegenler hakkında çok ayrıntılı bilgiler sağladı. Ama gene de Güneş sistemi hakkındaki pek çok kritik sorunun yanıtı, Yeryüzünden ya da Yerküre çevresindeki yörüngelerinden gözlem yapan teleskoplarla bulunabilir. Acaba Güneş çevresinde dönen bilmediğimiz cisimler, hatta Plüton’un yörüngesinin dışında başka gezegen var mı? Başka yıldızların çevresinde gezegenler olabilir mi? Eğer varsa, bu gezegenlerde yaşam izleri bulabilir miyiz? Acaba asteroidler, kuyruklu yıldızlar ve halka sistemleri nasıl oluştu ve evrim geçirdi? Gezegenlerde iklim değişikliklerine sebep olan şey nedir? 1990’ların yeni teleskop ve detektörleri, bu soruları yanıtlamamıza yardım edeceklerdir.”</span></p>
  </div>

  <p>Acaba Güneşin değişen etkinlik düzeyi gezegenimizi nasıl etkiledi? Teorik hesaplamalara bakılacak olursa birkaç milyar yıl önce Güneş şimdikinden %25 daha sönüktü. Acaba bunun sonucu olarak Dünya’nın sıcaklığı da daha mı düşüktü? Yoksa o zamanlar daha mat olan Dünya’nın atmosferi, Güneşin sıcaklığını daha iyi tutarak bu düşük sıcaklığı karşılıyor muydu? Güneş’in, oluşumu sırasında yüzey tabakalarını dışarıya püskürterek Güneş sistemi içinde her yöne doğru kuvvetli bir tür rüzgar oluşturduğu konusunda kanıtlarımız var. Acaba bu kuvvetli ‘Güneş rüzgarı’ gezegenler arasındaki tozu süpürmüş ve Dünya’nın ilkel atmosferinin yapısını değiştirmiş olabilir mi? İklim nasıl etkilenmiş olabilir? Bu soruların yanıtlarının çok azı biliniyor. Son yıllarda bilim adamları iklimin, Dünya’ya çarpan kuyruklu yıldızların bombardımanı sonucu atmosfere karışan ve Güneş ışınlarını engelleyen toz bulutları tarafından da değiştirilmiş olabileceğini ileri sürüyorlar.</p>

  <p>Eski olaylara yeni gözlüklerle bakınca değişik şeyler görünüyor. Bunun en iyi örneği Jüpiter’in Büyük Kırmızı Lekesi. Üç yüz yıl önce ilk gözlendiğinde Büyük Kırmızı Leke 32.000 km. çapında -ki bu gezegenin çapının beşte biridir- kırmızımsı bir elipsti. Yüzyıllar boyunca astronomlar Büyük Kırmızı Lekenin gezegenin yüzeyindeki sabit bir şekil olduğunu düşündüler. Bununla birlikte son yıllarda Lekenin Jüpiter’in atmosferinde olduğu anlaşıldı. Sürekli hareket halinde olan bu Leke altı günde bir kendi çevresinde saat yönünün tersine bir tur atıyor. 1978’de Voyager’ın gönderdiği yakın plan fotoğraflar daha da fazla bilgiyi gün ışığına çıkardı. Leke, hızla dönen gazlar ve sıvılardan oluşan siklonun bir parçasıdır. Bu çalkantının ortasında Leke yapısını yüzyıllar boyu nasıl korumuş olabilir? Yanıt, Berkeley’deki Kaliforniya Üniversitesi’nde yeni bir bilim dalı olan nonlineer dinamik ya da ‘kaos’ teorisi üzerine araştırmalar yapan teorisyen Philip Marcus’tan geldi. Her ne kadar düzensiz olaylara ilişkin tüm kavramlar henüz tam açıklığa kavuşmadıysa da, teori karmaşanın ortasında mucizevi bir biçimde kararlılık adalarının bulunabileceğini gösteriyor. Büyük Kırmızı Leke işte böyle bir yerdir.</p>

  <p>Philip Marcus, Kaliforniya Teknoloji Enstitüsü’deki öğrenciliği sırasında kuvvetli bir teorik fizik eğitimi aldı. Doktorasını da Princeton’da yaptı. Marcus’un doktora tezi daha çok yıldızların dış katmanlarında bulunması beklenen çalkantılı akışkanların davranışıyla ilgiliydi. Bu tür sıvıların teorisi son derece karmaşık olduğundan, Marcus ne olup bittiğini tam olarak anlamasına yardım edecek basitleştirilmiş bir bilgisayar çalkantı simülasyonu programı geliştirdi. Aynı zamanda elde ettiği sonuçları çalkantılı akışkanlarla ilgilenen başka bilim adamlarının deney sonuçları ile karşılaştırmaya başladı. Aslında bu deneylerin gerçekleştiği koşullar yıldızlardaki koşullardan çok farklıdır. 1970’lerin ortalarında Marcus doktora tezini hazırlarken iki şey oldu. Birincisi, uzun yıllar çok küçük bir bilim adamları topluluğunun tekelinde kalan ve marjinal olduğu düşünülen kaos teorisi bilim gündeminde ilk sıralara yükseldi. Kaos teorisinin ana özelliklerinden biri, doğadaki gerçek sistemlerin bilim adamlarının kullandığı basitleştirilmiş, ‘lineer’ denklemlerden çok daha karmaşık olmasıdır. Örneğin; ‘non lineer’ etkiler göz önüne alındığında fiziksel bir sistemin başlangıç koşullarındaki küçük değişmeler, genelde gözlendiği gibi, bu sistemlerin davranışlarında büyük değişikliklere yol açabilir. Marcus bilgisayarla non lineer denklemleri çözdü. İkinci gelişme, Voyager ve onun çektiği Jüpiter fotoğraflarıydı. Marcus Jüpiter’in Büyük Kırmızı Leke’sini incelemek üzere bir bilgisayar programı hazırladı. Çok geçmeden gelişmiş bilgisayar programları yardımıyla hızla dönen gaz bulutları içinde hiç kaybolmayan lekeleriyle birlikte hayali gezegen atmosferlerinin renkli simülasyonlarını hazırlamaya başladı. Hâlâ başlangıç aşamalarında olmasına karşın kaos teorisinin fizikten astronomiye ve biyolojiye kadar birçok bilim dalma önemli birleştirici katkıları oldu.</p>

  <p>Astronomi ile ilgili olarak çok uzun zamandan beri sorulan bir soru da şudur: Gezegenlerin birbirleri üzerindeki sürekli değişen etkileri göz önüne alındığında Güneş sistemi sonsuza kadar dağılmadan varolabilecek midir? On yedinci yüzyılda çekim teorisi nedeniyle bu problemi inceleyen Isaac Newton arasıra ‘tanrısal düzeltmeler’ olmadığı sürece gezegen yörüngelerindeki ‘düzensizliklerin’ gittikçe daha fazla birikeceğini inanıyordu. Bir yüzyıl sonra Fransız matematikçi ve fizikçisi Pierre-Simon Laplace uzun matematiksel hesaplamalar sonucu büyük bir zevkle, tanrısal bir yardım olmadan da gezegen sisteminin kendisini dengede tutabileceğini iddia etti. Bu yüzyılın son on yılında yeni matematiksel analiz yöntemleri ve özel olarak tasarlanmış bilgisayarlar yardımıyla da bu güç sorunun yanıtlanmasına çalışıldı. Her ne kadar net yanıt henüz bilinmiyorsa da Massachusetts Teknoloji Enstitüsü’nden Jack Wisdom ve diğerleri teorik hesaplamalar sonucunda Güneş sistemindeki küçük gezegen ve uyduların ara sıra rastgele hareketler yapabileceğini, bazen bir süre dengeli ve düzgün hareket ettikten sonra tekrar düzensiz hareketlerine dönebileceklerini gösterdiler.</p>

  <p>Teorik astronomların uğraştığı bir başka bilmece olan gezegen çevresinde bulunan halkalardaki kütle çekim kuvveti, egzotik değilse bile yaşamsal bir rol oynar. Gezegen çevresinde yörüngede bulunan küçük parçacıklardan oluşan Satürn’ün güzel halkaları on yedinci yüzyıldan beri büyük bir hayranlıkla izlenmektedir. 1970’lerin sonunda, Uranüs çevresinde de halkalar keşfedildiğinde bu halkaların dar olduğu ve gezegenden belli uzaklıklarda yer aldıkları bulundu. Neden? 1980’de Kaliforniya Teknoloji Enstitüsü’nden Peter Goldreich ve Toronto Üniversitesi’nden Scott Tremaine, Uranüs çevresinde varlıkları daha önce bilinmeyen birçok uydu bulunduğunu öne sürdüler. Teorik olarak bu yeni uydular ‘çobanlar’ gibi davranarak kütle çekim kuvvetleri yardımıyla yörüngede bulunan parçacıkları belli bölgelere toplayabilirlerdi. Daha sonraları Uranüs’e yaklaşan Voyager uzay aracı teorik olarak sözü edilen bu uydulardan bazılarını gerçekten buldu.</p>

  <div>
    <img alt="" src="../Images/main-5.png" />

    <p style="font-style:italic; font-size:0.8em;"><span style="font-weight:bold;font-style:italic;">Şekil</span> <span style="font-style:italic;">3. Voyager uzay aracından çekilmiş olan Satürn’ün halkalarının fotoğrafı. Farklı tonlar, farklı madde bileşimlerini gösteriyor.</span></p>
  </div>

  <p>Uyduların hem kabaca kütleleri hem de bulunmaları gereken yerler doğru hesaplanmıştı (Aslında teori, uzay aracı Satürn yakınından geçerken yeni bir halka ve bu halkanın her iki yanında ‘çoban’ uydular keşfettiğinde beklenmedik bir biçimde doğrulanmıştı). 1990’larda gezegen halkaları teorilerimiz Neptün’ün halkaları tarafından sınanacak. Şu anda elimizde bu halkalar konusunda çok veri yok, olanlar da tümüyle açıklanamıyor.</p>

  <h2 id="sigil_toc_id_2"><span style="font-style:italic;">Başka Gezegenlerin Araştırılması</span></h2>

  <p>On altıncı yüzyılın sonlarında İtalyan felsefeci Giordano Bruno, uzayda sonsuz sayıda gezegen sistemi bulunduğu ve bu sistemlerin her birinde çok çeşitli canlıların yaşadığı fikrini tartışmaya açtı. Bu ve diğer fikirleri nedeniyle Bruno bir kazığa bağlanıp yakılarak öldürüldü. Ama soru hâlâ yaşıyor: Acaba evrende başka gezegen sistemleri var mı?</p>

  <p>İlk olarak 1980’lerde başka yıldızların çevresinde madde diskleri bulunduğu yolunda kanıtlar elde edildi. Ne yazık ki bu gözlemler son derece zor olduğundan kanıtlar da çok sınırlı kaldı. Bugüne kadar Güneş’imizden başka bir yıldızın çevresinde herhangi bir gezegen olup olmadığı konusunda kesin bir bulgu elde edilemedi. Bununla birlikte 1990’larda uzaya gönderilecek yeni araçlar, eğer varsa diğer gezegen sistemlerini bulabilecek.</p>

  <p>Uzak gezegenlerin doğrudan saptanması hiç de kolay değildir. Güneş sistemimizdeki gezegenler geceleyin Güneş görülmediği için ondan aldıkları ışığı yansıtmaları nedeniyle kolayca görülürler. Öte yandan Dünya’dan diğer Güneş sistemlerine bakıldığında merkezî yıldız hiçbir koşulda gizli kalmaz. Nasıl bir projektörün ışığı yakınında bulunan ateş böceğinin ışığını görünmez hale getirirse, merkezdeki yıldızın kuvvetli ışığı da gezegenlerinkini bastırarak onları gizler. Buna ek olarak çok büyük uzaklıklardan yıldız ve çevresindeki gezegen birbirlerine o kadar yakın görünürler ki ayırdedilmeleri hemen hemen olanaksızdır.</p>

  <p>Neyse ki gezegenleri bulmanın başka yolları da var. Jüpiter boyutlarında ve daha büyük olan gezegenlerin kendileri de ışınım yayarlar. Kızılötesi dalga boylarında yayılan bu ışınımın kaynağı, gezegenlerin çok yavaş gerçekleşen büzülmeleri ve çekimsel enerjinin serbest kalmasıdır. Yıldızlar ise enerjilerinin çok küçük bir bölümünü kızılötesi ışınım olarak yayarlar. Dolayısıyla bu dalga-boylarında gezegenleri yakınlarındaki yıldızlardan ayırd etmek daha kolaydır.</p>

  <div>
    <div><img alt="" src="../Images/main-6.png" /></div>
  </div>

  <div>
    <p style="font-size:0.8em"><span style="font-weight:bold;font-style:italic;">Şekil 4.</span> <span style="font-style:italic;">Dünya’dan yaklaşık altmış ışık yılı uzakta olan Beta Pictoris yıldızının görünür ışıkla çekilmiş bir fotoğrafı. Merkezdeki şişkin bölge çevresindeki disk, yıldız çevresinde yörüngede dönmekte olan katı maddeden oluşmuştur. Henüz biçimlenmekte olan bir gezegen sistemine benzemektedir. Disk, kuvvetli kızılötesi ışınım yaymaktadır. Fotoğraf üzerine çizilmiş olan iki çember, öneri halindeki SIRTF ve SOFIA araçlarıyla elde edilebilecek açısal çözümleme ya da ‘ışın demeti boyutları’nı gösteriyor. Bu araçlarla diskin çok daha ayrıntılı görüntülerini elde etmek mümkün olacak.</span></p>
  </div>

  <p>Önerilen Kızılötesi Uzay Teleskobu, Jüpiter boyutlarında bir gezegeni Güneş’e en yakın yıldız olan Alpha Centauri uzaklığından -ki bu yaklaşık 40 trilyon kilometredir- saptayabilecektir. Daha büyük uzaklıklarda gezegeni yıldızdan ayırt edebilmek için birbirlerine olan uzaklığın daha büyük olması gereklidir.</p>

  <p>Uzaydaki uzaklıklar çok büyük olduğundan astronomlar, kozmik uzaklıkları kilometre yerine ışık yılı olarak ölçmeyi tercih ederler. Bir ışık yılı, ışığın bir yılda aldığı yoldur ki bu da yaklaşık olarak 10 trilyon kilometreye eşittir. Bu birimle söylemek gerekirse, Alpha Centauri dört ışık yılı uzaktadır. Kızılötesi Uzay Teleskobu yüz ışık yılı uzaktan, merkezî yıldıza olan uzaklığı Jüpiter-Güneş uzaklığının yirmi katı olmak kaydıyla, Jüpiter’den on kat daha büyük kütleli bir gezegenden kaynaklanan kızılötesi ışınımı algılayabilecektir. Yıldızlarla gezegenler arasında böylesine büyük uzaklıklar gerçekten bulunabilir ve yüz ışık yılından daha yakın olup incelenebilecek binlerce yıldız vardır. Ne yazık ki Yerküre boyutlarında bir gezegen yeterli kızılötesi ışınım yaymadığından yakın bir gelecekte saptanması olasılığı hemen hemen yok gibi.</p>

  <p>Gezegen araştırmalarında kullanılan dolaylı bir yöntem daha vardır. Bir gezegen sisteminin merkezî yıldızı, çevresinde dönen gezegenlerden kaynaklanan kütle çekim kuvvetlerinin değişmesi nedeniyle hafifçe ‘yalpalar’. Bu yalpalamanın genliği çok küçüktür. Örneğin Jüpiter’in çekim gücü, Güneş’in, çapı 1.5 milyon kilometre olan bir çember üzerinde hareket etmesine neden olur; ki bu büyüklük Güneş’in kendi çapına eşittir. Yaklaşık dört ışık yılı olan Alpha Centauri’nin uzaklığında, konumdaki bu kayma bir derecenin milyonda biri kadar bir açısal kaymaya neden olacaktır. Başka bir deyişle 400 kilometre uzaklıktan görülen madeni bir paranın çapı kadar bir kayma söz konusudur. Yerkürenin atmosferi gelen ışığı dağıtarak yıldız görüntülerinin bulanıklaşmasına neden olduğundan yerden gözlem yapılan optik teleskoplarla bir yıldızın konumundaki bu kadar küçük kaymaları ölçmek olanaksızdır. 1990 yılında Yerküre çevresinde bir yörüngeye yerleştirilen Hubble Uzay Teleskobu ise atmosferin dışındadır. Hubble’ın açısal ayırma gücünün, çevrelerinde gezegen bulunan yıldızların yalpalamalarını on ya da yirmi ışık yılı uzaklıktan algılamaya yeteceği, dolayısıyla da teleskopun bir düzine kadar gezegen sistemi adayını kapsamlı bir biçimde inceleyebileceği düşünülüyor.</p>

  <p>Önümüzdeki on beş-yirmi yılda devreye girmesi beklenen yeni eşgüdümlü uzay teleskop sistemleri daha da iyisini yapabilecek. Bu sistemler, çok küçük farklarla ayrı yönlerden gelen ışık dalgaları arasındaki değişen örtüşme miktarlarını ölçerek kaynağın konumunu çok duyarlı bir biçimde saptayabiliyorlar. Şu anda geliştirilme aşamasında olan böylesi teleskopların gezegen sistemlerinin varlığını 300 ışık yılı uzaktan saptayabilecekleri sanılıyor. Yeryüzünde çalışır duruma gelmeleri on yıldan daha yakın olan eşgüdümlü teleskopların da şu anda çalışan optik teleskopların açısal çözünüm gücünü arttırmaları bekleniyor. Uzun vadede, astronomlar eşgüdüm altında çalışan teleskopları Ay yüzeyine yerleştirmeyi planlıyorlar.</p>

  <p>Çevresinde gezegen sistemi bulunan yıldızların, gezegenlerinin çekimsel etkilerinin sonucu olarak yaptıkları hareketler Doppler kayması adı verilen bir etki yoluyla saptanabilir. Ses ve ışık dalgalarının dalgaboyları kaynak ve gözlemcinin göreceli hareketleri nedeniyle değişikliğe uğrar. Sesin dalgaboyundaki bu değişme tizliğinin değişmesiyle kendini gösterir. Yaklaşmakta olan bir trenin düdüğünün sesi, aynı tren durmakta iken çaldığı düdüğün sesinden daha tizdir, bu tren uzaklaşırken ise düdüğünün sesini daha pes(kalın) olarak algılarız. Işıkta ise tizlik ölçüsünün karşılığı renktir. Gözlemciye doğru hareket halinde olan bir kaynaktan yayılan ışığın dalgaboyu daha kısa dalgaboylarına, yani tayfın mavi ucuna doğru kayar. Gözlemciden uzaklaşan bir kaynaktan yayılan ışığın dalgaboyu ise daha uzun dalga-boylarına yani kırmızıya kayar. Çevresinde gezegen sistemi bulunduran bir yıldız, gezegenlerin çekimsel etkisi nedeniyle yalpalama türü bir hareket yaparken Dünya’ya yaklaşmakta olduğu sırada ışığı maviye, uzaklaşmakta olduğu sırada da kırmızıya kayar. Saniyede birkaç yüz metre hıza karşılık gelen bu kaymalar çok küçük olmakla birlikte şu anda geliştirilmekte olan araçlarla ölçülebilir. Bu araçların tayfsal çözüm gücü adı verilen duyarlı renk ölçme yetenekleri oldukça yüksektir.</p>

  <p>Oluşum halindeki gezegenler, genç yıldızların çevresindeki gaz diskleri incelenerek ortaya çıkarılabilir. Kızılötesi Astronomi Uydusu (IRAS) bununla bağlantılı olarak yıldızların çevresindeki yörüngelerinde dönen, kızılötesi ve radyo dalga-boylarında ışınım yapan parçacık diskleri buldu. Bununla birlikte IRAS’ın açısal çözüm gücü yetersiz olduğundan bu disklerin ayrıntıları incelenemedi. Gezegen oluşturan disklerin boyutlarının Güneş sistemimizin boyutlarından -yaklaşık olarak bir ışık yılının binde biri- daha büyük olmadığına ve en yakın gezegen oluşum bölgesinin 300 ışık yılı uzakta olduğuna inanılıyor.</p>

  <p>Bu sayılar tüm bir gaz diskinin Dünya’dan gözlenebilecek açısal çapının 0.0002 derece civarında olabileceği anlamına geliyor ki bu da beş kilometre uzaktan bir madeni paranın görüldüğü açısal çap demektir.</p>

  <p>Bununla birlikte bu çok küçük boyutlar bile önümüzdeki on-on beş yılda algılanabilir hale gelebilir. Radyo dalgaboylarında gözlem yapacak olan, öneri halindeki Milimetre Dalgaboyu Gözlemcisi 0.00003 derece kadar küçük ayrıntıları algılayabilecek yetenekte olacak. Gene öneri halindeki Kızılötesi Uzay Teleskopu (SIRTF) da gezegen oluşum disklerinin araştırılmasında temel bir astronomi aracı olacak. Bu yeni kızılötesi teleskopun açısal çözüm gücü, atası sayılabilecek IRAS’tan on kat daha iyi olacak ki bu da 0.0002 derece kadar küçük ayrıntıların seçilmesi anlamına geliyor. Kızılötesi Uzay Teleskopunun duyarlılığı da IRAS’tan <span style="font-style:italic;">bin-milyon kat</span> daha fazla olacak. Dolayısıyla da bin-milyon kat daha zayıf kozmik ışınımları algılayabilecek (Duyarlılık açısından SIRTF ile IRAS arasındaki fark, büyük optik Hale teleskopu ile çıplak göz arasındaki farka eşittir). Gezegen oluşum disklerinin yaydığı kızılötesi ışınımı incelemek yoluyla SIRTF bu disklerin sıcaklığını, yoğunluğunu ve yapısını saptayabilir ki bunlar da gezegenlerin oluşumu konusunda son derece önemli bilgilerdir. Belki de en önemlisi sürprizler olacak. Astronomi tarihine bakıldığında yeni gözlem araçlarının duyarlılığındaki sıçramak gelişmelerin çoğu zaman tahmin bile edilemeyen keşiflere yol açtığı görülür.</p>

  <p>Beş ton ağırlığında ve yaklaşık beş metre boyundaki SIRTF, uzaya gönderilerek hemen hemen sekiz Dünya çapı yüksekliğindeki bir yörüngeye yerleştirilecek. Yörüngedeki SIRTF, atmosferden geçemeyen ışınımı algılayabilecek. Yörünge çapı da büyük olması ve Dünya’ya olan uzaklığı nedeniyle de Dünya’mız uydunun görüş açısını hemen hemen hiç engellemeyecek. SIRTF’nin fırlatılmasından önce Avrupa Uzay Ajansı, özellikleri IRAS ve SIRTF arasında olan Kızılötesi Uydu Gözlemevi’ni yörüngeye yerleştirecek. Böylece uzaydaki kızılötesi ışınım konusundaki bilgilerimizin daha da netleşeceği tahmin ediliyor.</p>

  <p>Yeryüzünden gözlem yapacak yeni kuşak optik teleskopların açısal çözümleme güçlerinin de, gezegen oluşum disklerini ve çok küçük açısal boyutlara sahip diğer cisimleri inceleyebilecek ölçüde arttırılmaları gerekiyor. Bu öneri halindeki yeni teleskoplardan biri de Hawaii Adası’ndaki sönmüş bir volkan olan Mauna Kea’nın zirvesine yerleştirilecek olan 8 metrelik Kızılötesi Teleskobudur.</p>

  <div>
    <img alt="" src="../Images/main-7.png" />

    <p style="font-size:0.8em"><span style="font-weight:bold;font-style:italic;">Şekil 5.</span> <span style="font-style:italic;">Dünya çevresindeki yörüngesinde dönecek olan kızılötesi ışınıma duyarlı Uzay Kızılötesi Teleskopu’nun (SIRTF) hayali görüntüsü.</span></p>
  </div>

  <p>1990’lar için planlanan bu teleskop (IRO) pek çok bakımdan öncülük yapacaktır. İlk olarak IRO görünür ışığa olduğu kadar kızılötesi ışınıma da duyarlı olacaktır. Her ne kadar yerkürenin atmosferi kızılötesi ışınımın bazı dalga boylarını soğurmaktaysa da bir bölümüne de geçirgendir. Yer yüzeyine ulaşan bu kızılötesi ışınım, IRO ile gözlenebilecektir. 1970’ten bu yana yapılan pek çok optik teleskop aynı zamanda kızılötesi ışınımı da algılayabilmektedir. Ancak IRO kızılötesine özel bir biçimde adapte edilecek ve bu ışınımla ilgili performansı da çok yüksek olacaktır. İkincisi, IRO şu anda çalışmakta olan teleskoplardan daha büyük olacaktır. Bu teleskopların ışık toplayıcı aynalarının çapı ortalama dört metre civarındadır. Aynanın çapı iki kat arttırıldığında ışık toplayıcı alan dört katına çıkacağından teleskop dört kat daha sönük cisimleri görebilir. 1991 yılında dünyadaki en büyük kızılötesi teleskop Rusya’nın, Kafkaslardaki Pastuknov dağında bulunan 6 metre çapındaki teleskopudur. İkinci büyük, Kaliforniya’nın Palomar dağındaki Hale teleskopu olup 1949 yılından beri çalışmaktadır. Ayna çapı 5 metredir. Kızılötesi teleskopun ayna çapı ise 8 metre olacaktır. Böylesine büyük bir ışık toplama gücüne sahip olacak IRO, gezegen oluşum disklerinden kaynaklanan zayıf ışığı toplayıp bileşen dalgaboylarına ayırarak diskteki değişik moleküllerin tanımlanmasını sağlayabilecektir.</p>

  <p>Üçüncü olarak, tüm yeni kızılötesi araçlar gibi IRO’da da yeni geliştirilen kızılötesine duyarlı sistemler kullanılacaktır. Birkaç yıl öncesine kadar kızılötesi kameralar insan gözündeki çubuk veya konik hücrelere benzeyen yalnızca bir algılama elemanı içeriyordu. İki boyutlu bir sistem ise her biri önceki algılama elemanlarından on-yüz kat daha duyarlı elemanların on binlercesini kapsayan bir mozayiktir. Bu nedenle yeni iki boyutlu algılama sistemleri daha önceki algılama elemanlarından milyonlarca kez daha duyarlıdır.</p>

  <p>Son olarak IRO çok yeni bir teknoloji kapsayan ‘adapte olabilen optik’le donatılacaktır. Atmosferden kaynaklanan bozulmaları otomatik olarak düzeltme yeteneği olan bu optik elemanlarla gök cisimlerinin son derece temiz görüntülerini almak mümkün olacaktır. Hava kütlelerinin yer değiştirmeleri ve sıcaklıktaki değişmeler nedeniyle atmosfer sürekli olarak hareket halindedir. Bu hareketler geçen ışığın önce bir yöne, sonra başka bir yöne bükülmesine neden olduğundan net görüntüler lekeli ve bulanık bir hale dönüşür. Adapte olabilen optikte hareketli atmosferin odaklanmayı dağıtıcı etkisi, teleskop aynasının arkasına yerleştirilen bir dizi motorlu destek aracılığıyla dengelenir. Destekler, aynanın yüzeyini bir bilgisayardan gelen komutlar doğrultusunda saniyenin yüzde biri kadar zaman aralıklarıyla yeniden biçimlendirirler. Bilgisayar da komutları bir ‘kılavuz yıldız’ın görüntülerini sürekli olarak inceleyerek alır. Eğer atmosfer son derece düzgün ve pürüzsüz ise yıldızın görüntüsü bir ışık noktası biçiminde olacaktır. Kılavuz yıldızın görüntüsünü analiz eden bilgisayar, atmosferin bozucu etkilerini hesaplar ve motorlu desteklere yıldızın görüntüsünü yeniden odaklayacak biçimde ayna yüzeyini yeniden biçimlendirme komutları gönderir. Eğer sürekli hareket halinde olan atmosferi, biçimini ve odak uzaklığını sürekli olarak değiştiren bir mercek olarak kabul edersek, adapte olabilen optik, teleskopun aynasını atmosfer merceğinin biçimi ile uyumlu olarak değiştirir.</p>

  <p>Önümüzdeki on yılda astronomlar, adapte olabilen optiği IRO’ya olduğu gibi bir dizi büyük optik teleskopa da uygulayabileceklerini düşünüyorlar. IRO gibi bu yeni teleskoplar da 8-10.5 metrelik ayna çaplarıyla şu andaki teleskoplardan daha büyük olacaklar. Bu teleskoplardan ilki olan 10 metre ayna çaplı Keck teleskopu Hawaii’de inşa edildi ve 1992 yılında çalışmaya başladı. Bir Avrupa Konsorsiyumu Çok Büyük Teleskop adı verilen ve dört tane sekiz metre çapında teleskoptan oluşan bir kompleksi Şili’de çalıştırmaya başlayacak. Yeni inşa edilen sekiz metrelik ve on metrelik teleskoplar, görüntülerdeki 3 x 10<sup>-5</sup> derece büyüklüğündeki ayrıntıları görebilecek. Bu sayı otuz kilometre uzaklıktan görülen madeni bir paranın açısal çapını ifade ediyor. Başarılı olduğu takdirde adapte olabilen optik uzay koşullarını çok daha düşük bir maliyetle astronominin hizmetine sunabilecek.</p>

  <p>Açısal ve tayfsal çözüm gücünden defalarca söz ettik. Gerçekte astronomi araçlarının değerlendirildiği pek çok kriter var: Gelen ışığın ne oranda toplanabildiğini ve zayıf ışığa tepkiyi ölçen duyarlılık, görüntüdeki ayrıntıların ne kadar seçilebildiğini ölçen açısal ayırma gücü ve gelen ışığın hangi oranda bileşen dalgaboylarına ayrılabildiğini ölçen tayfsal ayırma gücü. Gözlemsel astronomlar için bu sınıflardaki araçların en kalitelileri gereklidir. Teorik astronomların gereksinme duyduğu araçlar ise bir bilgisayar, bir miktar kağıt ve kalem ile bir çöp kutusundan oluşur.</p>

  <h2 id="sigil_toc_id_3"><span style="font-style:italic;">Dünya Dışı Yaşamın Araştırılması</span></h2>

  <p>Evrende yalnız mıyız? Bundan daha derin anlamı olan pek az soru vardır. Diğer yaşam biçimleriyle bir temas, evrendeki yaşamın farklı başlangıçları ve farklı dönemeçleri arasındaki milyarlarca yıllık boşluğu dolduracaktır. Dünya dışı bir temas evrendeki yerimize bakış açımızı sonsuza dek değiştirecektir.</p>

  <p>Son derece sıradan bir yıldızın çevresinde dönen yine sıradan bir gezegen üzerinde yaşadığımızı anlayacak ölçüde evrim geçirmemiz için 4.5 milyar yıl geçmesi gerekti. Kızılötesi Astronomi Uydusu, olası başka gezegen sistemleri konusunda ipuçları buldu. Ve uzay, bildiğimiz kadarıyla yaşam için gerekli olan karbon temelli organik madde bakımından oldukça zengin. Radyo teleskoplar yardımıyla uzayda birbirinden farklı yüz kadar organik bileşik bulduk. Yeryüzüne düşen meteoritlerin getirdiği organik çamura dokunduk. Parçaların bazıları hâlâ düştükleri yerde duruyor. Dünya’da olmuş olan şeyler başka yerlerde de olabilirdi.</p>

  <p>Yıllar boyu astronomlar nedense dünya dışı yaşamla haberleşmenin elektromanyetik dalgalarla, özellikle de radyo dalgalarıyla gerçekleşeceğini varsaymışlardır. Bizim kuşağımız bu tür bir haberleşmeyi gerçekleştirebilecek ilk kuşak. Dünya dışı kaynaklı ve zeki yaratıklarca yapılacağı varsayılan radyo yayınları için ilk araştırma, o yıllarda Batı Virginia’daki Ulusal Radyo Astronomi Gözlemevi’nde çalışan Frank Drake tarafından 1960 yılında gerçekleştirildi. Bu çalışma sırasında Drake anteninin ‘kulaklarını’ iki yakın yıldıza çevirerek iki ay boyunca dinledi. O zamandan bu yana, çoğu diğer amaçlarla kullanılan radyo teleskoplarının ucuz ve basit kopyaları olan araçlarla, elli kadar araştırma yapıldı. Geçtiğimiz yıllarda, son derece duyarlı araçlarla yalnızca uzaydan gelmeleri olası zeka ürünü sinyalleri dinlemeye yönelik sürekli bir araştırmanın temelleri atıldı. Aradığımız şey, uzayda tek bir yönden gelen dar dalgaboyu bantlı bir radyo yayını. Eğer böyle bir ‘sinyal’ bulunabilirse, bir takım kodlanmış mesajlar arayacak ve çözmeye çalışacağız. Bilgisayar teknolojisi yeni radyo alıcılarının geliştirilmesine önemli katkılar yaptı. İlk dünya dışı kaynaklı yayın taramaları yalnızca 1000 radyo kanalını kapsıyordu. Harvard Üniversitesi’nden Paul Horowitz tarafından tasarlanan bilgisayar kontrollü alıcı sistemleri ise 10 milyon kanalı aynı anda tarayabiliyor. Arkadaşlarımızın hangi kanaldan yayın yaptıklarını bilmediğimizden mümkün olduğunca çok kanalı aynı anda izlemek bir zorunluluk. 1990’ların sonunda alıcılardaki kanal sayısı <span style="font-style:italic;">milyara,</span> ulaşabilir.</p>

  <p>Ekim 1992’de NASA, Arecibo radyo teleskopu kullanılarak yapılan dünya dışı, zeka ürünü radyo yayınlarını izlemek üzere bir araştırma başlattı.</p>
</body>
</html>
