<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Limonlu Pastanın Sıradışı Hüznü</title>
  <link href="../Styles/main.css" rel="stylesheet" type="text/css" />
</head>

<body class="chapter">
  <h1>33</h1>

  <p>Merdiveni çıkıp Joseph’in kapısının önünde durduk.</p>

  <p>Yatağın kenarına bastıran George, Bu ne? diye sordu.</p>

  <p>Onun yatağı, dedim. Haftalardır buradaymış. Yerde yatmak istediğini söylüyordu.</p>

  <p>Vay be, dedi George.</p>

  <p>Telefon yatağın üstündeydi. Ya bu?</p>

  <p>Onu ben bıraktım, dedim. Bozuk olduğunu sen de görebilirsin.</p>

  <p>Joe’nun kapısını kilitlemediğim için iterek kolayca içerinin karanlığına adım attık. Yeri değişmeyen mobilyaların gölgeleri, her şeyde sessizlik ve hareketsizlik. Şu boşluğun derinliği. İçeri girdiğimizde Joseph’i, annemin daha birkaç ay önce bulduğu gibi halının üstünde yüzüstü yatıyor bulsaydık kutlanası bir olay olurdu. Fakat ortamın sanki içini boşaltarak, boşluklarını çoğaltarak tam da bir yankı üretmeyi bekliyormuş gibi ıssız tınısı bende dönüp kaçma hissi uyandırıyordu.</p>

  <p>George telefonu alıp ilk yapılması gereken, ama benim aklıma bile gelmeyen şeyi yaptı ve mutfağın oradaki fişe baktı.</p>

  <p>Çekilmiş, dedi. Fişi prize takıp geri geldi. Tekrar elimi tuttu.</p>

  <p>Odası ne tarafta? diye sordu.</p>

  <p>Birdenbire gerginleşir gibi olmuştu.</p>

  <p>Buraya hiç gelmedin mi? diye sordum.</p>

  <p>Omuzlarından içeriye hafiften büzüldü. İlk zamanlarda, dedi. Ama o da çok oldu.</p>

  <p>Birlikte koridorun sonuna doğru yürüdük. Eddie’yle geçen öğle sonraları hariç, bırakın George, herhangi bir oğlanla bile neredeyse hiç yalnız kalmamıştım. Küçükken de, şimdiki halimle de yıllardır istediğim şeydi bu, boş bir evde George’un elimi tutması! Ama şimdi, bir fotoğrafta gördüğüm veya bir başkasının güncesinde okuduğum bir şeymiş gibi uzak hissediyordum. Asma bir köprünün döşeme tahtalarında adımlarımızı birer birer atıyormuşuz gibi. Elimi sıktı, ben de onunkine sıkıca tutundum.</p>

  <p>Koridorun sonunda, Joseph’in yatak odasının kapısı hâlâ açıktı, yani girmemize sadece birkaç adım vardı ve girer girmez George, babamın görünmez varlığını sevindirmek ister gibi, elimi bırakıp doğruca açık pencereye yürüdü ve sağa sola, aşağıya bakındı.</p>

  <p>Ben kapıda duruyordum. Masaya bakıyordum. Açık dizüstü bilgisayarına. Sandalyeye.</p>

  <p>George pencereyi kapatıp açtı, sonra odayı tastamam araştırdı: kareli gömlekleri ve botlarıyla dolabını, komodinin üstündeki kalemleri, uyandırınca bilgisayarda parlayan <em>New York Times</em>’ın sayfasını.</p>

  <p>Komodine bitişik dikdörtgen boşlukta dikilerek, Yatağı niye istemedi? diye sordu.</p>

  <p>Bilmiyorum, dedim. Sırtıyla ilgili bir şeyler dedi.</p>

  <p>Başparmağındaki lastik tokaya asılarak, Acaba burada hiç uyuyor muydu diye merak ediyorum, dedi. Bu halıda birinin yattığına dair hiç iz yok.</p>

  <p>George’a yaklaştım. Odanın halihazırdaki ağır yalınlığında yıllar öncesinden çok iyi bildiğim o katıksız tekin olmayan yoğun hissin aynısı vardı.</p>

  <p>Evet, dedi George. Yüzü sabit, tetikte, benim için işleri kolaylaştırmak ister gibi yüzümü izliyordu. Neden bana göstermeye çalışmıyorsun? dedi.</p>

  <p>Olduğum yerde kıpırdandım. Bir soluk bıraktım. Sesimi uzun uzun kullanamayacak kadar koyu hissettiğimden masanın başındaki katlanır sandalyeyi işaret etmekle yetindim.</p>

  <p>Beni dikkatle izleyen George, tatlı güzel George sandalyeye gidip üstüne oturdu. Sonra merakla bana baktı. İnsan başka ne yapar? Birisi bir sandalyeyi işaret ettiğinde normalde alacağı tepki, George’un yaptığı gibi, bir şeyin daha gelmesini beklemek ve bu arada oturmaktır. Biz insanlar böyle şeyler söyleriz: Bunun için oturman gerekecek.</p>

  <p>Dolayısıyla tam kanıtın üstüne oturdu.</p>

  <p>Hafiften gülerek, Hayır, affedersin, dedim. Kalk.</p>

  <p>Başıyla tamam dedi. Ayağa kalktı. Tamam. Evet mi?</p>

  <p>Koluna uzanıp onu hemen yanıma çektim ve böylece ikimiz de masayı karşımıza aldık. Kolumu onunkine kenetledim.</p>

  <p>O, dedim. O.</p>

  <p>Orada bir sandalye var, dedi George. Bir de masa.</p>

  <p>İşte o oldu, dedim.</p>

  <p>George, Anlamıyorum, dedi.</p>

  <p>Hâlâ işaret ediyordum. Koluna tutunuyordum. İşte o, dedim.</p>

  <p>Sandalye bir şekilde Joseph’le bağlantılı mı?</p>

  <p>Evet.</p>

  <p>Daha fazlasını söyleyebilir misin?</p>

  <p>Hayır, dedim.</p>

  <p>Neden?</p>

  <p>Bir elimi alnıma götürdüm. Aradığım sözcükler daha aşağılara aitti. Öbür sözcüklerden aşağıya.</p>

  <p>Nasıl diyeceğimi bilmiyorum, dedim. İçine girdi, dedim.</p>

  <p>Oturuyor mu?</p>

  <p>Hayır, dedim.</p>

  <p>Tekerlekli sandalyede mi?</p>

  <p>Hayır, dedim.</p>

  <p>Sandalyeye mi dönüştü? dedi çekinmeden.</p>

  <p>Ah! dedim ve gözlerim ısınıp dolunca George gözyaşlarımı işitip hızla bana doğru döndü ve ellerimi tuttu.</p>

  <p>Kafası karışarak, Rose? dedi.</p>

  <p>Sadece kıpırdama, dedim. Bir saniye kıpırdama. Ne olur.</p>

  <p>Dışarıda arabalar öterek kilitlenirken ben gözlerimi kapattım ve George’un sıcacık elini, parmakları benimkilerden basbayağı büyük olan ve yıllar önce kurabiye dükkânına yürürken o kuru sıcaklığını hatırladığım elini ellerimin arasına aldım. O zaman da eli canımı kurtarmıştı. Uzun dakikalar boyu öylece dikilip birbirimize her zamankinden daha yakın durarak yan yana nefes aldık. Sabununun tanıdık meyve esansını ve henüz taze yıkanmış tişörtünün kokusunu alabiliyordum.</p>

  <p>Anlamıyorum, dedi.</p>

  <p>Kapalı gözkapaklarımın altından hafifçe güldüm.</p>

  <p>Ben de, dedim. Hem de hiç. Lütfen.</p>

  <p>Tüm varlığımla sesleniyordum: Sadece şimdi. Sadece bu seferlik. Hepsini unut. Sadece şimdi. Geri çekilme. Lütfen.</p>

  <p>Rose!.. dedi.</p>

  <p>Ve ne yakına ne de uzağa kımıldadı, ben de kımıldamadım, ama sanki pencereden hafif bir yel esti de tam ihtiyaç duyduğumuz şu birkaç santimi daha aradan çıkardı. Derken dirsekler, omuzlar değdi ve kolları beni sardı, birbirimize sıkıca tutunduk ve alnım yanağına gelecek şekilde yüzümü onunkine doğru kaldırdım, ürkek yeniyetme halime döndüm ve öpüştük, acıma veya kaygının yüküyle korkunç, ama karşımdaki George olduğu ve onu bildim bileli öpmek istediğim için de güzel. Yumuşacık. Sadece dudaklarda dudaklar, sadece hafifçe öpüşmek. Ağzı gün ışığı, dikkat ve gümbür gümbür yetişkinlik kokuyordu.</p>

  <p>Birlikte odayı tekrar kuruyor gibiydik. İçinde hiçbir şey olmayan odada şimdi birbirini yıllardır tanıyan iki kişi vardı. Tatlı söz ve davet vardı ve bunların hepsinde, yüzümün uyanıklığında, onun parmaklarında, ellerin omuzlara, yüzlere ve sırtlara bastırıp kavrayışında ve bütün yolların şimdiden çatal çatal oluşunda feci bir tatlılık vardı. Birikip kabaran büyük dalgayla ona iyice yaklaştım, o da bana sokuldu ve bunlar arabayla bir köşeyi dönmek, yeni ve telaşlı sapa yollara girmek, yerçekiminin bizi giderek aşağılara çekmesi gibiydi, ama sonra ikimiz birden durmaya, her şeyi yavaşlatmaya başladık. Yüzlerimiz ayrıldı. Ağır ağır, giderek daha yavaş öpüşerek. Duraklamalar. Süslemeler. Nokta. Kollarına sıkıca tutunuyordum. Bunu unutma, diye düşündüm. O da yakın durarak yüzümü ve omuzlarımı tuttu, enseme dokundu ve bana bir saatten uzun gibi gelen bir süreyle yan yana, eller, dudaklar, ten ve sessizlik içinde öylece dikildik.</p>

  <p>Sağ ol, dedim. Gözlerimi açmıyordum. Olanları kimse görmedi, dedim. Ben bile.</p>

  <p>Ben bile, dedi.</p>
</body>
</html>
