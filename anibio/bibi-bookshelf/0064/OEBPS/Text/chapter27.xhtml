<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Limonlu Pastanın Sıradışı Hüznü</title>
  <link href="../Styles/main.css" rel="stylesheet" type="text/css" />
</head>

<body class="chapter">
  <h1>27</h1>

  <p>Ahizeyi yerine koyduktan sonra bir dakika geçmemişti ki, telefon yine çaldı.</p>

  <p>Açtım. Üzgünüm, dedim.</p>

  <p>Alo? dedi ses. Rose?</p>

  <p>George’un özür diler gibi geri aradığını, hafta sonunu yurtta geçirmem için beni davet etmek üzere o kadar iyi bildiği numarayı çevirdiğini ummuştum. Belki beni şehirde gezdirebilir veya Eliza’nın partisinde eşim olurdu. Fakat onun yerine annemin her zamankinden daha tiz sesi dörtnala kulağıma doldu. Hatlar iyi değildi; annem dışarıdaki umumi bir telefondan arıyor gibiydi ve birkaç saniyede bir rüzgâr gürültüyle uğulduyordu. Niçin evde olduğumu sormadı, ama aradaki boşluklarda sesimi duymanın ona ne kadar iyi geldiğiyle ve Nova Scotia’daki atölyeye yakın küçük kasabadan nasıl aradığıyla ilgili bir şeyler söylediğini çıkarabiliyordum. Teknolojik nimetlerden yoksun oldukları –sadece marangozluk aletleri ve martılar– için cümlelerini tam olarak yakalamak zordu, ama rüzgârın uğultusunun üstünden sanki Joseph’i yedi kez aradığı ve telefonlarına cevap alamadığı, şimdi de Joseph’in telesekreterinin çalışmadığı, ona bir çek yazmak için o yüzden bana ihtiyacı olduğunu söylüyordu.</p>

  <p>Çek mi?</p>

  <p>Onun adına, dedi. Lütfen. Hat cızırdadı. Bedford Gardens, dedi. Benim için kodladı. Telefonda, <em>B</em> ile diye bağırdı.</p>

  <p>Nerede yaşadığını biliyorum, dedim. Telefon etsem olmaz mı? Babam arasa?</p>

  <p>Açmaz ki, dedi. Zaten telefonu kapalı. Lütfen.</p>

  <p>Rüzgâr bir saniyeliğine yatıştı ve sessizlik oldu. Annem tam bir berraklıkla, Merak ediyorum, dedi.</p>

  <p>İyi olduğuna eminim, dedim.</p>

  <p>Baban böyle şeyleri ciddiye almıyor, ama içimde kötü bir his var, dedi. Bir anlaşmamız vardı, Rose.</p>

  <p>Gelen mektupları kucağıma aldım. İçimde aksiliğin kabardığını hissedebiliyordum.</p>

  <p>Ee, Larry de orada mı? diye sordum.</p>

  <p>Kim?</p>

  <p>Larry, âşığın?</p>

  <p>Efendim? Rüzgârdan seni anlayamıyorum.</p>

  <p>Lar-ry? Âşı-ğın?</p>

  <p>Karşı tarafta sessizlik. Sadece rüzgârın konuşması. Martıların gaklaması.</p>

  <p>Sonunda, Evet, burada, dedi. Atölyenin yarısı burada.</p>

  <p>Bir erkek mağazasının indirim kartından uçak yaparak, Eğleniyor musunuz? dedim.</p>

  <p>Bildiğini bilmiyordum, dedi zayıf bir sesle.</p>

  <p>Ohoo, yıllardır, dedim.</p>

  <p>Nasıl...</p>

  <p>Açıklaması bayağı zor, dedim. Uçağı mutfağın karşısına gönderdim, dolaba bindirdi. O zaman Joseph...</p>

  <p>Baban biliyor mu?</p>

  <p>Babam mı? dedim. Dikkat timsali babam mı? Şaka mı yapıyorsun?</p>

  <p>Sesi titremeye başlayarak, Ya da Joseph? dedi. O yüzden mi evden ayrılmıştı?</p>

  <p>Ahizeye doğru öksürdüm. Hayır, dedim. O da bilmiyor. Benden başka kimse bilmiyor. Neden evde olduğumu merak etmiyor musun? Okulu astım.</p>

  <p>Sözleri fiyonklar ve dalgalar halinde geliyordu. Burada olmamın sebebi bu değil, dedi. Kooperatifin neredeyse tamamı burada. Bu bir iş gezisi. Çalışıyoruz. Çok üzgünüm, Rose.</p>

  <p>Faturalardan birinin üstündeki adres etiketini didiklemeye başladım. Elektrik faturasıydı. Muhtemelen kabarıktı.</p>

  <p>Onunla en son ne zaman konuştun? diye sordum.</p>

  <p>Larry’yle mi?</p>

  <p>Joseph’le.</p>

  <p>Oradan ayrılmadan hemen önce, dedi. Lütfen, tatlım. Ben aradığımda her zaman cevap verirdi. Döndüğümde bunların hepsini konuşacağız, söz veriyorum. Lütfen. Okulu astım mı dedin?</p>

  <p>Adres etiketi kopmayınca yırtık elektrik faturasını telefonun yanındaki yığına koydum. Evi görünmez bir şekilde çekip çeviren öbür faturaların, öbür kâğıtların üstüne.</p>

  <p>Hayır, dedim. Şaka yapıyordum. Bugün tatil.</p>

  <p>Bugün mü? dedi.</p>

  <p>Bugün Barbelucci Günü, dedim.</p>

  <p>Dinle, dedi. Bir sorun varsa oraya gelebildiğim kadar çabuk geleceğim. Her ihtimale karşı hastaneleri aradım, ama hiçbirinde yok.</p>

  <p>Hastaneleri mi aradın?</p>

  <p>En son olanları hatırlamıyor musun? Evde yoksa Kaiser’e de bakar mısın, ne olur ne olmaz? Vermont ve Sunset caddelerindekilere. Rose, senden başkası yok. Bunu ancak sen yapabilirsin. Ancak sen.</p>

  <p>Biri ona uzaktan seslendi. Ağaçların sallantısını işitebiliyordum. Başka bir ülke gibiydi. Üzgünüm, ama gitmek zorundayım. Sağ ol, canım. Çok teşekkür ederim. Döndüğümde konuşacağız.</p>

  <p>Kapattıktan sonra oturma odasına gidip çizgili koltukta bir süre oturdum. Pencerenin dışında çöl baharının yelsiz sükûneti.</p>

  <p class="si-footnotes"></p>
</body>
</html>
