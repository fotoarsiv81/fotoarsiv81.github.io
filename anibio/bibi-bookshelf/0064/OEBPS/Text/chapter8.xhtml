<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Limonlu Pastanın Sıradışı Hüznü</title>
  <link href="../Styles/main.css" rel="stylesheet" type="text/css" />
</head>

<body class="chapter">
  <h1>8</h1>

  <p>Beş buçuk civarında, George’la ben buzdolabını tam anlamıyla talan ettikten sonra annem, marangoz atölyesindeki ilk gününden döndü. Yanakları koşudan dönmüş gibi al aldı. Elimi yakalayarak, Harikaydı! dedi. Joseph’e bakındı, ama ağabeyim odasında okuyordu. George da evine dönmüştü. Annem sır verir gibi bir sesle, Mahalledeki ağaçları hızla bir turlayalım, diyerek beni evin önüne doğru sürükledi. Birinin bahçesinin orta yerindeki koyu renkli iğne yapraklı ağacı göstererek, Bak, bu köknar, dedi. Kerestesi yumuşak olur, dedi. Yanındakinin kabuğuna tıklayarak, Bu, çınar. Kaşlarını çattı. Galiba çınardan mobilya yapmıyorlar ama niçin yapmadıklarından emin değilim.</p>

  <p>Ağacın gövdesinden yapboza benzer gri bir kabuk parçası soydum. Annemdeki heyecanı yeni bir merakın ilk aşaması olarak görüyordum. İkinci aşama genelde üç-dört ay sonra, içinden yükselen ilk yetenek dalgası yatıştığında ve hünerlerini düzenli olarak kullanan insanlarla boy ölçüşmek zorunda kaldığında gelirdi. Üçüncü aşamada da bolca baş sallar ve söz konusu hünerin –sosyoloji, seramik, bilgisayar, Fransızca– niçin ona göre olmadığı hakkında konuşurdu. Dördüncü aşama, geceleri saat ikide uyanmaya başladığım ve holden paldır küldür geçip kendimi onun kucağına attığım için iyi bildiğim o uzun ve huzursuz bekleme dönemi olurdu.</p>

  <p>Ağaç kabuğunu ikiye katlayarak, Hamur gibi, dedim.</p>

  <p>Martel Caddesi’nin gölgeli tarafından yürürken hafiften koluna yaslandım. Bahçelerini sulayan bazı komşulara el salladım. Saat beş buçuğa doğru sıcak zaten azalmış, keyifli bir hal almıştı ve bizi saran hava cilalanmış gibi parıldıyordu. Annem kendimi daha iyi hissedip hissetmediğimi sordu, ben de akşam yemeğini aklımdan kovup biraz daha iyi olduğumu söyledim ve dikkatimi annemin sonra söylediklerine, atölyedeki diğer çalışanların gerisinde kalma kaygısıyla ilgili sözlerine vermeye çalıştım. Ama bu çok anlamsızdı. Annem maymun iştahlı olsa bile başlangıçta her şeyin üstesinden gelirdi, özellikle ellerini kullanmasını gerektiren işlerde; sözgelimi, yatağı öyle güzel yapardı ki, içine girerek onun hayranlık verici titizliğini mahvetmek istemediğimden yıllarca örtülerin üstünde yatmıştım.</p>

  <p>Bence iyi olacaksın, dedim.</p>

  <p>Yüzüme düşen saçımı, kulağımın arkasına yerleştirdi. Sağ ol, dedi. Benim tatlı destekçim. Babandan çok daha iyisin.</p>

  <p>Gardner ve Vista caddelerinde bir aşağı bir yukarı gidip gelerek ağaçlara bakma turunu tamamladıktan sonra tekrar eve yönelirken hafiflemiş, yeniden moral kazanmış görünüyordu.</p>

  <p>Akşamdan kalan yemekleri yediğimiz öğün önceki akşam duyduğum huzursuzluğu yineledi; sadece aradan bir gün geçmiş olması ve George’un sevecenliği, huzursuzluğumun etkisini azaltmıştı. Hemşirenin öğüdünü aklımdan çıkarmıyor, bendeki durumun kimseye sıçrayıp sıçramadığına da bakıyordum, ama kimsede hiçbir rahatsızlık görünmüyordu. Babam atölyeyi sordu, annem de ilk ödevinin bir tahta pano kesmek olacağını anlattı.</p>

  <p>Kadehini onunkinde çınlatan babam, Bir tahta pano demek! dedi. Hadi bakalım.</p>

  <p>Annem ona kaşlarını çattı. Hain olma, dedi.</p>

  <p>Babam gözlerini ardına kadar açarak, Bir şey mi dedim? dedi. Benim elimden hiçbir şey gelmiyor. Ancak zaten yapılmış olan tabureleri yeniden yapabiliyorum.</p>

  <p>Anneme göz kırptı. Annem kadehini boşalttı.</p>

  <p>Babam, O hikâyeyi biliyor musun, Rose? dedi.</p>

  <p>Yüz kere duydum, dedim.</p>

  <p>Joseph karabiberi aldı ve tabağını bir kara nokta yağmuruna tuttu. Annem gibi onun da piyanistlere benzer harika uzun elleri, gözler gibi keskinleşip odaklanabilen parmakları vardı.</p>

  <p>Annem, Çok mu tatsız? diye sordu.</p>

  <p>Joseph başını salladı. Sadece deneme yapıyorum, dedi.</p>

  <p>Babam amerikan servise tıp tıp vurarak, Bugün maymun dolaştıran bir adam gördüm, diye duyurdu. Doğru söylüyorum.</p>

  <p>Nerede? diye sordum.</p>

  <p>Pershing Meydanı’nda.</p>

  <p>Neden?</p>

  <p>Omuz silkti. Ağzını silerek, Hiçbir fikrim yok. Benim günümden bu kadar. Sıradaki.</p>

  <p>Joseph karabiberi bıraktı. Fena değildi, dedi.</p>

  <p>Ben, Yarı iyi, yarı korkunçtu, dedim.</p>

  <p>Babam, Yarı korkunç mu? diye sordu ve bekledi.</p>

  <p>Başım düşecek gibiydi, dedim.</p>

  <p>Babam, Bana yerinde gibi görünüyor, dedi. Hem de yerli yerinde.</p>

  <p>Ah, Rosie, canım benim! Annem kendi tabağına da karabiber ekip bana doğru eğilerek sarıldı ve alnımı böğrüne bastırdı. Senin harika bir başın var, dedi. Orada güzel, harika bir kız var.</p>

  <p>Tabağımı iterek, Yemekler <em>duyguyla</em> doludur, dedim.</p>

  <p>Babam, Duyguyla mı? dedi. Bir saniye kadar bana dikkatle, yakından baktı.</p>

  <p>Sesim titreyerek, Sandvicimi yiyemedim, dedim. Pastayı yiyemiyorum.</p>

  <p>Babam arkasına yaslanarak, Ha, öyle mi? dedi. Tabii. Ben de çok yemek seçerdim. Koca bir yıl boyunca sadece kızarmış patates yedim.</p>

  <p>Onların tadı da insan gibi mi geliyordu? diye sordum.</p>

  <p>Burnunu kırıştırarak, İnsan mı? dedi. Hayır. Patates gibiydiler.</p>

  <p>Annem, İyi görünüyorsun, dedi. Tavuğundan çekingen bir ısırık aldı. Başıyla onaylayarak, Biberle daha iyi oluyormuş, dedi. Evet, çok daha iyi.</p>

  <p>Joseph kollarını kavuşturdu. Sadece bir denemeydi, dedi.</p>

  <p>Cumartesi günü George ve Joseph’le dışarı çıkıyorum, dedim.</p>

  <p>Sadece doğum günün olduğu için, dedi Joseph.</p>

  <p>Annem, Doğum günün, diye yineledi. Dokuz yaş. İnanabiliyor musun?</p>

  <p>Kalkıp yemek tarifleri kâğıdının yanına gitti ve büyük harflerle, BİBER EKLE! diye yazdı.</p>

  <p>İşte! dedi.</p>

  <p>Tabağımı babamınkinin üstüne koydum. O da bizimkileri Joseph’inkinin üstüne koydu.</p>

  <p>Görmüyor musun? diye sordum babama.</p>

  <p>Neyi görmüyor muyum?</p>

  <p>Annemi işaret ettim.</p>

  <p>Lane, dedi. Evet. Harika bir kadın görüyorum.</p>

  <p>Gözlerimi babamdan ayırmıyordum.</p>

  <p>Ne? dedi yine.</p>

  <p>Onu, dedim.</p>

  <p>Ben mi? dedi annem.</p>

  <p>Babam, Ne var, Lane? diye sordu. Bir şeyler mi dönüyor?</p>

  <p>Annem başını sallayıp kalemin kapağını kapatarak, Bir şey yok, dedi. Güldü. Neden söz ettiğini bilmiyorum. Rose?</p>

  <p>Annem destek istediğini söyledi, dedim.</p>

  <p>Annem yüzü kızararak, Hayır, hayır, dedi. Az önce sadece takılıyordum. Hepinizin beni çok desteklediğini hissediyorum.</p>

  <p>Joseph, Kalkabilir miyim? diye sordu.</p>

  <p>Babam tabak yığınını mutfak tezgâhına getirerek, Tahta pano yapacakmış, dedi. Daha söylenecek ne var? Pano mükemmel olacaktır. Tatlı isteyen?</p>

  <p>Ben kımıldamadım. Annem, saçını kulağının arkasına doğru düzeltiyordu. Düzelt, düzelt. Joseph olduğu yerde ayağa kalktı.</p>

  <p>Tekrar, Gidebilir miyim? diye sordu.</p>

  <p>Cumartesi ne yapıyorsun, Rose? dedi annem. Giyinip beraber parkta dolaşabiliriz. Limonlu pastadan birkaç parça daha var, Paul. Şurada.</p>

  <p>George’la önemli bir planım var, dedim.</p>

  <p>Joseph masanın kendine ait ucundan sıkışarak çıktı. Cumartesiden sonra başka hiçbir şey yok, dedi bana. Anladın mı?</p>

  <p>Annem, George mu? diye sordu. Joe’nun George mu?</p>

  <p>Babam tezgâhın oradan, Desteğe ihtiyacı olsaydı bilirdim! dedi.</p>

  <p>Joseph çıktı. Annemle babam neşeli, aydınlık yüzlerle bana döndüler. Boş amerikan servisler önümüzde, duruyorduk.</p>

  <p>Yemek duası okuyacak mıyız? diye sordum.</p>

  <p>Annem, İnsanlar yemek duasını yemekten önce okur, dedi. Kalan bulaşıkları evyeye taşıdı. Yemek üzere olduğumuz yemeklere teşekkür etmek için, dedi.</p>

  <p>Gözlerimi kapadım.</p>

  <p>Bitmiş olan yemekler için, diye fısıldadım. Teşekkürler.</p>

  <p>Evin geçimini sağlayan kişi olması sıfatıyla babam bulaşıklardan muaftı, Joseph da yıkama işinde o kadar müşkülpesentti ki, köpüklü evyenin başına dikilmek annemle bana kalıyordu: O yıkıyor, ben kuruluyordum. Büyükannemden yeni gelen eprimiş güllü kurulama beziyle çatal bıçakları hızla bitirdim. Annemin keyfi yerinde görünüyor, omzumu sıkarak okul hakkında kısa kısa sorular soruyorsa da ağız sulandıran tavuklu böreğin tadı hâlâ ağzımdaydı ve onun neşesine inanmakta zorlanıyor, sağ kulağımdan giren sol kulağımdan çıkıyordu. Kurulama beziyle ıslak tabakların üstünde daireler çiziyor, hepsini bir dolaba koyuyordum. Bezi bardakların ağzından içeri tıkıyordum. İşim bittikten sonra da bezi çekmecenin madenî kulpuna astım.</p>

  <p>Sonrasında kitap çantamı yüklenip holden odama yöneldim. Koridorda ilerlerken beynim dikkatle dengelemem gereken suyla dolu bir bardakmış gibi, ağır ağır yürüyordum.</p>

  <p>Hayret, Joseph’in kapısı yarıaçıktı. Harçlığıyla hırdavatçıdan yeni bir kilit alıp kapıya taktığı düşünülürse bunun yazılı bir davetten farkı yoktu. Yeni anahtarı da o zarif, gümüş anahtarlığa takmıştı.</p>

  <p>Dışarısı hâlâ biraz aydınlıktı, ama Joseph’in perdeleri kapalıydı ve başucundaki abajuru yakmıştı. Ayak ayak üstüne atmış olarak yatağında yatıyor, radyoların iç organlarından gümüşsü bir yığının yanında <em>Discover</em> dergisini okuyordu.</p>

  <p>Selam, dedim. Başını kaldırıp derginin üstünden baktı. Gözleri merhaba demek için uzanacağına aramızda gevşek bir duvar oluşturuyordu.</p>

  <p>George’a el koyduğum için özür dilerim, dedim.</p>

  <p>Bana göz kırptı.</p>

  <p>Doğum günüm için bir şey almana gerek yok, dedim. Cumartesi benim hediyem olabilir. Daha iyice misin?</p>

  <p>Ne demek istiyorsun?</p>

  <p>Gündüzki tostu kastediyorum.</p>

  <p>Dergisine döndü.</p>

  <p>Tanrım, dedi. Herkesin kötü durumda olduğunu sanıyorsun. Ben bütün gün gayet iyiydim, dedi sayfalara doğru. Sadece kardeşimin ıvır zıvır yemesini seyrederek günümü harcamak istemedim, tamam mı?</p>

  <p>Yeni bir sayfa çevirerek okumaya döndü.</p>

  <p>Kapıda bir süre bekledim. <em>Girilmez</em> yazısının e’siyle oynadım.</p>

  <p>Kaşlarını kaldırdı: Başka bir şey var mı?</p>

  <p>Hepsi bu kadar, dedim.</p>

  <p>Dönüp gidiyordum ve neredeyse kapı aralığından çıkmıştım ki, ağabeyimin yattığı yerde bir hareketlilik olduğunu gözucuyla gördüm. Sanki yarım saniyeliğine yorgandaki şekiller ışıdı veya beyazı daha da beyazlaştı. Bakmak için döndüğümde her şey aynı, tamamen hareketsizdi ve Joseph dalmış okuyordu.</p>

  <p>Kendime gelmek için başımı sallayarak, Her şey yolunda mı? diye sordum.</p>

  <p>Gözlerini tekrar kaldırdı. Daha şimdi bunları konuşmadık mı?</p>

  <p>Sadece...</p>

  <p>Gözleri açılmış, bakıyordu. Yarı meraklı.</p>

  <p>Renkler mi değişti? diye sordum. George mu geliyor?</p>

  <p>Bu saatte mi? dedi. Hayır. Vakit geç oldu.</p>

  <p>Biraz önce kımıldadın mı, ne yaptın?</p>

  <p>Ben mi?</p>

  <p>Evet, yani yataktan filan kalktın mı?</p>

  <p>Kısa ve ters bir kahkaha attı.</p>

  <p>Başından beri buradayım, dedi.</p>

  <p>Affedersin, dedim. Boş ver. İyi geceler.</p>
</body>
</html>
