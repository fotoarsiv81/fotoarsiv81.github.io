<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Limonlu Pastanın Sıradışı Hüznü</title>
  <link href="../Styles/main.css" rel="stylesheet" type="text/css" />
</head>

<body class="chapter">
  <h1>42</h1>

  <p>O akşam eve geç döndüm. George artık evli olduğu için üstümde belli bir dinginlik vardı. Uçuşta, başımın üstünde çakıp duran filmi görmezden gelip birkaç saatimi pencerede, alnım cama yaslı olarak güneşin batışını, sonra batıya doğru peşinden giderken yeni bulut öbekleri üstünde tekrar batışını izledim. Pasta kesimini kaçırmış, ama eve vakitlice dönüp pazar sabahı bulaşık yıkamaya gidebileyim diye akşam uçağına yetişmiştim; ve George’un nikâhına gitmek ne kadar önemli idiyse de, daha önemlisi, taksiyle havaalanına giderken buruşmuş bir kâğıt gibi olan akciğerimin sıkılan bir yumruktan kurtulmuş gibi tekrar açıldığını hissetmemdi.</p>

  <p>Eve vardığımda saat on biri geçiyordu. İçeride babam uyanık olarak California Üniversitesi tişörtü ve koşu şortuyla turuncu çizgili koltukta, karanlıkta oturuyordu. Elinde yudumlanmamış olarak tuttuğu şu su bardağı, odayı ona silindirik olarak yansıtmaktan başka bir işe yaramıyordu.</p>

  <p>Annem nerede? diye sordum.</p>

  <p>Uyuyor, dedi. Elini Joseph’in odasına doğru salladı.</p>

  <p>Sen iyi misin?</p>

  <p>Cevap verdi denemez, yalnızca eve hoş geldin gibisinden elini uzattı, ben de sıkmak için yanına gittim.</p>

  <p>Düğün nasıldı?</p>

  <p>İyiydi, dedim.</p>

  <p>Kız güzel mi?</p>

  <p>Güzel görünüyor, dedim. Sevimli, diye ekledim. Bavulumu bırakıp kırmızı tuğla şöminenin kenarına tünedim.</p>

  <p>Babam kucağındaki eski fotoğraf albümlerinden birini açınca ağır sayfaların sesi bana odamdan işittiğim seslerle aynı geldi. Şaşırdım; şu garaj satışının hikâyesi sayılmazsa onun geçmişe daldığına pek rastlamamıştım ve <em>Brigadoon</em> keşfi de üniversiteden öncesine giden bir küçüklüğü olduğunun nadir bir hatırlatıcısıydı.</p>

  <p>Neye bakıyorsun?</p>

  <p>Bu mu? dedi. Aile fotoğrafları işte. Uyku tutmadı.</p>

  <p>Daha iyi görmek için yaklaştım. Yolculuğun gerginliği hâlâ üstümde olduğundan yatasım yoktu; dışarıdaki uzak bir ışığın loşluğunda da babamın çocukluğundan insanların siyah-beyaz karelerini zor seçiyorduk. Annesi, ailesini doyurmak için tavuğun her yerinden yararlanan siyah saçlı kadın. Bir futbol topu tutan Hirsh Amca. Yüzünde bir şeyle şehre gidip gelen dede.</p>

  <p>Hasta mıydı?</p>

  <p>O mu? Bilirsin, dedi babam. Maske.</p>

  <p>Ne maskesi?</p>

  <p>Sana maskeden söz etmiştim, dedi.</p>

  <p>Hayır, dedim. Daha yakından baktım. Dedemin yüzünün alt yarısını örten beyaz bez parçası ağzını açıkta bırakmak için yukarı sıyrılmış gibiydi.</p>

  <p>Babam başını sallayarak, Ona yüzünde iç çamaşırı gibi göründüğünü söylerdim, dedi.</p>

  <p>Alerjiye karşı mı? diye sordum.</p>

  <p>Sahiden bunu sana hiç anlatmadım mı?</p>

  <p>Neyi?</p>

  <p>İnsanların kokusunu alabildiğini?</p>

  <p>Neyi alabildiğini? diye sordum.</p>

  <p>Emin misin?</p>

  <p>Hafifçe öksürdüm. Hımm, evet, dedi. Gayet eminim.</p>

  <p>Parmak uçlarıyla resme yumuşakça dokundu.</p>

  <p>Babam, dedi babam, bir dükkâna girip şöyle bir nefes aldığında o nefesle içerideki insanlar hakkında çok şey anlatabilirdi. Kimin mutlu, kimin mutsuz, kimin hasta olduğunu, ne var ne yoksa hepsini. Yemin ederim. Dışarı çıktığında burnuna o şeyi takardı babam! Kendine bir rahat nefes payı vermek için Michigan Bulvarı’na yüzünde o şeyle çıkardı.</p>

  <p>Orada bir resim olduğuna inanamıyormuş gibi sayfaya vurdu.</p>

  <p>İyi adamdı, dedi, çok iyi adamdı. Sahiden iyi kalpliydi. Ama öyle biriyle alışverişe çıktığına inanabiliyor musun? Bir keresinde onunla görünmek istemediğimi söylemiştim de beni iki gün odama kilitlemişlerdi.</p>

  <p>Dışarıda ağaç dalları rüzgârda hışırdıyordu. Boğazım sıkılır gibi oldu.</p>

  <p>Babam, Ağzımdan bir daha öyle bir söz çıkmadı, dedi.</p>

  <p>Çok usulca, Ne kokladığını söyler miydi? diye sordum.</p>

  <p>Acı, dedi babam. Omuz silkti.</p>

  <p>Arkasına yaslanarak, Adamı seviyordum, dedi. Gerçekten seviyordum, ama en çok o maskeyi takmadığı zamanlar.</p>

  <p>Albümü yaklaştırdım. Dedeme, giysisinin üstündeki kara ve ciddi gözlerine baktım. Sevecen yüzlü babaanneme. Papyonlu beş yaşındaki küçücük babama.</p>

  <p>Babam, Elli dördünde öldü, dedi. Kendi üstünde ölümün kokusunu aldı, sonra öldü.</p>

  <p>Kare resmin kenarında eliyle iz sürdü.</p>

  <p>Bunu ben de yapabiliyorum, dedim.</p>

  <p>Ne yapabiliyorsun?</p>

  <p>Hepsini içine basmak ister gibi sayfayı düzelttim.</p>

  <p>İnsanların kokusunu mu alabiliyorsun? diye sordu babam.</p>

  <p>Yiyeceklerle, dedim.</p>

  <p>İnsanların tadını mı alabiliyorsun?</p>

  <p>Ona bakmadan, Hıı, dedim. Öyle bir şey.</p>

  <p>Bana gözlerini dikti. Şaka yapıyorsun, dedi. Bunu bana hiç söylemedin. Kötü bir şey mi?</p>

  <p>Biraz güldüm. Kötü olabiliyor, dedim.</p>

  <p>Babam gözlerini kapatıp kaşlarını ovaladı. Vay be, dedi. Bazen babam da nefret ederdi, diye hatırladı. Nefret ederdi ama iyi insanlarla da tanışırdı; bir seferinde Sears’a girmiştik de hapşırmak için maskesini çıkardığında pırlanta gibi şahane bir adamın kokusunu yakalamıştı. Adı Irv’dü. Dünyanın en tatlı adamı, yıllarca aile dostu kaldık. Demek insanların tadını alabiliyorsun? Yani birini ısırman mı gerekiyor?</p>

  <p>Sayfaya doğru gülümsedim. Hayır, dedim. Yaptıkları yemeklerde tadıyorum. Yemeği kim yaparsa alabiliyorum.</p>

  <p>Gözleri hâlâ kapalı ve şaşkınlıkla kırışmış olduğu halde başıyla onayladı. Türlü olasılıkların arasında dolaşıyor ve engin soru seçeneklerinin üstünden geçiyor gibiydi.</p>

  <p>Ne aile, dedi.</p>

  <p>Bir şeyle meşgul olmak için resimlere döndüm. Şu puanlı küçük papyonu takmış, elleri gökyüzüne açılmış minik babama.</p>

  <p>Ne şirin, dedim.</p>

  <p>Kendini görmek için boynunu uzattı. Off, şu papyon, dedi.</p>

  <p>Dünyanın en ilginç giyim eşyasıymış gibi birlikte puanlı papyona gözlerimizi diktik.</p>

  <p>Babam, Bende özel bir yetenek olmadığını biliyorsun, dedi.</p>

  <p>Hatırlıyorum, dedim.</p>

  <p>Dudaklarını biraz sıkar gibi oldu. Sana veya dedene yaklaşamam, dedi.</p>

  <p>Sayfayı çevirdim.</p>

  <p>Sadece bir sezgim var, dedi. Yani yıllarca neler yaptığını gördüm şu maskenin! Sen olsan yüzünde maske olduğu halde bütün gün şehirde dolaşır mıydın?</p>

  <p>Tişörtünün kolunu çekiştirdi. Babam, dedemin omuzlarında bir ağacın dallarından erik koparmaya çalışırken. Gülümser minik babam salıncakta.</p>

  <p>Nedir o sezgi? diye sordum.</p>

  <p>Kollarını kavuşturarak, Sadece hayal ediyorum, dedi. Hastanede bir şeyler yapabileceğimi. Ne olduğunu bilmiyorum. Aslında çok saçma, değil mi? Bir hastaneye gidecek olsam bir şeylerin, bir yeteneğin çıkması. Hepsi bu. En iyisi öğrenmemek, kendime böyle telkin ediyorum. Hayatı basit tutmak! Kolay tutmak!</p>

  <p>Kımıldamıyordum. Tamamen hareketsizdim.</p>

  <p>Sözcükleri yavaşlatarak, Bir şeyler <em>çıkabilir</em> ne demek? dedim.</p>

  <p>Sadece özel bir şeyler yapabilirim. Hastanede.</p>

  <p>Dudaklarını birbirine bastırdı. Ay, pencere çerçevesinin içine sızdı ve camdan içeri saf ışıktan kolunu uzattı.</p>

  <p>Ne olduğu hakkında hiçbir fikrin yok mu?</p>

  <p>İfadesizce, Hiç yok, dedi.</p>

  <p>Ve bu sadece bir sezgi?</p>

  <p>Babam koltukta duruşunu değiştirerek, Sadece içimde güçlü bir his var, dedi. Bir hastane gördüğümde. İçeri girmem gerektiğini söyleyen his. Gir, gir, gir.</p>

  <p>Ellerimi koltuk kolunun kenarına gömdüm. Babam hiç beklenmedik şekilde biçimleniyordu.</p>

  <p>Peki hiç... girmedin mi? diye sordum.</p>

  <p>I-ıh, dedi.</p>

  <p>Hiç mi?</p>

  <p>İlgimi çekmedi, dedi. Bir keresinde hasta bir komşuyla vakit geçirmiştim, o bana yetti.</p>

  <p>İyileşti mi peki?</p>

  <p>Bir eliyle koluna hafifçe vuran babam, Zaten iyileşecekti, dedi.</p>

  <p>Ama sen ona yardım ettin mi?</p>

  <p>Bundan çok şüpheliyim, dedi. Bir sürü ilaç alıyordu.</p>

  <p>Ellerini tuttum. O zaman hadi gidelim! dedim. Hadi bunu deneyelim; vakit geç oldu, nasıl olsa kalabalık değildir, hem ben de yanından bir saniye bile ayrılmayacağım, tamam mı? Ne diyorsun? Bu harika bir haber olabilir! Yani bir faydası olabilir, değil mi? Dünya için yararlı bir bilgi olabilir.</p>

  <p>Ben çektikçe vücudu ağırlaştı, atalet kazandı.</p>

  <p>Olmaz, dedi. Üzgünüm, Rose. Babama ne olduğunu gördüm. Oraya gitmeyeceğim.</p>

  <p>Yalvararak, Ama ben hep yanında olacağım, dedim. İçeri girdiğimizin her saniyesi yan yana olacağız. Sadece bir deney. Yanından hiç ayrılmayacağım.</p>

  <p>Koluna daha sert asıldım.</p>

  <p>Ya çok ilginç bir şeyse? dedim.</p>

  <p>Olmaz, dedi. Sağ ol, ama olmaz. Gözleri benimkilere doğru süzüldü, taş gibi. Ellerime pat pat vurdu ve kolunu usulca parmaklarımdan kurtardı. Tüm ağırlığıyla hâlâ koltuğa çöküyordu.</p>

  <p>Ama belki bana yardımı olur, dedim.</p>

  <p>Kaşlarını çattı. Nasıl yardımcı olacağını göremiyorum, dedi. Yemek başka, hastane başka.</p>

  <p>Yatışmak için gözlerini tekrar açık albüme indirdi. Bebeklik haline ısrarcı bakışlarını dikti. Onu koltuğundan itmemek için kendimi zor tutuyordum. Bir şekilde işin içine çekmek istiyordum. Bir vinçle onu bir hastaneye atmak. Zorlamak. Seçeneğinin olduğu, farklı yollardan gidebileceği halde, düşünüp taşınarak, hiç bilmeden, hiç öğrenmek zorunda kalmadan koltuğunda oturabilmesi bana inanılmaz bir lüks gibi geliyordu.</p>

  <p>Biraz da çaresizce, Onu öylece içinde tutuyorsun, dedim.</p>

  <p>Ee?</p>

  <p>Koltuk kolunun kumaşını kabarttım.</p>

  <p>Şanslısın, dedim.</p>

  <p>Dudaklarını sıkarken <em>şanslısın</em> sözcüğü, hiçbir anlama gelmeyen o yanlış sözcük aramızda sekti durdu.</p>

  <p>Dümdüz bir sesle, Rose, dedi. Ağabeyini bile görmeye gidemedim.</p>

  <p>Ve yüzü tekrar kendi içine kilitlendi.</p>

  <p>Haklıydı; Joseph hastaneye kaldırıldığında otomatik kapının önünde bir saati aşkın dikilerek içeri adım atmaya çalışmıştı. Çalışmış, çalışmıştı. İçeri girerken yanından geçmiştim. İnsanlar gelip geçerken bir şeyle meşgul olduğunu sansınlar diye elinde okumak için bir kitap tutuyordu.</p>

  <p>Kısık bir sesle, Son kez olduğunu bilmiyordun, dedim.</p>

  <p>Babam, Ama bilseydim bile, dedi.</p>

  <p>Fonda, Santa Monica Bulvarı civarındaki sokaklarda ilerlerken yavaşlayıp hızlanan arabalara ait uzak seslerin kısık tonu, cumartesi gecesinin geç saatinde bir süre öylece oturduk. Ay ışığı pencereden işliyordu. Yıllar önce acil servise gidişimi, başımın üstünde dikilen doktorların bana ağzımı yerinden çıkaramayacağımı söyleyişlerini düşündüm.</p>

  <p>Başımı indirip koltuğun koluna yasladım. Elimde olsa herhalde ben de aynı şeyi yapardım, dedim.</p>

  <p>Elini koluma koydu. Avuç içi serindi.</p>

  <p>Yemezsen olmaz, değil mi? dedi.</p>

  <p>Olmaz, dedim.</p>

  <p>Ve tam bunu söylediğim anda, ağabeyim gökte uçan bir kuş gibi titreşerek zihnimden geçti; ve düşünce henüz tam oluşmadığı halde yemeklerin yine de yemek olduğu, öğünlerin yine de birer başlangıç ve sonla sınırlı olduğu, yiyip yemeyeceğim şeyleri seçip beğenebildiğim kafama dank etti. Ve babamın hastanelerin çepçevre etrafında dolaşabildiği ve dedemin duruma bakılırsa en çok alışveriş yerlerinde koku aldığı; ama ya Joseph’in hissettiği şeyin öyle bir biçimi yoktuysa? Ya ondan kaçamıyor veya onu değişikliğe uğratamıyorduysa? O şey hep kesintisizdiyse?</p>

  <p>Uzanıp babamın eline dokundum. Gözleri benimkini buldu.</p>

  <p>Gözleri biraz mahzun, Üzgünüm, dedi.</p>

  <p>Ellerimi sıkıca yakaladı ve ürkek ışık bir saniye kadar şiddetlendi, alevlendi, sonra gözlerinden silindi. Boştaki eliyle yüzünü ovaladı. Oh, dedi.</p>

  <p>Sonra taze bir sesle, Geç oldu, dedi. Gevşettiği eliyle omzuma kararlılıkla vurdu.</p>

  <p>Dizlerimin üstünde doğrularak, Yatma vakti, dedim.</p>

  <p>Albümü kapattı, ama elini omzumdan kaldırmadı, gevşetmedi; orada sözlerden fazlası vardı, beni orada tutuyordu, biraz daha kalmamı söylemek istiyordu. Madem büyük bir gerçeği ifşa etti, söyleyebildiği her şeyi söyleyebilirmiş gibiydi. Ne kadar korkunç şey varsa hepsini aynı anda aradan çıkarmak ve ardından yatıp onu uykuyla atmak yollu sporcu dürtüsünü, yarışçı itkisini sezebiliyordum.</p>

  <p>Yalnızca bir şey daha, dedi.</p>

  <p>O gün bir şey gördün, değil mi? diye sordu.</p>

  <p>Ay ışığının huzmesi yüzünü aydınlatıyordu.</p>

  <p>Bildiğim halde, Hangi gün? diye sordum.</p>

  <p>Cevap vermedi. Başım hâlâ koltuğun koluna yaslıydı.</p>

  <p>Evet, dedim.</p>

  <p>Albümü sehpanın üstüne koyarak, Ne gördüğünü sormak istemiyorum, dedi. Sadece bir şeyi bilmek istiyorum. Tamam mı?</p>

  <p>Kısık bir sesle, Tamam, dedim.</p>

  <p>Geri gelecek mi? diye sordu.</p>

  <p>Hayır, dedim.</p>

  <p>Buna hazırlanmış gibi başıyla hızlı hızlı onayladı. Bir süre başını öyle salladı.</p>

  <p>Ben de öyle tahmin ediyordum, dedi. Çok zaman geçti.</p>

  <p>Düşünceyi içine bastırmak ister gibi elini alnına dayadı.</p>

  <p>Bir şey dedi mi? O gün evindeyken? Senden bir şey istedi mi? Hastanede?</p>

  <p>Hayır, dedim.</p>

  <p>Halıda ayağını oynatıyordu. Koşu ayakkabılarındaki gümüş çizgiler ay ışığında pırıltıyla çakıyordu.</p>

  <p>İyi mi peki? diye sordu.</p>

  <p>Bilmiyorum, dedim. Buna nasıl cevap vereceğimi bilmiyorum.</p>

  <p>Bir tür yeteneği var mı?</p>

  <p>Gözlerimi kapattım. Evet, dedim. Onun da var.</p>

  <p>Babam bir yarım saat kadar elini alnına bastırıp ayaklarını oynattı. Başını sallayıp yan yatırdı. Tilt oyunundaki top içine düşmüş de kemiklerinden ve kirişlerinden sekiyormuş gibi bilgileri oradan oraya dolaştırdı. İzlemesi de düşünmesi de bana çok fazla geldiğinden gözlerimi açmadım ve biraz kestirdim.</p>

  <p>Nihayet uyandığımda ay, koltuğa ve sehpaya taze bir ışık gönderecek kadar alçalmıştı ve fotoğraf albümünün kapağındaki <em>Fotoğraf Albümü</em> diyen yaldızlı baskıyı aydınlatıyordu. Babam tekrar sakin ve yatışmış olarak uyanık oturuyordu.</p>

  <p>Doğrularak yerden kalktım. Sohbet için babama teşekkür ettim. Ona iyi geceler öpücüğü verdim. Ayağa dikilerek, Ben galiba biraz yürüyeceğim, dedi ve ön kapıdan dışarı, kaldırımdaki güzergâhını aydınlatan beyaz şeride çıktı.</p>

  <p class="si-footnotes"></p>
</body>
</html>
