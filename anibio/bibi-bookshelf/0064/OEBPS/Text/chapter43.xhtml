<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Limonlu Pastanın Sıradışı Hüznü</title>
  <link href="../Styles/main.css" rel="stylesheet" type="text/css" />
</head>

<body class="chapter">
  <h1>43</h1>

  <p>Pazar sabahı. İş için kafeye kadar yürüdüm.</p>

  <p>Havanın her zamankinden berrak olduğu, yalçın San Fernando dağlarının daha arabalar hiç icat edilmemiş gibi uzaktan ayrıntısıyla seçildiği aydınlık bir mayıs sabahıydı. Erkenciydim; La Lyonnaise’in kapıları henüz açılmamıştı.</p>

  <p>Dükkân önündeki tuğla duvarın çevresinden, kuşların telefon telleri üstünde hoplamasını seyrederek yürüdüm ve Mösyö kolu çevirip beni içeri alana kadar kapıyı çaldım.</p>

  <p>Saat ona değin kafenin önünde yedi kadar aç insan birikmişti ve kapı açılınca hepsi, gecikmiş bir kahvaltı için içerinin yolunu tuttu. Dışarıda okyanustan esip havayı temizleyen hafif yel, müşterilerin peşi sıra kafenin içine doluştu. Kafam babamla, George’la, hastanelerle ve maskelerle dolu olarak üç saat boyunca bulaşık yıkadım ve sırada bekleyen çatal bıçak takımlarının sayısı azalınca başgarsona, öğle yemeği için yarım saatlik bir mola verip veremeyeceğimi sordum. Tamam deyince bir değişiklik yapıp mutfaktan çıktım ve şarap tadım tezgâhına gittim, ağır çene kemikleri olan irikıyım bir adamla kırmızı bir şala sarınmış siyah saçlı küçümen bir kadının arasındaki taburelerden birine kuruldum. Mösyö elinin tersini yanaklarından aşağı sürterek arka odadan çıkageldi.</p>

  <p>Bir şampanya kadehini indirerek, Mimoza? dedi.</p>

  <p>Çeneli adam, Tabii, dedi.</p>

  <p>Ben yemek tadımı yapmak istiyorum, dedim.</p>

  <p>Mösyö başını doğrulttu. Göz kenarlarından sabah geç kalkış çizgileri ışıyordu hâlâ.</p>

  <p>Yemek tadımı mı? diye sordu.</p>

  <p>Kırmızı şallı küçümen kadın, Bir kadeh Chardonnay lütfen, dedi. Mösyö duvardan bir kadeh daha indirip dik oturttu.</p>

  <p>Sesim biraz titreyerek, Yemeğimi burada yiyip içinde ne tattığımı size söyleyebilir miyim? diye sordum.</p>

  <p>Mösyö omuz silkti. Sanırım, dedi. Siz bulaşıkçımız değil misiniz?</p>

  <p>Öyleyim, dedim.</p>

  <p>İyi iş, dedi Mösyö.</p>

  <p>Adam, Kulağa hoş geliyor, dedi. Ben de katılabilir miyim?</p>

  <p>Mösyö bir beyaz şarap şişesinin mantarını çekip çıkardı ve kadına ışıl ışıl bir kadeh doldurdu.</p>

  <p>Bir kiş lütfen, dedim.</p>

  <p>Adam, Kiş, diye yineledi. Nefis.</p>

  <p>Kırmızı şallı kadın, burnunu kadehin kenarlarından içeri gömerek pür dikkat birkaç dakika geçirdi. Madam, kavrulan soğan kokularının bir öğle, güzellik ve çalışkanlık merhabası gibi tezgâhtaki bizlere kadar geldiği arka odadan çıktı ve Mösyö ile ikisi, Mösyö’nün eli rahat bir edayla Madam’ın ensesine dayalı, birkaç dakika boyunca birbirlerine sokularak konuştular. Bir garson mutfağa dalıp içinde altın kabuklu sarı kişten birer dilimin olduğu iki küçük tabakla çıktı. Mösyö bir masa için bir kadeh şarap daha doldurdu, ardından <em>New York Times</em> gazetesinin bulmacasıyla açıla açıla bitmiş kurşunkalemini çıkardı. Tezgâhın gerisindeki taburesine tünedi ve ipuçlarında göz gezdirmeye başladı.</p>

  <p>Yanımdaki çeneli adam tabağını kaptı. Dışarıda arabalar Vermont Caddesi’nden yukarı aşağı geçiyor, buldukları park yerlerine dalıyorlardı. Altın kahverengi çıtır kenarlarıyla kişime baktım.</p>

  <p>Çatalımı aldım.</p>

  <p>Yanımdaki adam ağzını doldurarak hızlı hızlı yiyordu.</p>

  <p>Ee, kişte ne tattığımızı mı söylüyoruz? dedi.</p>

  <p>Tabii, dedim.</p>

  <p>Yumurta, dedi. Yumurta tadıyorum.</p>

  <p>Güldüm. Mösyö gözlerini boş olan bulmacadan ayırmıyordu.</p>

  <p>Hı-hı, dedi Mösyö sayfaya doğru. Evet, evet. Kişte kesinlikle yumurta var.</p>

  <p>Yanımdaki kadın da bana doğru, Bu şarapta da gül çeşnisi var? dedi.</p>

  <p>Nefis bir sıcaklık ve dengeyle yapılmış kişimden bir lokma aldım ve yuttum.</p>

  <p>Ben yalnızca yumurtaların Michigan’dan olduğunu eklemek istiyorum, dedim.</p>

  <p>Çeneli adam dudaklarını buruşturdu. Yer konuşmuyoruz, dedi. Bir lokma daha aldı. Krema, dedi.</p>

  <p>Taburemi tezgâha yaklaştırdım. Madam mutfaktan gelip kapı aralığında durdu.</p>

  <p>Evet. Kişte krema var.</p>

  <p>Aslına bakarsanız bence yarı yarıya, dedim.</p>

  <p>Madam, Hayır, dedi, ama biraz yüzü kızardı. Ah, demek sizsiniz, diye ekledi. Mösyö gözlerini bulmacadan kaldırdı.</p>

  <p>Moladayım, dedim.</p>

  <p>Madam başıyla dalgın dalgın tamam dedi. Gözleri yan duvardan yukarı kaydı.</p>

  <p>Taburemde öne doğru eğilerek, Demek istediğim, iki çeşit süt var, dedim. Biri, hafif naneli tadına bakılırsa sanırım Nevada’dan krema; ama onun yanında Fresno’dan normal süt de var.</p>

  <p>Madam, Bakalım, dedi. Mutfağa geri adım attı, buzdolabının kapağını açarak bir karton kutuyu çıkardığını işittim.</p>

  <p>Mösyö kutucuklara özenle dört harf yerleştirdi. Kâğıda doğru, Kiş Lorraine, dedi. Fransa’nın kuzeydoğusundaki Lorraine bölgesinden alır adını ve ta on altıncı yüzyıldan beri yenir. Alman etkilidir.</p>

  <p>Kırmızı şallı kadın, Jambon, dedi.</p>

  <p>Bir yudum su aldım.</p>

  <p>Organik domuz, dedim. Kuzey California, diye ekledim.</p>

  <p>Çeneli adam, Uyduruyorsunuz, dedi.</p>

  <p>Haklı mıyım? diye sordum.</p>

  <p>Mösyö kıkırdayarak kalemini hızla döndürdü.</p>

  <p>Organik olduğunu nereden anladınız? diye sordu.</p>

  <p>Damakta bıraktığı tattan, dedim. Daha damarlı. Doğu Modesto’yu düşünüyorum.</p>

  <p>Mösyö, Fresno, diye püfledi. Sütle aynı, dedi. Çok sevdiğimiz bir çiftçi var. Adı Ben.</p>

  <p>Tereyağı, Fransız tereyağı, dedim. Pastörize edilmemiş. Maydanoz San Diego’dan. Maydanozu yetiştiren kişi ayının biri.</p>

  <p>Mösyö tezgâha vurarak, İşte! dedi. Neden hâlâ ona gittiğimizi bilmiyorum. Adam tam bir ayı.</p>

  <p>Kırmızı şallı kadın, Bunu tadından mı anlıyorsunuz? diye sordu.</p>

  <p>Maydanozun toplanma şeklinden, dedim. Adam çok kaba topluyor.</p>

  <p>Madam bar bölgesine döndü. Sütte iyi iş çıkardınız, dedi. Buzdolabına mı baktınız?</p>

  <p>Kırmızı şallı kadın, muskata ne diyorsunuz? dedi. Madam başıyla onaylayınca kadının yüzü kızardı. Madam, önlüğünün askısıyla ağzının kenarına pıt pıt vurarak, Bu biraz zor, dedi. İnsanlar bunu hiçbir zaman beklemiyor.</p>

  <p>Mösyö doğruca bana bakarak bekledi.</p>

  <p>Uzaktan, dedim. Endonezya mı? Standart tarife.</p>

  <p>Hamur, dedi irikıyım adam.</p>

  <p>Buradan, dedim. Sanırım siz hazırladınız.</p>

  <p>Mösyö, Ben hazırladım, dedi. Bizzat kendim. Dün akşam.</p>

  <p>Nefis, dedim.</p>

  <p>Madam, Neden şarap tezgâhında yiyorlar? diye sordu.</p>

  <p>Kırmızı şallı kadın, Deniz tuzu, dedi.</p>

  <p>Çeneli adam, Ama yemiyorsunuz bile, dedi.</p>

  <p>Şarap yerine yemek tadımı yapıyoruz, dedim.</p>

  <p>Adam, Kabuk, diye derin düşünceye daldı. Kabuk...</p>

  <p>Bir lokma daha aldım. Bilginin ağır ağır yüze çıkmasını bekledim. Mösyö bulmacayla uğraşmayı bırakmıştı ve artık beni izlediğini hissedebiliyordum. İlgi odağı olmanın yoğun duygusuyla tetikteydim.</p>

  <p>Aşçı biraz hayal kırıklığına uğramış, dedim.</p>

  <p>Madam, Mımm, diyerek şarap şişelerine dayandı.</p>

  <p>Yanımdaki koca adam bir peçeteyle kaşını sildi. Hayal kırıklığı bir malzeme değildir, dedi.</p>

  <p>Fakat Madam’ın gözleri benimkilerdeydi ve onları orada tutuyordum.</p>

  <p>Ama karıştırmayı seviyor, dedim. Doğru malzemeleri bir araya getirmenin ahengini seviyor. Birleştirmeyi seviyor.</p>

  <p>Mösyö başıyla onaylayarak, Doğru, dedi.</p>

  <p>Kırmızı şallı kadın kulak vermek için koklamayı bıraktı.</p>

  <p>Karıştırırken biraz acele de etmiş, dedim. Olması gerekenden sekiz dakika kadar önce mi bitirdiniz ?</p>

  <p>Yanımdaki adam elini kaldırdı. Ya frenksoğanı? dedi.</p>

  <p>Sekiz dakika, dedim. Aceleniz mi vardı?</p>

  <p>Madam, Belki dörttür, diye boş bulundu.</p>

  <p>Mösyö düşünerek gözlerini tavana kaldırdı.</p>

  <p>Kişi yaparken Edith’i aramayı düşünüyordu, dedi. Bana bakarak, Kızımız, diye ekledi. Hatırladın mı, Marie?</p>

  <p>Madam tezgâhın gerisinde şarap şişelerini düzenliyordu. Görünüşe bakılırsa bir şişeyi yerinden alıyor, sonra aynı markadan başka bir şişeyle değiştiriyordu.</p>

  <p>Sekiz dakika kadar erken bitirilmiş gibi tadıyor, dedim.</p>

  <p>Mösyö, Edith krizdeydi, dedi. Japoncadan geçemiyor.</p>

  <p>Madam bir şişeyi yerine koydu. Bana göre sekiz dakika değil, dedi.</p>

  <p>Sekiz, dedim.</p>

  <p>Mösyö, Kanji yazısında iyi değil, dedi.</p>

  <p>Madam, Beş dakika, dedi.</p>

  <p>Mösyö omuz silkti. Altdudağına çok küçük bir gülümseme yerleşti.</p>

  <p>Aşçıda aynı zamanda bir miktar hüzün var, dedim.</p>

  <p>Mösyö bu sefer kalemini iyiden iyiye bıraktı ve bulmacayı katlayıp kaldırdı.</p>

  <p>Hangimizde yok ki? diye başıyla onayladı.</p>

  <p>Taburemde kımıldadım. Peçetemi yeniden yuvarladım. Uzun zamandır ilk kez izlenimlerimi tamamıyla açıyordum. Tanışmak istediğim insanlara kendimi tanıtmak istiyordum. Mesele buydu.</p>

  <p>Öbür yanımda kırmızı şallı kadın, tabağıma tekrar uzun uzun baktı.</p>

  <p>Hamurlu kabukta un, tereyağı ve şeker var, dedi.</p>

  <p>Madam bir adım yaklaşarak, Bu kadar! dedi.</p>

  <p>Dikkatler dağıldı ve Madam, kadına yarım kadeh şarap ikram etti, adam kişini bitirdi ve Mösyö’yle domuz pastırmasının değişik çeşitleri hakkında büyük bir heyecanla konuşmaya başladı. Ben yerimden kalkmadım. Mösyö’yle adam gülerken Madam bana biraz daha yaklaştı.</p>

  <p>Kısık bir sesle, Bunu nasıl yaptınız? diye sordu.</p>

  <p>Bilmiyorum, dedim. Yapabiliyorum işte.</p>

  <p>Kollarını tezgâhın üstünden doğru uzattı. Biri mutfaktan Madam’la Mösyö’yü çağırınca ikisi de başka müşterilere bakmak için uzaklaştı, ama benimle işlerinin bitmediğini biliyordum. Beklerken kırmızı şallı kadın omzuma pat pat vurdu.</p>

  <p>Bana doğru gülümsedi.</p>

  <p>Merhaba, dedi.</p>

  <p>Tadına bakmadığı halde hamuru iyi tahmin ettiğini söyledim.</p>

  <p>Yiyeceklerle ilgili bilgilerin hepsini önceden biliyor muydunuz? diye sordu. El çantasında bir şeyler aranıyordu. Yüzü canlıydı, gözleri küçük bir kuşunki gibi parlıyordu.</p>

  <p>Hayır, dedim.</p>

  <p>Sakız kâğıtlarını ve kalemleri bir yana iterek, Bayağı bilgilisiniz, dedi. Bana doğru gözlerini kırpıştırdı. Kırmızı şal, yanaklarında bir şeyi, güzel türden bir allığı meydana çıkarıyordu.</p>

  <p>Teşekkür ederim, dedim. Peçetemi tezgâhta oradan oraya ittiriyordum. Öyle bir şey işte, dedim.</p>

  <p>Kadın, Hah! dedi ve bir kartvizit çıkarıp tezgâhın karşısından bana doğru sürdü. Üstünde adı ve okullarla ilgili bir iş tanımı yazıyordu.</p>

  <p>Demek yemeklerdeki bazı şeyleri seçebiliyorsunuz? dedi. Gözlerini üstüme dikti.</p>

  <p>Gözlerimi kırpmadım. Evet, dedim.</p>

  <p>Çok şeyi mi?</p>

  <p>Evet, dedim. Çok şeyi.</p>

  <p>Öyleyse neden beni aramıyorsunuz? dedi ve o anda tahmin yürüten sevimsiz hali gidip yerine gözlerini kararlılıkla gözlerime diken biri geldi ve bu haliyle bana bir anda hoş, daha hoş göründü. İşinize yarayabilirim, dedi.</p>

  <p>Kartviziti aldım, dört köşesinden birden tuttum.</p>

  <p>Gençlerle çalışıyorum, dedi.</p>

  <p>Dönüp salondan ayrıldı. Arkasına bakmadı, ama kartviziti zaten onun dikdörtgen bir parçası gibiydi. Onu cebime koydum.</p>

  <p>Bu arada bar boşalmıştı. Çeneli adam çıkmış, günlük trafiğe karışmıştı. Mösyö’yle Madam tezgâhın başında bir şeylerle meşgul oluyor, siparişleri ayırıyor, kadehleri kaldırıyorlardı. Madam gözlerini hâlâ masalardan ayırmıyor, kontrol ediyordu ama artık farklı bir duygu vardı. Daha önceki mesafe şimdi hoşlanabileceğinizi düşündüğünüz biriyle ilk kez çıkmanın tedirginliği ve utangaçlığına dönmüştü.</p>

  <p>Mösyö tezgâhın öbür yanından barın ön tarafına doğru geldi. Elini uzattı. Tokalaştık.</p>

  <p>Tekrar söyler misin, adın neydi?</p>

  <p>Rose, dedim. Rose Edelstein.</p>

  <p>Evet, Rose Edelstein, dedi, görünüşe bakılırsa hepimizin birer kahve almasının zamanı geldi.</p>
</body>
</html>
