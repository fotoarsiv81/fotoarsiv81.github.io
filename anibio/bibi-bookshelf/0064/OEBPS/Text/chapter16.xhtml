<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Limonlu Pastanın Sıradışı Hüznü</title>
  <link href="../Styles/main.css" rel="stylesheet" type="text/css" />
</head>

<body class="chapter">
  <h1>16</h1>

  <p>Ben Eliza’yla konuştuktan, annem de işlerini görmek için çıktıktan sonra televizyon odasında kanepenin öteki ucuna kuruldum. Babam şu kırmızı meşin kaplı muhasebe defterini kucağında tutuyor ve yeni bir sütuna sayıları giriyordu. Karşıdaki televizyon sessizdeydi. Bir süre sadece oturup babamı izledim.</p>

  <p>Birkaç dakika sonra, Evet, dedi, sana nasıl yardımcı olabilirim?</p>

  <p>Bir şey yok, dedim.</p>

  <p>Dikkat çekici bir alnı vardı babamın: Saç çizgisinde hafif bir eğim kazanarak ona bir resmiyet havası veren geniş bir alındı bu. Gür, kara ve yol yol kır düşmüş saçları alnının yukarısına sıkıca tutunuyor, orada açık seçik ve kendinden emin bir yay çiziyordu. Bu haliyle bir şirket başkanına benziyordu babam.</p>

  <p>Daha geçen akşam George yemeğe gelmiş ve ona lise yılları hakkında sorular sormaya başlamıştı. Babamın bir liseye gitmiş olması, üstelik bu konuda gönül rızasıyla konuşması olacak şey değildi. Ağzımız açık kaldı. George’un nazik sorularıyla her nasılsa sımsıkı kapalı bir kutu olan babam açılmıştı. Suyunu yudumlayarak, Lisedeki bir temsilde başrol oynadım, dedi. Çatalımı yere düşürdüm. Efendim? Babam, Ne olacak ki? dedi. Herkesin yaptığı şey. George, Müzikal miydi? diye sordu. Elbette, dedi babam. Annem bile güldü. Babam ağzını tatlı patatesle doldurdu. Hangi müzikal? diye sordum ve hepimiz beklemeye koyulurken o lokmasını çiğnedi, yutkundu, peçetesiyle ağzını sildi ve benim için yeni olan sözcüğü söyledi: <em>Brigadoon</em>.</p>

  <p>Kimdi şu adam? O akşam babam biftekteki aşk yüzünden, üstelik daha onu yerken, son lokmasına kadar yerken bile o kadar dışlanmıştı ki, belki de o yüzden yakınlaşmaya her zamankinden daha uygun görünüyordu. Kanepenin oturduğum ucundan ona doğru uzandım.</p>

  <p>Evet? dedi oturduğu yerden. Rose?</p>

  <p>Merhaba, dedim.</p>

  <p>Kalemini bıraktı.</p>

  <p>Senin ev ödevin yok mu?</p>

  <p>Var.</p>

  <p>Bir kaşını kaldırdı. Öyleyse niçin gidip yapmıyorsun?</p>

  <p>Buraya getirebilir miyim?</p>

  <p>Biraz öksürür gibi yaparak elini ağzına götürdü. Sessiz kalırsan olur, dedi.</p>

  <p>Koşup defterimi kitabımı kaptım. O programının ve bütçesinin ayrıntıları üstünde çalışırken ben de kanepenin bana ait köşesinde California tarihine bakıyor, bölümün sonundaki soruları, bölümü okumadan önce uslu uslu cevaplıyordum. Sorudan istenen cümleyi bulmak kolay olduğundan iyi bir laboratuvar faresi gibi uygun satırları yerlerine koyuyor, arada bir başımı kaldırıp ekranda tartışan suskun, gözleri anlamlı oyunculara bakıyordum. Birlikte sessizce çalıştık. Babam orada oturur, ince mekanik kalemiyle sayıları tez canlılıkla yazarken sanki ödevimi normalden iki kat daha hızlı bitirdim.</p>

  <p>Altın furyasının California ekonomisini niçin temellendirdiğiyle ilgili beş nedeni yerine yazdıktan sonra başımı kaldırarak, Baba? dedim.</p>

  <p>Evet?</p>

  <p>Annem nereye gitti?</p>

  <p>İşleri varmış.</p>

  <p>Ne zaman dönecek?</p>

  <p>Çok sürmez, dedi. Herhalde en geç onda gelir.</p>

  <p>Baba? dedim.</p>

  <p>Kaşlarını yine kaldırdı. Evet, Rose?</p>

  <p>Boş ver, dedim. Bir şey yok.</p>

  <p>İşine döndü. Ben de ödevimi bitirip öğretmenimiz ödevde çeşitliliğe aldırmadığından ve her hafta aynı şeyi istediğinden, bir sonraki bölüme geçtim. Bu arada saat de ilerliyordu.</p>

  <p>Bir süre daha geçtikten sonra başımı yine kaldırdım. Karşımda kırmızı muhasebe defterine gömülü babam birçok sırayı daha sayılarla doldurmuştu. Görünüşe bakılırsa o da fazladan iş yapıyordu.</p>

  <p>Sana bir soru sorabilir miyim? dedim.</p>

  <p>Gözlerini sayfadan, son sütunun iyice dibinden ayırmadı. Ardından kalemini bıraktı.</p>

  <p>Dene bakalım, dedi.</p>

  <p>Kanepeyi gıcırdatarak yerine iyice yerleşti. Bir kapı aralanmıştı. Yanımızda biri olmadan babamla en son ne zaman karşı karşıya oturduğumuzu hatırlayamıyordum bile. Ne sormam gerektiği hakkında en küçük bir fikrim olmadığından aklıma ilk gelen şeyi ağzımdan çıkarıverdim.</p>

  <p>Hiç öğrendiğin oldu mu? dedim.</p>

  <p>Anlamadım?</p>

  <p>Bir nefes aldım. Affedersin, dedim. Yani bilmemen gereken bir şeyi hiç öğrendiğin oldu mu? diye sordum.</p>

  <p>Başını yan yatırdı. Ne demek istiyorsun?</p>

  <p>Mesela, koridorda yürürken kazayla bir sırra kulak misafiri oldun mu?</p>

  <p>Bir dakika kadar düşündü. Hayır, dedi. Neden?</p>

  <p>Ya olsaydın?</p>

  <p>O sırrı tutardım, dedi.</p>

  <p>Oturduğum yerde kıpırdandım. Tamam, dedim. Tamam. Peki hiç özel bir yeteneğin var mı?</p>

  <p>Biraz kıkırdadı. Yok, dedi.</p>

  <p>Yoktur demek istemiyorum, sadece...</p>

  <p>Gerçekten yok, dedi. Bana yüzünü tam döndü, dostça bir ifade vardı yüzünde. Hukuk Fakültesi boyunca notlarım hep ortalamaydı, dedi. Fakülteye giriş sınavında tam yüzde ellinci dilime girdim. Beş ve sıfır. Başını hoşnutlukla yukarı aşağı salladı.</p>

  <p>Ders kitabımı kapattım.</p>

  <p>Ama oynadığın oyun, <em>Briga...</em></p>

  <p><em>Doon</em>, dedi. Tam anlamıyla ortalama bir şarkıcıydım. Öğretmen bile aynen öyle demişti.</p>

  <p>Hastanelerden nefret ediyorsun, dedim.</p>

  <p>Ee?</p>

  <p>Kitabın köşelerini çekiştirerek, Bilmiyorum, dedim. Neden nefret ediyorsun?</p>

  <p>Bu özel bir yetenek değil ki, dedi.</p>

  <p>Doğru, dedim ve bekledim.</p>

  <p>Arkasındaki yastığı düzeltti. Program tanıtımları ekranı sıyırıp geçiyor, yakında başlayacak olan en sevdiğimiz tıp ağırlıklı dizimizin reklamı yapılıyordu.</p>

  <p>Sadece hasta insanları sevmiyorum, dedi.</p>

  <p>Bir şey hissettiğin için mi?</p>

  <p>Efendim?</p>

  <p>Yani onların hastalıklarını veya ona benzer bir şeyi mi hissediyorsun?</p>

  <p>Burnunu kaşıdı. Bana tuhaf tuhaf baktı. Hayır, dedi. Sadece sevmiyorum işte. Hem sen bunları nereden biliyorsun?</p>

  <p>Dalga mı geçiyordu? Televizyon iki yanı ağaçlı sokaklarda dans eden çocukların reklamına geçti.</p>

  <p>Annem bizim doğumumuzda nasıl olduğunu hep anlatıyor, dedim. Televizyonda izlemeye nasıl dayanıyorsun?</p>

  <p>Elini ekrana doğru salladı. Ama o başka, dedi. Oradaki eğlenceli.</p>

  <p>Ama hastanede geçiyor, dedim.</p>

  <p>Orası sahne, dedi.</p>

  <p>Bence çekimler gerçek bir hastanede yapılıyor, dedim.</p>

  <p>Fark etmez, dedi. Koku yok ya.</p>

  <p>Peki ya <em>sen</em> hastalanırsan? diye sordum.</p>

  <p>Ben hastalanmam, dedi.</p>

  <p>Uzaktan kumandayı aldı. Kanepede evirip çevirmeye başladı. Sorular içimde uğulduyor, üst üste birikiyor ve ben kanepenin bana ait ucundaki yerime gömüldükçe gömülüyor, akşam yemeğinde George’un bu işi nasıl becerdiğini hatırlamaya çalışıyordum. Cevap tekinsiz değilmiş gibi yumuşakça. Soru, meraklı bir kuşun bir metre önüne atılmış bir yemmiş gibi.</p>

  <p>Bir duraklamanın ardından, Hiç mi hastalanmazsın? diye sordum.</p>

  <p>Babam bana doğru bir bakış attı. Ayaklarını hareket ettirdi.</p>

  <p>Omuzlarını kaldırarak, Sağlıklı genlerim varmış demek ki, dedi. Baştan beri öyleydi. Şu güzel Litvanya tavukları sayesinde.</p>

  <p>İkimiz de önümüze baktık. Kaplaması çatlayan kitabımın köşesini didikleyince kahverengi mukavvanın yumuşak katları ortaya çıktı.</p>

  <p>Ben hastaneye yatmak zorunda kalsam ziyarete gelir misin? diye sordum.</p>

  <p>Elini bana doğru salladı. Sen sağlıklı bir çocuksun, dedi.</p>

  <p>Diyelim ki oldu, dedim. Ciddi bir şey çıktı.</p>

  <p>Öyle bir şey yok ki, dedi.</p>

  <p>Ama ya olsaydı?</p>

  <p>Televizyonun altında yeşil yeşil çakan saate baktı. İki dakika içinde dizimiz başlayacaktı.</p>

  <p>Ben, dedi.</p>

  <p>Gözleri saatteydi.</p>

  <p>Herhalde gelebilirim, dedi.</p>

  <p>Bir eli kırmızı muhasebe defterinin arasındaydı. Ekranda renkler saçılıyordu.</p>

  <p>Söylenecek pek başka bir şey olmadığından peş peşe uçup giden arabaları izledik. Reklamlara göre ilk araba sizi daha erkek, ikincisi zengin, sonuncusu da eğlenceli yapıyordu.</p>

  <p>Bir palyaçonun sürdüğü hızlı, sarı bir <em>hatchback</em> modeli gösterdim. Onu şu veya bu şekilde beğendiğimden değil, sırf bir şeyler yapmam gerektiğinden. Babam dikkatle görüntüye baktı. Sonra defterindeki boş bir sayfaya döndü, arabanın adını not etti ve çok düzgün küçük bir ok işaretinin karşısına ismimi yazdı.</p>

  <p>On altı yaşına o kadar da kalmadı, dedi.</p>

  <p>Sessiz düğmesine bastı ve oda sesle doldu. Kornalar, dublajlar, şarkılardan kısa parçalar. Sanki baba kız olmak üstüne şifreler alıp veriyorduk; sanki bir kullanma kılavuzunda bunu okumuşuz, başka bir dilden çevirmişiz de anladıklarımızı uygulamak için elimizden geleni yapıyorduk. Sağ ol, baba, dedim. Reklamlar bitti ve dizi, Acil Servis’te birkaç hemşirenin koşturmasıyla başladı. Bir adam yerde nöbet geçiriyordu. Diyafondan biri bağırıyordu. Diziye daldığım için reklam arasında adımı söylediğini başta fark etmedim.</p>

  <p>Rose? Senin için, diyordu. Doğum günün için.</p>

  <p>Döndüğümde yüzünü bana hiç olmadığı kadar yaklaştırmıştı ve kaşlarının üstündeki çizgilerin hafiften gergin olduğunu görebiliyordum. Bana söylemek istediği şey neyse onun sessiz telaşı içindeydi.</p>

  <p>Evet? dedim.</p>

  <p>Eli havada dolaşıyordu.</p>

  <p>Senin için dürbün getirmiştim, dedi.</p>

  <p>Annem tam dizi biterken geldi. Saat onda, dakikası dakikasına. Garaj yoluna giren arabayı, ardından kilide giren anahtarı duyduk ve yanaklarında bakmaya dayanamadığım bir parıltıyla içeri süzüldü. Onun yerine babama, fark ettiği bir şey var mı, diye baktım ama başka bir arabanın, dördüncü, insanın dikkatini çeken, belki de almak isteyeceği bir arabanın ekranda çakıp geçen görüntülerine yarı yarıya dalmıştı ve annemi kanepede oturduğu yerden selamlayıp işlerinin nasıl gittiğini sordu.</p>

  <p>Harika, dedi. Güzel. Rose, sen hâlâ ayakta mısın? Dizi nasıldı?</p>

  <p>Ne işler yaptın?</p>

  <p>Bir tutam saçı gözlerinin önünden çekerek, Türlü türlü işler, dedi.</p>

  <p>Çantalar nerede? diye sordum.</p>

  <p>Elini sallayarak, Onlar mı? dedi. Arabada.</p>

  <p>Bana yine göz kırptı.</p>

  <p>Onun demesine bırakmadan, Yatak saati, dedim.</p>

  <p>Babam kanepenin minderine pat pat vurarak, Gel otur, dedi anneme.</p>

  <p>Odadan çıktım.</p>
</body>
</html>
