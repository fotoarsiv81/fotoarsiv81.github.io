<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Limonlu Pastanın Sıradışı Hüznü</title>
  <link href="../Styles/main.css" rel="stylesheet" type="text/css" />
</head>

<body class="chapter">
  <h1>25</h1>

  <p>Sır perdelerinin aralanması sanki baharlara denk geliyordu. Daha taze bir hava ve yasemin çiçeklerinde başka türlü bir yenilik. Baharda olmuştu yiyecek keşfim. Babamla ilk etkileşimlerim ve Joseph’in kayboluşları, yemeklerinde ayrılığın gözü yaşlı kalıntılarına hiç rastlamadığım için herhalde hâlâ süren annemin ilişkisi.</p>

  <p>Ağabeyimin kendi dairesinde tek başına geçirdiği beşinci bahar.</p>

  <p>Her gün arama şartına uymuştu. Yıllar boyunca telefon beşte, annem genelde akşam yemeğini hazırlarken çaldı ve hem Joseph’in dersleriyle gününün nasıl geçtiğini hem de annemin dersleriyle gününün nasıl geçtiğini konuştular. Joseph okuldan bayağı hoşlanıyor gibiydi. Durmadan ders çalışıyordu. Notları iyiydi. Konuşurken annem bir yandan da bir şeyler doğrayıp karıştırdığı için yemeklerinde çoğu zaman biraz kaygının, ama aynı zamanda aç bir gururun çeşnisi olurdu. Akşam sofraları, oğlum, diyordu, katıksız çalışkanlıktan bir demet ışık gibidir.</p>

  <p>Joseph’se her gün aradığına göre, eğer kaybolmayı sürdürüyorsa bile bunu geçerli bir programa göre yapıyordu.</p>

  <p>Yalnızca bir kez belirlenen saatte arayamadı. Nedenini anlamak için annem aradığında da telefona bakmadı. Ertesi sabah da aramadı. İki gün ses çıkmadan geçince annem kaygıyla arabaya atlayıp gitti, ama onu evde bulamadı. Eve geri döndü. Volta atmaya başladı. Saat başı aradı, her saat. Cevap yoktu. Bu kayboluşlarda hiçbir zaman bir ilginçlik görmemiş olan, onları yirmi iki yaşında bir gencin kişisel keşifleri sınıfına koyan babam, evi dört dönen annemi yatıştırmaya çalıştı. Annem ertesi sabah, yani üçüncü gün hava ışır ışımaz tekrar arabaya atladı ve oraya vardığında Joseph’i yatak odasında yüzüstü, kollarını bacaklarını bir denizyıldızı gibi açmış olarak bulmuş. Kalp atışları yavaşmış. Nefesi yüzeyselmiş. Annem cankurtaran çağırıp derhal hastaneye gitmişler ve orada Joseph’in susuz kalıp bitkin düştüğünü, ama iyileşeceğini söylemişler. Annem ve doktorlar, Neredeydin? diye sormuşlar, ama Joseph sadece başını sallamış. Hiçbir yerde, demiş ve ondan başka bir cevap da alamamışlar.</p>

  <p>Babam onu ziyaret etmedi, ama en iyi şekilde bakılması için hemşirelere her zamanki lale ve gül demetleri gönderdi.</p>

  <p>Joseph’in sağlam ve iyice sulanmış olarak dairesine yeniden yerleştiği, her günkü aramalarına döndüğü, Şehir Üniversitesi’ndeki bahar dönemi için ileri kuantum mekaniği dersine tekrar kayıt yaptırdığı nisan ortasında annem, akşam sofrasında çatalını kaldırdı ve kolunu bir heykel gibi havada tutarak, bir haftalığına Nova Scotia’daki kooperatife gideceğini duyurdu. Bize açıkladığına göre Japon ağaç işlerinin temellerini öğrenmek çok alışılmadık fırsattı. Çivi yerine kullanılan ahşap menteşelerden yapacağız, dedi. Tabağındaki patates kümesini itekledi.</p>

  <p>Babam çok yavaş yiyordu ve genelde asabiyken böyle olurdu. Saçlarında beyaz beyaz çizgiler oluşmuştu.</p>

  <p>Annem, Balık nasıl olmuş? diye sordu.</p>

  <p>Peçetesini ağzının kenarlarına bastıran babam, Güzel, dedi.</p>

  <p>Annem bana dönerek, Rose, ancak herkese göz kulak olacağına söz verirsen giderim, dedi.</p>

  <p>Tabii ki, dedim. Joseph’i kontrol ederim. Market alışverişlerini de ben yapabilir miyim? Kim kim gidiyorsunuz?</p>

  <p>Kooperatifin neredeyse yarısı geliyor, dedi annem. Bakış açımızı tazelemeye çalışıyoruz. Her gün arayacak mısın?</p>

  <p>Tabii ki. Arabanı kullanabilir miyim?</p>

  <p>Yanında bir yetişkinle, dedi.</p>

  <p>Babam bakışını benden yana çevirdi. Birlikte televizyon izlemenin yanı sıra geçici öğrenci ehliyetimle arabada beraber dolaşmak da kitaba uygun iyi bir baba kız etkinliği olmuştu bizim için. Öğrenci ehliyeti alan tiplerin çoğundan birkaç yaş büyük olmama rağmen araba kullanmasını öğrenmede kendi akranlarımdan daha yavaştım.</p>

  <p>Tamam, dedim.</p>

  <p>Sağ ol. Annem bana sıcak sıcak gülümsedi. Bu gerçekten çok özel bir fırsat, dedi. O kadar sevindim ki. Bir gün ormanda menteşeleri sadece ahşap olan bir kulübe yapacağım.</p>

  <p>Patates püresinden bir lokma aldım. Kuzey California’da iyi işletilen bir patates çiftliğindendi. Annemin yakındaki geziyle ilgili iç gıdıklayıcı heyecanıyla beraber her zamanki küçüklük sarmalı. Yutkunarak, Gerekmez, dedim. Ben çivileri tercih ederim, dedim. Ve şehirleri, diye ekledim.</p>

  <p>Babam biri ona seslenmiş gibi gözlerini bir anlığına kaldırdı. Saçlarımı karıştırmak ister gibi kolunu uzattı. Ama saçım yakında bir yerde olmadığı için eli havayı okşadı.</p>

  <p>Rose, dedi. Kocaman kız oldu!</p>

  <p>Annem çarşamba günü gitti. Arabası garaj yolunda boş boş durduğu için yine de okula onunla gidiyor ve derslerden sonra şehirde dolanıyordum. Eddie beni okulun park yerinde görünce onu arkadaşının evine kadar götürmemi istedi. Arabaya binmesine ses çıkarmadım ve bir arka sokakta bir saat tur atıp öpüştük, ama o gün koridorlarda Sherrie’yi yeni bir kızın koluna girmiş olarak gördüğümden daha sakindim ve savaşacak bir havada değildim. Eddie, yüzünü benimkine gömmeye çalıştıktan sonra, Sorun nedir? diye sordu. Tanka ne oldu?</p>

  <p>Ne tankı?</p>

  <p>Bana doğru sırıtarak, Sen, dedi. Sana içimden öyle diyorum. Tank.</p>

  <p>Doğruldum. Tişörtümü düzelttim.</p>

  <p>Ben tank değilim, dedim. Birisi bana denizlerden çıkan yuvarlak, parlak camlardan olduğumu söylemişti.</p>

  <p>Ha! dedi. Denizden çıkan cam. Evet, doğru.</p>

  <p>Bir süre radyonun düğmeleriyle oynadı. Kulaklarında ve çenesinde küme küme çiller vardı.</p>

  <p>Peki mezuniyetten sonra ne yapıyorsun? diye sordum.</p>

  <p>Yüzünü bana döndü. Ben mi? dedi. Okul herhalde. Beyzbol. Neden? Bağlantıyı koparmak istemiyor musun?</p>

  <p>I-ıh, dedim.</p>

  <p>Başıyla onaylayarak, İşte benim kızım, dedi. Son boyanın taze kızılımsı saçlarıma dokundu. Bir parmağını burnumdan aşağı kaydırdı. Güzel burun, dedi.</p>

  <p>Elinin altında biraz hüzünlendim.</p>

  <p>Bana doğru yanaşarak, Şu üzüntü saçmalığını kes artık, dedi. Hadi! Tankı göreyim!</p>

  <p>Yüzünü tekrar tam karşıma dikti ama içimde yoktu işte. Birkaç dakika öpüştükten sonra onu ittim.</p>

  <p>Süre bitti, dedim.</p>

  <p>Saçını pat pat düzelterek, Tamam, tamam, tamam, dedi. Yan aynadan yüzünü kontrol etti. Beni hiç olmazsa Fountain’a kadar götüremez misin? diye sordu.</p>

  <p>Bir klik sesiyle arabanın kapıları açıldı. Tank yürüyebileceğini söylüyor, dedim.</p>

  <p>Akşamları babamla televizyonun karşısında birlikte sessizce yemek yiyorduk. Çarşamba akşamı, perşembe. Marketten aldığım dondurulmuş akşam yemekleri, en sevdiğim fabrikaların en iyi numaralarıydı. En iyilerden biri olan Indiana’daki fabrika, el değmeyen üretim bantlarıyla övünüyordu ki bu, her adımın robot kollarıyla denetlendiği ve bu kolların tabaklara tortillaları yerleştirdiği, üstlerine kat kat peynir koyduğu, en üste de domates sosundan öbekler damlattığı ve hepsini dev bir fırına sürüp tamamen ifadesiz bir eser ortaya çıkardığı anlamına geliyordu.</p>

  <p>Perşembe akşam yemeğinden sonra babamla arabaya atlayıp sokakları acemice döndük ve bu arada o bana nasıl frene basacağımı anlattı. Ben haftalardır arabaya binmemiş gibi yapıyordum, o da saçma bir duruma girmemem için durmadan ellerini direksiyona uzatıyordu. Dirseğimle onu ittirerek, Bana ne yapacağımı anlatman gerekiyor, dedim.</p>

  <p>Haklısın, haklısın, dedi. Affedersin. Sola dön.</p>

  <p>Öğle sonraları lastik gibi tekrar uzuyordu. Sierra Bonita Caddesi’nde sıralanan çınarların bütün yaprakları arasından süzülen, her birini yeşime çeviren güneş çok güzel geldiği için bir trafik ışığında fazla uzun kaldım. Jakaranda ağaçları mayıstaki lavanta mavisi patlamalarına hazırlanıyordu.</p>

  <p>Hadi, dedi babam.</p>

  <p>Affedersin, dedim.</p>

  <p>İki kaykaycı önümüzden geçti.</p>

  <p>Oakwood Caddesi’nden yukarı çıkarken, Bir sorun mu var? diye sordu.</p>

  <p>Arabada mı? Konsola hafifçe vurdum. Bana iyi görünüyor.</p>

  <p>Babam, Sende, dedi. Önüne bakmayı sürdürüyordu. Kitabın kırk üçüncü sayfası: Baba, kızıyla dertleşir.</p>

  <p>Yok, dedim.</p>

  <p>Parmaklarını konsolda tıkırdattı. Hızlı, tetikte. Televizyon odasındaki kanepede oynayan ayaklarıyla aynı hareketli heyecanı yansıtıyordu. Aramızdaki bağ, yüzde 99 teknikten ibaret olan şu haftalık araba kullanma dersleri haricinde, birlikte televizyon izlemekten öteye pek geçmemişti.</p>

  <p>Oğlanlar? dedi.</p>

  <p>Ne olmuş onlara?</p>

  <p>Onlarla ilgili herhangi bir sorun var mı?</p>

  <p>Direksiyona asıldım. Pek sayılmaz, dedim.</p>

  <p>Umutla, Daha iyi olacaktır, dedi. Sesi giderek zayıflamıştı. Biraz duraklamanın ardından, Veya neyin ilgini çektiğini biliyor musun? diye sordu.</p>

  <p>Hayır, dedim. On sekizinde çoğu insan bilmez.</p>

  <p>Yanlışın var, dedi. Birçok insanın az da olsa bir fikri olur.</p>

  <p>Eh, dedim. Benim az da olsa bir fikrim yok.</p>

  <p>Stanley’ye, oradan da Rosewood Caddesi’ne döndüm. Bilerek bir dur işaretine uymadım, ama babam bir şey demedi. Gerildiği için alnı kırışmıştı.</p>

  <p>İkinci dur işaretine de uymadım.</p>

  <p>Hop! dedim. Orada duracaktım.</p>

  <p>Kaşını kaşıyarak, Frene asılacaksın, dedi. Gecikmek yok, yoksa cezayı keserler.</p>

  <p>Fairfax Caddesi’ne döndüm. Babam camdan dışarı uzanıp sağ aynayı ayarladı.</p>

  <p>Neden Sunset’e doğru çıkıp oradan sağa dönmüyorsun?</p>

  <p>Hızlanarak, Tamam, dedim.</p>

  <p>Okul iyi mi? diye sorarak sarı ışığı işaret etti. Yavaş, dedi.</p>

  <p>Kırmızı ışıkta hımladım, arabanın motoru hımladı.</p>

  <p>İyi, dedim.</p>

  <p>Seviyor musun?</p>

  <p>Pek sayılmaz, dedim.</p>

  <p>Neden?</p>

  <p>Bilmiyorum, dedim.</p>

  <p>Sunset Caddesi’ne saptım. All American Hamburgercisi’nin önünden geçerken babam, Burger ister misin? diye sordu.</p>

  <p>Hayır. Ya sen?</p>

  <p>İçi giderek, Hayır, dedi. Camdan dışarısını gösterdi. Doğruca La Brea’ya, dedi.</p>

  <p>Bana söylendiği üzere döndüm. Yeşil ışıklardan gezine gezine geçtik. Birkaç sokak sonra bir dönüş daha yapıp Willoughby Caddesi’ne saptım, Su ve Elektrik İdaresi binasının önünden geçerek evimizin önünde yavaşladım ve arabayı pürüzsüzce garaj yoluna soktum.</p>

  <p>Güzel, dedi babam.</p>

  <p>Arabayı park edip el frenini çekerken gözlerini ellerime mıhlamıştı.</p>

  <p>Ehliyet sınavına neredeyse hazırsın, dedi. Seninle bir tur daha atarsak bence tamamsın. Büyük benjamin ağacının alçak dallarının karşısında arabada oturuyorduk. Ne o ne de ben çıkmak için harekete geçiyorduk ve bir süre öylece oturduk, ucunda sebepsiz yere bağlı duran işe yaramaz ipiyle garaj kapısının aşınan kolunu seyrettik.</p>

  <p>İki renkli yapraklar ön cama sürtünüyordu. George’un kepi ve cüppesiyle dışarıdaki anısı bir an kafamda çaktı. Geçmiş zamandan bir görüntü.</p>

  <p>Ağabeyin, dedi.</p>

  <p>Bekledim. Başını hayır dercesine salladı.</p>

  <p>Ders için sağ ol, diye yardımcı olmaya çalıştım.</p>

  <p>Gözleri arabanın içinde dolaştı. Bir komşu, köpeğiyle salına salına geçince kapının dışındaki fotoselli lamba çıt diye yandı.</p>

  <p>Babam, Vereceklerin var, deyiverdi.</p>

  <p>Kime vereceklerim?</p>

  <p>Vereceklerin işte, dedi. Dünyaya.</p>

  <p>Kımıldamadı; ben de kımıldarsam ayıp olur diye düşündüm ve böylece ön camdan dışarısını kaskatı seyretmeyi sürdürdük. Benjaminden ince bir dal camdan aşağı süzülerek sileceklerin üstüne kondu.</p>

  <p>Ne diyeceğim, dedim, bir hikâye duymuştum.</p>

  <p>Hevesle bana doğru baktı. Hikâye mi?</p>

  <p>Okulda bir çocuk hakkında, dedim. Dinlemek ister misin?</p>

  <p>Lütfen, dedi.</p>

  <p>Arkama yaslanıp araba koltuğunun sağlamlığına gömüldüm.</p>

  <p>Bir çocuk var, dedim. İngilizce dersinde. Geçen yıl kalıyordu. Dodger Stadı’nın orada, galiba döküntü bir mahallede yaşıyor ve gözlüğe ihtiyacı olduğunu bilmiyor, her şeyi bulanık görüyordu.</p>

  <p>Okumayı bilmediğine kalıbımı basarım, dedi babam. Anlatmaya başlamamla elleri biraz sakinleşmişti ve sağ aynayı tekrar ayarlamak için dışarı uzandı. Görebiliyor musun?</p>

  <p>Evet, iyi, dedim. Devam edeyim mi?</p>

  <p>Olur, dedi. Devam et.</p>

  <p>Her neyse, dedim, evet. Okuyamıyordu. Zaten sorun da buydu. Öğretmenler onu sınavlara sokuyorlardı, ama o tek kelime okuyamıyordu, İngilizce dersinde hiç konuşmuyordu, yıllarca kötü not aldı, okuma denen şu büyülü gizemli işi başkalarının nasıl yaptığına bir türlü akıl sır erdiremedi ve nihayet öğretmenlerden biri gözlerine baktırmalarının iyi olacağını söyleyince onu göz doktoruna götürdüler.</p>

  <p>Babam başını salladı. Halbuki ilk bakmaları gereken gözleriydi. Eğitim sistemi çok boktan, dedi.</p>

  <p>Anahtarları yuvasından çıkardım. Böylece, dedim, gözlerinin fena halde bozuk olduğunu anladılar ve ona gözlük verdiler, gözlüğü denediğinde bütün öğretmenler etrafına dizildiler.</p>

  <p>Babam, Akıllı bir çocuk muydu? diye sordu.</p>

  <p>Akıllıydı, dedim. Kesinlikle. Böylece gözlüğü taktı, numarası tam uydu, iyi mi? Takar takmaz bir anda okuyabildi; üstelik dünyada herkes onun çok ilerisindeymiş gibi umutsuzca değil, okuma denen şey ona bir anda çok mümkün görünerek.</p>

  <p>Babam başıyla onaylayarak, Yüreğe su serpen bir hikâye, dedi. Hoşuma gitti. Dizimize ne kadar var?</p>

  <p>On dakika, dedim. Ama daha bitmedi.</p>

  <p>Eli kapının kolunda olan babam, Neden? diye sordu. Burası iyi bir bitiş olurdu. Hadi burada bitirelim.</p>

  <p>Çocuk eve gidiyor, tamam mı? Gözlüğüyle. Ve yeni okuma kitabıyla. Annesi onu kapıda karşılıyor. Okul ona iyi haberi verdiği için gülümsüyor. Ama çocuk annesinin ne kadar yorgun olduğunu fark ediyor. Yıllardır onu açık seçik görmemiş; yıllardır! Kadın tamamen bitmiş, gözlerinin altında koyu koyu halkalar var ve gülümsediğinde dişlerinden birinin yerinde küçük kahverengi bir kutuya benzer bir şey görünüyor. Dişçiye gidecek paraları yok. Tamam mı? Ya evin hali? Tam bir enkaz. Bir yanı çöküyor, hamamböcekleri yerde cirit atıyor ve duvarda o güne kadar resim sandığı kocaman bir delik var.</p>

  <p>Fotoselli lamba söndü. Babamın profili karanlığa bulandı.</p>

  <p>Bunları uydurmuyorsun, değil mi? dedi.</p>

  <p>Hayır, dedim.</p>

  <p>Çocuğun adı ne?</p>

  <p>John, dedim.</p>

  <p>John ne?</p>

  <p>Biraz durakladıktan sonra, John Barbaducci, dedim.</p>

  <p>Babam öksürdü. Barbaducci, dedi. Hayatımda duyduğum en uydurma isim. Oldu olacak, Abe Lincoln olsun, hatta daha iyisi, ona George Washington diyelim. Neyse, dedi. Güzel. Devam et. Çocuk gördüğü şeyden nefret ediyor.</p>

  <p>O yüzden gözlüğünün üstüne basıyor, dedim.</p>

  <p>Babam konsola vurarak, İsa aşkına! dedi. Böyle bir şey geleceğini biliyordum. İşte şimdi bu hikâyeden nefret ettim. Yani yine öbürlerinin gerisinde kalıyor, öyle mi?</p>

  <p>Artık okumayı öğrenmiyor, dedim. Ama idare ediyor. Yarı kör olarak kayda geçilip özürlü kontenjanından devam ediyor.</p>

  <p>Babam başını sallayarak, Bak bu feci bir hikâyeydi, dedi. Feci. Arabanın kapısını açtı.</p>

  <p>Ben de dışarı çıktım. Kapıları kilitledim.</p>

  <p>Dönüş sinyallerini iyi yaptın, dedi babam. Sadece şu yan aynaları unutma.</p>

  <p>Bence iyi bir hikâyeydi, dedim.</p>

  <p>Babam evin kapısına doğru ilerleyerek, Korkunçtu, dedi. Özürlü olmadığı halde özürlü geçiniyor! Tam avukatları delirten şeylerden. Duvardaki deliğin resim olduğunu sanmış, ha?</p>

  <p>Kapıda ceplerini arandı.</p>

  <p>Anahtarlığı bana doğru uzattı, Al, dedi.</p>

  <p>Bu sefer eline doğru yine öksürdü. Kapıyı açıp içeri adım atarken, Bunun zırva olduğunu biliyorum, dedi. Bana bir şeyler anlatmaya çalıştığını biliyorum, ama ne olduğu hakkında hiçbir fikrim yok. Tamam mı? Benim kafam o şekilde işlemez. Bana ne anlatmaya çalışıyorsun?</p>

  <p>Hiçbir şey, dedim. Sadece bizim okuldan bir çocuktu.</p>

  <p>Adının ne olduğunu söylemiştin?</p>

  <p>John, dedim. İstemediğim halde suratım ekşidi.</p>

  <p>John ne?</p>

  <p>Koridorda yüz yüze dikildik. Babam kollarını kavuşturdu.</p>

  <p>John Barbelucci, dedim.</p>

  <p>Annemin marangozluktaki ilk yılında yaptığı giriş holündeki çam nota tablosuna bir sevinç çığlığıyla elini indirdi.</p>

  <p>İşte! dedi. Bana gözlerini dikerek baktı. Daha önce Ducci demiştin. Bundan eminim.</p>

  <p>Lucci, dedim.</p>

  <p>Ducci.</p>

  <p>Kayıt cihazın var mı? dedim.</p>

  <p>Hiç şüphem yok! dedi. Kapıyı kapatsana.</p>

  <p>Kapıyı arkamızdan kapatıp kilitledim.</p>

  <p>Uzun adımlarla televizyon odasına doğru giden babam, Yani okuyabiliyor musun? Bana bunu mu anlatmaya çalışıyorsun? dedi.</p>

  <p>Ben ayakkabılarımı fırlatırken babam da ceketini bir sandalyenin arkasına astı.</p>

  <p>Okuyabiliyorum, dedim.</p>

  <p>Saat tam sekizdi. İkimiz de saate yakından baktık. Kendime bir bardak meyve suyu koydum ve tek kelime etmeden kanepenin iki ucunda yerlerimizi aldık, babam kumandanın düğmesine basıp en sevdiğimiz tıp dizisini açtı ve birlikte kalp rahatsızlığı olan, şu gözleri koskocaman ve sevimli olan kadının kurtarılmasının keyfini çıkardık.</p>
</body>
</html>
