<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Limonlu Pastanın Sıradışı Hüznü</title>
  <link href="../Styles/main.css" rel="stylesheet" type="text/css" />
</head>

<body class="chapter">
  <h1>36</h1>

  <p>Joseph’in son kayboluşundan kısa bir süre sonra George, kendi eşyalarını topladı ve egzoz sesli VW tosbağasıyla dere tepe aşarak Boston’a beş bin kilometrelik yolu gitti. MIT’de yüksek lisansa başlıyordu ve ilk birkaç ay boyunca haftada en az bir kere aradı.</p>

  <p>Kapatmadan önce hep, Haber var mı? diye soruyordu ve ben de ona hep, Hayır, yeni haber yok, diyordum.</p>

  <p>Birbirimize Hoşça kal ve iyi geceler, yakında yine konuşuruz, diyorduk.</p>

  <p>Yazdan sonra sonbahar ilerlerken ve çalışma masasında delice aranmanın hışırtıları arasında ona verilen ödevlerin ve laboratuvar işlerinin çokluğunu, hatta bir keresinde alarmlı bir saat çaldığını duyunca mutfaktaki telefonun yanına çöktüm ve ona, sırf mecburiyetten arama ihtimaline karşı, iyi olduğumuzu, her şeyin yolunda gittiğini söyledim.</p>

  <p>Hışırtılar kesildi.</p>

  <p>Ne demek istiyorsun? dedi. Ben istediğim için arıyorum.</p>

  <p>Yığın halindeki sarı telefon rehberlerinden bir kule dikiyordum. Defterlerin köşelerini hizalayarak, Demek istediğim, bana acımana gerek yok, dedim. Bu çok fena olur. O gün bana çok yardımın oldu. Sağ ol.</p>

  <p>Rose, dedi. Sesinde can sıkıntısının tınısı vardı ve bir koltuğa oturmasıyla hareketliliğin sesleri yatıştı. Sana acımıyorum, böyle bir şey yok. Sen neden söz ediyorsun?</p>

  <p>Dışarıda komşularımız akşamüstü bahçe sulaması için fıskiyelerini açıyorlardı. Küçük bir çukurda filizlenen fidandan bir avokado ağacı yetiştirmeye çalışıyorlardı.</p>

  <p>Lütfen, dedim. George. O bir kereden fazlasını hiçbir zaman beklemedim.</p>

  <p>Yan pencerelerde şıpır, şıpır.</p>

  <p>Bir süre sonra, Neden? dedi.</p>

  <p>Neden ne?</p>

  <p>Neden bir kereden fazlasını beklemedin?</p>

  <p>Su damlacıkları pencerelerden akıyordu. Evde henüz benden başka kimse yoktu. Onu, koltuğunda oturup dinlerken hayal edebiliyordum. Dikkat kesilip kulak veren yüzüyle. Dışarıdaki yeni kızıllaşan ekim yapraklarıyla. Benim için öpüşmemizin temelinde o “bir kerelik niteliği” vardı ve bunu daha o zaman bile kendime telkin etmiştim: George’u öpmek biraz da, yıllarca pirinç lapasıyla idare ettikten sonra karamelde yatıp yuvarlanmaya benziyordu.</p>

  <p>Kısık bir sesle, İşte, dedim. Anlıyor musun?</p>

  <p>George yüksek sesle, Ama benim için anlamlıydı, dedi. Tamam mı? Önemsiz bir şey değildi.</p>

  <p>Hayır, hayır, dedim. Telefon rehberi yığınını kucağıma aldım. Benim için de öyleydi. Demek istediğim...</p>

  <p>Çünkü ben buradayım, dedi. Sen de oradasın. Kendi hayatın var. Benim de kendi hayatım var. İyi güzel. Ama sen <em>Rose</em>’sun. Tamam mı?</p>

  <p>Yanağımı en üstteki rehbere yasladım. Beş otuz. Sular şıpırdıyordu. Annem, babam az sonra eve gelecekti. Anneme akşam yemeği yapmama bir saat varken onların evinde böyle bir konuşma yapmak hiç bu kadar yanlış gelmemişti.</p>

  <p>Olabildiğince yumuşak, George, dedim.</p>

  <p>Tellerin ucunda soluğu sustu. Birkaç dakika boyunca telefon hattında karşılıklı öylece kaldık. Onun yanında sessizlik. Gözlerimi telefonun karşısındaki yemek kitapları rafına diktim ve zihnimden sarmısaklı yemekler kitabını daha enine olan sebzeli makarna kitabının üstüne taşıdım.</p>

  <p>Baksana, dedim. Ne diyeceğim. Kendi spagettimi yedim, dedim. Biraz güldüm. Kendi yaptığım bir şeyi ilk defa yedim.</p>

  <p>Ve?</p>

  <p>Kocaman bir neon yazı vardı. Koca turuncu harfler. George’a hazır olmadığımı söylüyordu.</p>

  <p>Yok artık, dedi.</p>

  <p>Neredeyse öyleydi, dedim.</p>

  <p>Kendi yaptığın yemeği ilk kez mi yiyorsun? Onca yıldır.</p>

  <p>İlk kez, dedim.</p>

  <p>Ee?</p>

  <p>Sözcükleri tükürür gibi, Tadı fabrika gibiydi, dedim.</p>

  <p>Nereninki?</p>

  <p>Bilmiyorum, dedim.</p>

  <p>Makarnayı yapan fabrikayı mı kastediyorsun?</p>

  <p>Rafın üst kısmında yatay duran kitapları zihnimden yerlerinde dikey olarak yerleştirerek, Pek değil, dedim.</p>

  <p>Hımm, dedi ve sesi, ayağa kalkıyormuş gibi, uzayıp yukarı doğru hareketlendi. Eh, o zaman bunu çözmek sana düşüyor, dedi. Telefon açtığımda karşımda bir fabrika bulmak istemiyorum. Bankadaki otomatik adam bana yetiyor.</p>

  <p>Uzun kitaplar yanlarda, kısaları ortada. Kalın kitaplar yatık, yan yatan kitaplar dik.</p>

  <p>Ondan nefret ediyorum, dedi. <em>İk-ki</em>. <em>İki</em>ye öyle diyor. <em>İk-ki</em>.</p>

  <p>Çıkacak mısın?</p>

  <p>Galiba, dedi. Grup çalışması var.</p>

  <p>Yemek kitaplarından basamaklar, kademeli sıralar...</p>

  <p>İyi bakalım, dedim. Sağ ol. Seninle konuşmak güzeldi. İyi akşamlar.</p>

  <p>Homurdandı. Acımama gerek yokmuş. Güleyim bari.</p>

  <p>Kapattıktan sonra kucağımda telefon rehberleriyle sandalyede bir süre oturdum. Kâğıtların ağırlığını hissedebiliyordum. Raflardaki telaşım yatıştı. Telefondayken şu rafları dizme meselesi çok büyük bir önem kazanmış, konuşma biter bitmez ilgilenmem gerek, diye kendime hatırlattığım bir şey olmuş, ama kapatınca nedense aciliyeti kalmamıştı. Oturmak rahatlatıcıydı. Sayfalar dolusu telefon numaralarıyla sandalyeye mıhlanmış olmakla ilgiliydi herhalde.</p>

  <p class="si-footnotes"></p>
</body>
</html>
