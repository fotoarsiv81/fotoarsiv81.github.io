<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Limonlu Pastanın Sıradışı Hüznü</title>
  <link href="../Styles/main.css" rel="stylesheet" type="text/css" />
</head>

<body class="chapter">
  <h1>20</h1>

  <p>Joseph’in okuldan sonra tekrar girmesi gereken bir sınav olduğundan eve otobüsle kendi başıma döndüm ve Melrose ile Fairfax caddelerinin köşesinde inip ödevime son bir kutlama jesti olarak her zamanki cipsten bir paket aldım. Salına salına yürürken sokaklar sessizdi. Gün ortasında yollarda daha az araba oluyordu. Bir adam yaprak üfleyicisiyle bir çim yığınını yol kenarındaki oluğa püskürtüyordu.</p>

  <p>Eve döndüğümde büyükannemden gelen yeni bir kargo buldum. Ahşap çıtalardan uzunlamasına bir kutuda katlanır gri bir sandalye, buzdolabı ebadındaki başka bir kutuda da eski bir kitap rafıyla gazete kâğıdına sarılı kırık bir iskemle vardı. Hepsi bir kargo minibüsüyle gelmişti.</p>

  <p>Annem mutfakta, gazetede gördüğü yeni bir tarife başlıyordu.</p>

  <p>İçeri girerken, Kaç yaşında şimdi? diye sordum.</p>

  <p>Annem tahta kaşığı hoş geldin diye sallayarak, Seksen bir, dedi.</p>

  <p>Peki neyin üstünde oturuyor.</p>

  <p>Annem omuz silkti. Hiç bilemem, dedi.</p>

  <p>Gazeteyi indirerek malzemelere baktı.</p>

  <p>Bugünkü tarif, gazetenin Metro sayfasından koparılmıştı ve kaliteli bir zeytinyağıyla ağır ateşte pişmiş mantarlı domatesli bir Güney İtalya sosu gibi bir şeydi. Babam en çok İtalyan yemeklerini severdi ve annem de bunları kendini suçlu hissettiği günlerde yapıyordu. Tarifi, kolay bakabilsin diye dolaba bantladı. Gözleri uykusuzluktan kırış kırış olmasına rağmen yeni pembe rujundan sürmüştü ve keyfi bariz derecede yerindeydi.</p>

  <p>Ben ellerimi yıkarken, Yardım etmek ister misin? diye sordu.</p>

  <p>Beni bir bıçak, bir doğrama tahtası ve bir öbek yeşilbiberin başına geçirdi. Aklım cips paketlerinden dolayı hâlâ berraktı. Yemek yapmanın bu yanını, uzak ve fark edilmesi güç bir katılımcı olmayı seviyordum, yeter ki bir şeyleri birleştirip karıştırmayayım. Kendi yaptığım koca bir yemeği yemek beni dehşete düşürüyordu, ama hazırlık kısmı, yani kesip doğraması, soyup kıyması, küçük küçük dilimlemesi; karmaşıklıklarını ne yapsam gideremeyeceğimi, kendim için yenebilecek bir hale getiremeyeceğimi bilsem de günlerimi karartan şu nesnelere saldırmak zevkliydi. Mesela peyniri, sanki onu öldürüyormuşum gibi, rendelemeye bayılıyordum.</p>

  <p>Yeşilbiberin tohumlarını ayıklarken annem tavada soğan kavuruyor ve bana partiyi, bütün o komik avukatları anlatıyordu. Bana okulu sordu, ona hangi dersi daha çok sevdiğime karar veremediğimi anlatınca başıyla onayladı. Başını bir indirip bir kaldırarak, Anlıyorum, dedi. Benim gibi tercih yapmakta zorlanıyorsun. Çok fazla seçenek var!</p>

  <p>Tohumları çöpe doğru süpürerek, O yüzden mi, emin değilim, dedim. Konuyu değiştirmek için Joe’yu nasıl bulamadığımdan biraz söz ettim. Hiçbir ayrıntıya girmedim: Sadece bakıcılık faslında onun yirmi dakika kadar ortadan kaybolduğu ve benim onu bulamadığımı anlattım.</p>

  <p>Yok oluverdi işte, dedim. Sonra birdenbire ortaya çıktı. Gerçekten tuhaftı, dedim.</p>

  <p>Annem kendi çevresinde döndü. Yüzüne bir merak geldi. Sesini fısıltıya çevirerek, Sence yan kapıdan dışarı mı sıvışıyordur? dedi.</p>

  <p>Biberin içini çöpe fırlattım.</p>

  <p>Hayır, dedim.</p>

  <p>Ya da, Rose, kız arkadaşı olmasın?</p>

  <p>Az daha gülüyordum. Hımm, yoktur, dedim.</p>

  <p>Tahta kaşığı özenle tezgâhın üstüne bıraktı. Dolaptaki tarife tekrar baktı.</p>

  <p>Biberler?</p>

  <p>Hepsi hazır, dedim.</p>

  <p>Doğrama tahtasını tezgâhtan kaydırıp alarak yamru yumru kareleri tavaya, altın soğanların ve sarmısakların yanına sürdü. Biber parçalarının yağda çıtırdamasını izledik.</p>

  <p>Bir kolunu bana doladı; en yalın diyaloğumuz. Yanına yaslandım. Saçımı okşayarak, Rose, dedi. Tatlı Rose’um benim.</p>

  <p>Kaşığı alıp malzemeleri dalgın dalgın oraya buraya itelemeye başladı.</p>

  <p>Eh, dedi. Kapalı kutu olduğu doğru, ama bu illa kötü bir şey değil.</p>

  <p>Ailede var, dedim.</p>

  <p>Gözler tereddütlü, bana doğru gülümsedi.</p>

  <p>Tahtayı durulayıp tekrar önüme koydum ve domatesleri doğramaya başladım.</p>

  <p>İskemleyi ben alayım, dedim. Büyükannemden geleni.</p>

  <p>Sence hayatında bir erkek var mı? diye umutla sordu.</p>

  <p>Hayır, dedim.</p>

  <p>Fırının tepesine doğru yaslanarak, Olsaydı anlardım, dedi. Neyi anladığına dair tek taraflı konuşmasının mayalandığını, içinde oluşmaya başladığını duyabiliyordum. Kısık sesle, Bence çok hoş olabilirdi, dedi.</p>

  <p>Üzgünüm anne, dedim.</p>

  <p>Nereden biliyorsun? diye sordu. Bilemezsin ki!</p>

  <p>Tavaya, tahta kaşığa döndü. İrili ufaklı malzemeleri karıştırdı.</p>

  <p>Beş dakika sonra, tavaya bakarak, Bir ayağı yok, dedi. İki ayaklı bir tabureyle ne yapacaksın?</p>

  <p>Onu dışarıya, Joseph’in odasına açılan kapının yanına, evi çevreleyen dar bahçe şeridine sıkıştırdım. Dış duvara yaslandığında yarım bir merdiven olarak iyi iş görebilirdi. Bir sonraki çocuk bakıcılığı faslında, ağabeyimin hâlâ yatak odasında bir şeyler yaptığını duyabildiğim bir sırada parmaklarımın ucunda dışarı çıktım ve yan kapının üstündeki küçük pencereden içerisini gözetleyebilmek için taburenin ayak desteğine çıktım. İçerideki ışıklar yanmıyordu ve tek görebildiğim kat kat gölgeler, karanlık ve olağan hacimli şekillerdi. Anlaşılan masasında oturuyor, sayfaları çevirerek karanlıkta okuyordu.</p>

  <p>İskemlenin üstünden onu bir süre izledim. Gözlerim karanlığa alıştı. Her sayfayı ağır ağır okuyor ve onu çevireceği zaman bir parmağını sağ üst köşeye götürerek bir tüy kadar hafifçecik kaldırıyordu. Çok özenliydi, özellikle de yalnızken.</p>

  <p>Tuvalete gittim. Ortalıkta dolaştım. Tabure merdivene döndüğümde yerinde yoktu.</p>

  <p>Joseph’le güldüğümüz şu hafifliği yine yakalama kaygısı beni o kadar meşgul ediyordu ki, nereye gittiğine kafa bile yormuyordum. Evin içinde koşturur, adını seslenir, dört döner, kapıları açar, aynı hareketleri baştan aşağı tekrar yapar ve sonunda onu yine odasının önünde dikilmiş bir halde, gözkapakları ve cildinde aynı alışılmadık ağırlıkla bulurken önceki kudurmuş merakımı doğruca es geçip gülmemizle sonuçlanan senaryoya döndüm. Rolümü eksiksiz biliyordum. Neredeydi? Bir şeyle mi uğraşıyordu? Nerede? Benim odamda mı olduğunu sordum, Evet dedi, neden? dedim, bezgin bir sesle pembe, Pegasus kalemime ihtiyaç duyduğunu söyledi. Saat sekiz buçuk civarıydı. İlk ortadan kayboluşunun üstünden bir haftayı aşkın bir zaman geçmişti. Anneyle baba dışarıda, bir akşam yemeğindeydiler. Duvarlar serindi. Joseph kapının sövesine boylu boyunca yanını yaslamıştı. Benim için aynı rolü tekrar oynamaya nasıl çabaladığını sezebiliyordum. Kahkahaları tekrar, ebediyen taklit etmeye her dem hazır olan ben bile kulağa ne kadar yavan geldiğini fark ettim ve loş koridorun yüzeyleri ve uzantıları arasında ikimiz karşı karşıya öyle sessizce dikildik. Yaşlı görünüyordu; benden yalnızca beş yaş büyük olmasına rağmen daha o zamandan bir ihtiyarı, bir dedeyi andırıyordu.</p>

  <p>Hasta mısın? diye sordum.</p>

  <p>Başını salladı. Zor bir şeyi deniyorum, dedi. Ve beni bayağı yoruyor.</p>

  <p>Nedir o?</p>

  <p>Açıklaması zor, dedi.</p>

  <p>Ya. Yardım edebilir miyim?</p>

  <p>Hayır, dedi.</p>

  <p>Başını üstteki menteşeye dayadı. Gözlerini kapadı.</p>

  <p>Yasadışı mı?</p>

  <p>Hayır, dedi. Hafiften gülümsedi.</p>

  <p>Bir süre birlikte dikildik. Havayı ağır yudumlarla içen soluğu derin ve ölçülüydü. Şu antenvari kirpikleri ve parmak uçları yok muydu? Ailemiz hakkında ne bildiğini merak ediyordum; ne bilmediğini de. Nasıl bir ailede yaşadığını. Kafam dağılmaya başladı.</p>

  <p>Birkaç dakika sonra, Baksana, dedim. Benim için bir şey yapabilir misin?</p>

  <p>Ağabeyimden istediğim iki iyilikten ilkiydi ve bu seferki öbürüne göre çok daha önemsiz olmasına rağmen yine de ortaokul yıllarımdaki en iyi anlarımdan biridir. Ertesi gün okulda, öğle tatilinde Eliza bağdaş kurmuş oturur ve kahverengi nevale paketini özenle açarken George köşeyi dönerek lise tarafından çıkageldi. Uzun adımlı, uzun bacaklı insan canlısı yürüyüşüyle. Caltech’e yaptığı erken başvurusu kabul edilmişti ve iki okulu ayıran tuğla duvarın gerisinden, sanki belli bir nedenle geliyormuş gibi kot pantolonu içindeki tempolu adımlarla ortaya çıkışını görmek müthiş bir moraldi. Meğer sahiden bir nedeni varmış. O da bendim. Yaklaşırken el salladı. Eliza da ona el salladı. Birkaç ortaokullu oldukları yerden izliyor, plastik pipetlerinin ucunu çiğniyorlardı. Bizde liseden gelen her türlü ziyaret dikkat çekse de bu hepsinden daha makbuldü: George lise çağında artık kendini bulmuştu ve içine kapanık inek öğrenciliğe ait tüm izleri, doğal tavırları, düzgün dişleri, kızlarla rahatlığı ve alışverişteki tercihleriyle yumuşatmıştı. Sırık gibi, akıllı ve vakur. Başparmağına sarılı kauçuk bandı, bizim evde de bir fikri kafasında evirip çevirirken yaptığı gibi, bir gitar teliymişçesine gererek tıngırdatıyordu.</p>

  <p>Eliza’ya başıyla selamı verdikten sonra beni çağırdı. Bize bir saniye müsaade, dedi. Bileğinin içinde dövme provası gibi parlayan bir ay çıkartması olan Eliza, pür neşe, Tabii! dedi. Beton bir direğin oraya gittik ve bana doğru yaklaşarak sesini alçalttı. Fısıltıyla, Joe uğrayıp seni görmemi söyledi, dedi. Işıl ışıl ona baktım. Her şey yolunda mı? diye sordu. Her şey mükemmel dedim. Sadece Eliza’ya hava atmak istedim, dedim, ve sen bildiğim en hava atılacak insansın. Biraz homurdanır gibi yapıp bizden birkaç metre ötede perçemlerinin altından bizi izleyen, hindili sandvicini ısıran Eliza’dan yana bir göz attı. Ah, o hindili sandviç. Ondan daha önce tatmıştım. O kıvırcık yaprağı, mutlu bir çiftlikte yetişen o organik domates, hatta o mayonez bile nefis bir keman solosuna benzer öyle harikulade bir duygu halinde birleşiyordu ki, sandvici baştan aşağı bir sevgi sonatına çeviriyorlardı. Bir arkadaştan o kadar nefret etmek zordu, üstelik kaba.</p>

  <p>Ne zaman okula başlayacaksın? diye sordum.</p>

  <p>Normal zamanda, dedi. Ağustos sonu. Seni görmeye gelirim, merak etme.</p>

  <p>Annen sevindi mi?</p>

  <p>Parmağındaki bandı tıngırdatarak, Hem de nasıl, dedi. Kendinden geçti.</p>

  <p>Ten rengi bir sıraya tünemiş, olanları uzaktan gözleyen ağabeyimi görebiliyordum.</p>

  <p>Joe bakıyor, dedim.</p>

  <p>George pufladı. Tuhaf adam, dedi. Ee? Buralarda her şey yolunda mı?</p>

  <p>Her şey iyi.</p>

  <p>Koridorlarda kabadayı var mı?</p>

  <p>Yok, dedim. Bir kişi bile.</p>

  <p>Başını ağrıtan oğlanlar?</p>

  <p>O kadar ağrıtmıyorlar, dedim. Birbirimize gülümsedik.</p>

  <p>İyi birini bulana kadar bekle, tamam mı? dedi.</p>

  <p>Tamam.</p>

  <p>Yemekler?</p>

  <p>Hep aynı bok, dedim.</p>

  <p>Demek aynı, diye iç geçirdi. Cesur kız.</p>

  <p>Eliza şimdi de ev yapımı üç ayrı kurabiyeyi –çikolata parçacıklı, yulaf ezmeli ve üstü şekerli olan– kurcalıyordu. Başka bir konuya geçmek isteyen George’un gözleri başımın üstünden kaymaya başladı.</p>

  <p>Yeterince vakit geçirdik mi? dedi. Artık dönmem gerek.</p>

  <p>Eğilerek, Tabii, dedim. Harika oldu. Çok teşekkür ederim. Omzuna hafifçe vurdum. Bir de biraz gülsen?</p>

  <p>Teklifime güldü ama o da benim işimi görmüştü.</p>
</body>
</html>
