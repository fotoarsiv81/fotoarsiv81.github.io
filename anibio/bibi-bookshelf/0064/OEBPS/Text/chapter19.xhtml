<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Limonlu Pastanın Sıradışı Hüznü</title>
  <link href="../Styles/main.css" rel="stylesheet" type="text/css" />
</head>

<body class="chapter">
  <h1>19</h1>

  <p>Annemle babamın eve gelişlerini duymadım. Pazartesi sabahına babamın her zamanki kornasıyla uyandım, yatağımda kıpırdanarak kulak kabarttım. Annemin uyuduğu büyük yatak odası sessizdi. Dışarıda bir kuş bütün mahalleye şakıyordu.</p>

  <p>Mutfaktan gelen kahvaltı sesleri, ağabeyiminkini çağrıştırıyordu: bir kâseye çarpan tahıl gevrekleri, gurultuyla dökülen süt.</p>

  <p>Kendimi yataktan kaldırarak Joseph’i mutfak masasında her zamanki yerinde buldum.</p>

  <p>Merhaba, dedim.</p>

  <p>Çiğnemeye devam etti.</p>

  <p>Bulaşık makinesinin dibinde annemin ayaklarından fırlattığı yüksek topluklu ayakkabılar birbirlerine doğru yan yatmıştı. Takıları, ayakkabısının tekinin içinde küçük bir öbek halinde parıldıyordu. Büyük bir ihtimalle döndükten sonra hemen yatmadığı, çay yapıp turuncu şeritli sandalyede oturduğu ve pencereden dışarısını seyrettiği anlamına geliyordu bu.</p>

  <p>Buzdolabını açıp içine baktım. Joseph’le geçen akşam kafamda tekrar dönüyordu. İçimden küçük bir kıkırtı kabardı.</p>

  <p>Kendime mali sıkıntılarla boğuşan işçilerin topladığı ve kamyonlarda gece yolculuğuyla ülkenin başka taraflarına yolculuk yapan Florida portakalından portakal suyu hazırlarken masada ağabeyimin karşısına oturdum ve akşamki pembe Pegasus kalemli şakanın yeniden anlatımıyla sona eren tek taraflı bir konuşmaya giriştim.</p>

  <p>Vermont’taki çalışkan ama uyuşturucu ve alkol bağımlılığıyla ilgili sorunları olan bir ailece toplanıp kaynatılmış akçaağaç şurubunu almak üzere Illinois’deki bir fabrikada girintili karelerle hazırlanan yuvarlak <em>waffle</em>’ımı kızartıp yerken aynı şakayı tekrar ettim. Tabaklarımızı eviyede yıkarken yine. Bir şakanın suyunu çıkarmak, küçük kardeş olarak benim işimdi. Her seferinde cümleyi sarf edip boğazımda şu gıcığın baş göstermesini, şu denetlenemez nöbeti hareketsiz bekledim.</p>

  <p>Joseph bir kez bile gülmedi. Masaya elimi vurmamı izlerken ağzı çizgi halindeydi.</p>

  <p>Sırt çantasını almaya giderken bunun bir seferlik bir şey olduğunu söyledi.</p>

  <p>Okullarımız Wilshire’daki aynı sokak boyunca sıralandığı için her zamanki gibi aynı otobüse biniyor, birkaç sıra arayla oturuyorduk. Dışarıda adamlar bir sokak panosunun çıkıntısında durup bir kadının devasa çenesi olacak kâğıt tomarlarını yapıştırıyorlardı. Fairfax Lisesi’nin oradaki çitlerde öbek öbek genç dikiliyordu. İnsanlardan ve içdünyaların karmaşıklığından işkillendiğim için arabalardaki yolculara el sallamayı artık bıraktığımdan oturup izliyor, bir yandan giderken bir yandan düşünüyordum ve otobüsün kapıları açılır açılmaz da tüm öğrenciler dışarı uğruyor, bilardo topları gibi dört bir yana dağılıyorlardı.</p>

  <p>Üçüncü ders olan İspanyolcada Eliza’nın arkasındaki sırama oturdum. Öğretmenimiz geçen hafta yaptığı küçük sınavın kâğıtlarını geri dağıtırken ona doğru yaklaşıp kulağına fısıldadım.</p>

  <p>Bu hafta sonu ağabeyimle a<em>ca</em>yip şeyler oldu, dedim. O kadar çok güldüm ki, az daha kusuyordum. <em>Vómitos.</em><a class="si-noteref" href="#f7" id="backlink-7">7</a></p>

  <p>Dönüp bana uzaktan gülümsedi. Elmacıkkemiğinin üst tarafında fosforlu bir yıldız çıkartması vardı.</p>

  <p>Senin hafta sonun nasıldı? diye sordum.</p>

  <p>Öğretmenimiz sıraların arasında dolaşırken Eliza’nın gözleri yüzümü sıyırıp açık duran kapıdan dışarı süzüldü. Sabahın geç saatindeki güneş, dersliğin dışındaki çitleri çeliksi bir helikopter yeşiline çeviriyordu. Onlara gittiğimde babası, evden yaptığı borsa işine ara verdiği zamanlarda bazen, kafasını boşaltmak için mini kekler yapardı. Her minik çikolatalı kek dolgunlukla cayır cayır olurdu.</p>

  <p>Sinemaya gitmeyi düşünüyorduk, dedi Eliza. Ama herkes yorgun olduğundan evde kalıp Yahtzee<a class="si-noteref" href="#f8" id="backlink-8">8</a> oynamayı tercih ettik. Kapıdan dışarıya bakarak esnedi. Affedersin, dedi. Eğlenceliydi.</p>

  <p>Sırama kurşunkalemle bir yıldız yaptım, sonra eğik çizgilerle üstünü çizdim. Mrs. Ogilby bana kâğıdımı verdi. B artı. “Gitmek” fiilinin geçmiş zaman çekimini yanlış yapmışım. Sınavdaki herkes şimdiki zamandan gidiyordu.</p>

  <p>Eliza sınav kâğıdını defterinin cebine koyarak, Şu George da orada mıydı? diye sordu.</p>

  <p>Nerede?</p>

  <p>Sizin evde? Ağabeyinle? dedi.</p>

  <p>Yaklaştım. George mu? George Malcolm’u mu kastediyorsun? dedim. O zaten hep bizde.</p>

  <p>Eliza iç çekti. Yanağı ışıkta parıldadı.</p>

  <p>İkinci ağabeyim gibidir, dedim. Onunla evlenebiliyorum tabii, o ayrı.</p>

  <p>Eliza bir parmağını sıramdaki kalemlik yivinde gezdirdi. Hoş birine benziyor, dedi.</p>

  <p>Yahtzee’den nefret ediyor, dedim.</p>

  <p>Ne?</p>

  <p>Bir keresinde öyle demişti, dedim. Aşağılık buluyormuş.</p>

  <p>Affedersin? Rose? Ne demiş?</p>

  <p>Öğretmen ikimize ters ters bakınca, <em>Nada</em>,<a class="si-noteref" href="#f9" id="backlink-9">9</a> dedim.</p>

  <p>Gidiyor, gidiyor, gidiyor, dedim.</p>

  <p>Beşinci saatteki güncel olaylar dersinde bir sunumum vardı. Çağdaş toplumda değer verdiğimiz, ama büyükbabalarımızın ve büyükannelerimizin zamanında olmayan bir şey hakkında yazmamız, sonra da bir-iki paragrafı yüksek sesle okumamız gerekiyordu. Benim sıram dağ bisikleti sürmenin avantajları hakkında konuşan bir kızdan sonra, sıtmanın tedavisi üstüne üç bölümlü kartondan koca bir sunum hazırlayan bir oğlandan önceydi.</p>

  <p>Boğazımı temizledim. Ehem, dedim. Benim ödevim Doritos üstüne olacak, dedim.</p>

  <p>Öğretmen başıyla onayladı. Beslenmek önemlidir, dedi.</p>

  <p>Ama bu beslenmeyle ilgili değil, dedim.</p>

  <p>Kâğıdımı önüme tuttum.</p>

  <p>Dolgun bir sesle, Doritos’un iyi yanı, dedim, ona dikkat etmemin gerekmemesidir. Ona dikkat ettiğim an öbür sıradan cipslerden bir farkı kalmıyor. Ama dikkatimi vermediğimde dünyanın en leziz şeyi haline geliyor.</p>

  <p>Aile boyu bir paket –yegâne sahne donanımım– açtım ve sınıfta elden ele dolaştırdım. Herkese birer tane cips almasını söyledim.</p>

  <p>Isırın, dedim.</p>

  <p>Çıtırtı sesleri. Arkada Eliza kıkırdadı. Ailesi Doritos yemesine izin vermiyordu. Bir bakıma onun uyuşturucu taciri oluyordum.</p>

  <p>Gördünüz mü? dedim. Tadı neye benziyor?</p>

  <p>Ön sıradaki bir ukala, Doritos’a, dedi.</p>

  <p>Bir başkası, Peynir, dedi.</p>

  <p>Sahiden mi? dedim.</p>

  <p>Kendilerini cipslerine verdiler. Bir başkası, Leziz bir toza, dedi.</p>

  <p>Aynen öyle, dedim. Leziz bir toza.</p>

  <p>Kâğıttan okuyarak, Benim tattığım şey, dedim, son cipsimden aklımda kalandır, artı ona benzer bir tat veren kimyasallar, sonra da aslında tadının neye benzediğini umursamayan dikkati dağılmış aklımdır. Yani hatırlamak, kimyasallar ve dikkat. Büyülü bir birleşim gibi. Bütün bu parçalar bir araya gelerek öyle bir bir tat çılgınlığı yaşatıyor ki, koca paketi, hatta belki üstüne bir paketi daha yemek istiyorum.</p>

  <p>Kaykaycı bir oğlan parmaklarını yalayarak, Bir paket daha var mı? diye sordu.</p>

  <p>Yok, dedim. Sonuçta, diye devam ettim, bir Doritos sizden hiçbir şey istemez ve onun en büyük armağanı da budur. Onun sizden tek istediği, varlığınızı hissettirmemenizdir.</p>

  <p>Sınıfa doğru hafifçe eğilerek selam verdim. Eliza alkışladı. Leş gibi esrar kokan aynı kaykaycı oğlan karşılaştırma yapmak için Cheetos cipsimin olup olmadığını sordu. Lütfen? diye yalvardı. Eğer öğretmen izin verirse belki sınıf olarak otomata gidip hızlı bir saha gezisi yapabiliriz? dedim. Öğretmen daha itiraz edemeden sınıf kalkıp kapıya ulaşmıştı bile. Böylece dertop olarak, tüm çeyrekliklerimizi makineye atarak, her seçeneği tadarak, telaffuzu imkânsız malzemeleri yüksek sesle okuyarak on beş dakika geçirdik. Kaykaycı oğlan, Doğru, doğru, diyerek ağzındakini çiğnedi. Dikkat edince her şey ne kadar farklı, dedi. Gözlerini kapadı. Eliza elleri çiftlik sosu çeşnili toza bulaşmış olduğu halde bana üç kere sarıldı. Dersliğe uğultuyla geri döndük ve dersten sonra öğretmen beni yanına çağırıp besin piramidinin bir çıktısını uzattı, iyi bir iş çıkardığımı, ama büyüme çağındaki bir kız olarak protein yememin önemli olduğunu söyledi. Teşekkür ederim, deyince o da başını indirdi ve gösterdiği bu yardımseverlik karşısında ikimiz de başımızı takdirle salladık.</p>

  <p class="si-footnotes"></p>

  <p class="si-footnote" id="f7"><a class="si-backref" href="#backlink-7">7</a><span class="si-footnote-text">. (İsp.) Kusmak.</span></p>

  <p class="si-footnote" id="f8"><a class="si-backref" href="#backlink-8">8</a><span class="si-footnote-text">. Beş zarla oynanan bir kutu oyunu.</span></p>

  <p class="si-footnote" id="f9"><a class="si-backref" href="#backlink-9">9</a><span class="si-footnote-text">. (İsp.) Boş ver.</span></p>
</body>
</html>
