<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Limonlu Pastanın Sıradışı Hüznü</title>
  <link href="../Styles/main.css" rel="stylesheet" type="text/css" />
</head>

<body class="chapter">
  <h1>31</h1>

  <p>Bedford Gardens’ın ön girişine vardığımızda babam da arabasını sokaktaki dar bir aralığa park ediyordu. İşyeri uzak değildi ve trafiğin de en kötü olduğu saat artık geçmişti; o yüzden o da sekreteri haber verir vermez batı Sunset Yolu’ndan gelivermişti. Tamponlar arasındaki yerini aldıktan sonra babam alışıldık, hafif gri çizgili, lacivert, avukat takım elbisesi ve her zamanki gibi etkileyici, kır düşmüş siyah saçlarıyla arabadan indi. Düşüncelerini yerine oturtmak ister gibi alnını aşağı doğru sildi, George’a başıyla selam verdi ve ardından gelip bana sıkıca ve normalden daha yakın bir şekilde sarıldı, ellerini geniş kürekler gibi sırtıma koydu.</p>

  <p>Yüzümü gördüğünde, Her şey yoluna girecek, dedi.</p>

  <p>Gitti, dedim aptal gibi.</p>

  <p>Apartmanı çıkan merdivenden yukarı baktı. Sokak hizasından bakınca binadaki ışıkların hepsi kapalı görünüyordu.</p>

  <p>Evde yok, dedim.</p>

  <p>Babam cüzdanını aranarak, Bak ne diyeceğim, dedi. Önce bir şeyler yiyelim. Sonra da bize bildiklerini anlatırsın. Benzer bir şeyi daha önce de yaşadık. Beth telefonda sesinin çok kötü geldiğini söyledi. Kaşlarını indirerek bana dikkatle baktı. Pek iyi göründüğün söylenemez, dedi. Kendine bir zarar vermiş miydi?</p>

  <p>Hayır, dedim. Kan yoktu.</p>

  <p>Uyuşturucu?</p>

  <p>Uyuşturucu da yoktu, dedim.</p>

  <p>Fakat sesim zayıf ve titrekti ve sanki beni sokakların ve dükkânların şerrinden koruyan muhafızlarmış gibi, yolu ikisinin arasında omuz omuza yürüyordum. Üstümde hâlâ okulda giydiğim tişörtle kot pantolon vardı, yani kazak giymiyordum ve babam yarı yolda ceketini çıkarıp tek kelime etmeden bana verdi.</p>

  <p>Yemek yiyenlerin, kitap alanların, sigara içenlerin ve sinemaya gidenlerin yanından geçtik.</p>

  <p>Franklin Caddesi’ne yakın bir Fransız kafesine kapısından üç kişi içeri girdik. Taş cephesi pek davetkâr olmayan küçük bir yerdi, ama tavandan ışığı kısılmış yaldızlı bir avize sarkan ve mönüleri yüzümü saklayabileceğim kadar büyük olan koyu kırmızı duvarlı salon alımlıydı. Arka tezgâhta birkaç kişi, barın oradaki büyük karatahtada ilan edildiği üzere, hafta sonu şarap tadımı için iskemlelerde yarım kadehlerden şarap yudumluyordu. Üçümüz bir masaya geçtik.</p>

  <p>Babam, Otur, dedi. Kalkıp garsona bir şeyler söyledi, o da her birimize birer bardak su getirdi. Babam kendininkini bana doğru itti. İç, dedi. George ellerini kavuşturmuş olarak karşımda bekliyordu. İyice yerleşene kadar ikisi de bana hiçbir şey sormamaya telepatiyle karar vermiş gibiydiler. Babam garsona dönüp bir şeyler daha fısıldadı. Salonun bir yanından öbür yanına kolay adımlarla gidip geliyordu. O adımları takdir ediyordum; sanki salonu onlarla ikiye katlıyordu. Babamın, kontrol listelerinin ve özel yeteneğinin, hani yıllar önce şu tabureyi yaptıran yeteneğin adamı olarak babamın, bir işe bu kadar kilitlendiğini çok az görmüştüm.</p>

  <p>İzleyerek başını onaylar gibi sallayan George, O iyi, dedi. Başparmağının etini çekiştiriyordu. Elimi cebime atıp lastik bir toka buldum ve ona doğru uzattım.</p>

  <p>George kızardı. Sağ ol, dedi. Birkaç saniye sonra parmağına doladığı tokayı çekiştiriyordu.</p>

  <p>Babam yerine dönerek, Anneni aradın mı? diye sordu.</p>

  <p>Soğuk suyu yudumladım. Garson, kahverengi yumurta rengi bir kupada kaynar su ve içinde değişik çay seçenekleri olan bir sepetle döndü.</p>

  <p>Babam, Bunu da iç, dedi. Titriyorsun.</p>

  <p>Bir nane çayı poşeti çekerek, Mesaj bıraktım, dedim. Orada saat geç, herhalde yarın sabaha kadar haberi olmaz.</p>

  <p>Kendi kahve kupasını alıp elleriyle kavrayan babam, Oraya gitmen iyi olmuş, dedi.</p>

  <p>Bana gitmemi annem söylemişti, dedim.</p>

  <p>George, Annen mi söyledi? diye sordu.</p>

  <p>Bugün öğleden sonra beni aradı ve gidip Joseph’e bakmamı söyledi, dedim. Meraklanmıştı.</p>

  <p>Babam yüksek sesle soluk verdi. Gözlerini kapadı. Başını sallayarak, Böyle durumların yarısında haklıdır, dedi. Olur şey değil.</p>

  <p>Ve garson not defteriyle köşemize gelirken babam hafifçe güldü.</p>

  <p>Siparişlerimizi verdikten sonra George’la babama olayı ayrıntılarıyla anlattım, ama sandalyenin ayaklarıyla ilgili gördüklerimden söz etmedim. O konuyu hiç açıklamaya girişmedim, çünkü kendime de nasıl açıklayacağımı bilmiyordum. Babam pür dikkat dinlerken ellerini kalın porselen kahve kupasında ısıtıyordu.</p>

  <p>Yani her zamanki gibiydi, dedi. Düşünceli düşünceli kupanın içine bakıyordu. Öyle mi?</p>

  <p>Sanırım, dedim.</p>

  <p>Öyleyse neden bu kadar etkilendin?</p>

  <p>Başparmağındaki tokaya asılan George, İyi soru, dedi.</p>

  <p>Çay poşetinin zarfını tüp şeklinde dürdüm. Kupamdan kıvrım kıvrım buhar yükseliyordu.</p>

  <p>Pek inandırıcı gelmese de, Bilmiyorum, dedim.</p>

  <p>George kaşlarını kaldırdı. Elleriyle masanın ahşap damarlarını izledi. Sanki eksik sözleri, boşluğu hissetmeye çalışıyordu ve bunu kafasında bir köşeye yazmış gibi bana dikkatle baktı.</p>

  <p>Onun patates kızartmalı bifteği geldi, babamın da jambonlu sandvici. Ben daha soğan çorbamı bekliyordum.</p>

  <p>Başlayın, dedim.</p>

  <p>Babam parçalar birleşmiyormuş gibi başını yana doğru eğdi. Beyaz kasap kâğıdına sarılı baget ekmeğinden sandvicini eşit olmayan iki parçaya böldü, sonra bir yana itti.</p>

  <p>Ambalajlı esmer tozşekeri kahvesine boşaltarak, Bir daha üstünden geçelim, dedi.</p>

  <p>George’u ne zaman aradın?</p>

  <p>Olaydan sonra, dedim.</p>

  <p>Pencere açık mıydı?</p>

  <p>Odadan çıkarken pencere açıktı, dedim.</p>

  <p>Ya döndüğünde?</p>

  <p>Yine açıktı.</p>

  <p>George’u o zaman mı aradın?</p>

  <p>Ondan az sonra markete gidip George’u aradım, dedim. Joseph’in telefonu çalışmıyordu.</p>

  <p>Kızarmış patatesten bir tane ağzına atan George, Galiba yedi kırk beş civarındaydı, dedi. Patates? diye sordu.</p>

  <p>Babam dalgın dalgın aldı.</p>

  <p>Sadece anlamaya çalışıyorum, dedi. Kahvesine üç şeker daha boşalttı. Bu arada karıştırıyordu. Ancak bir şeye dikkatini sahiden vermeye çalıştığında o kadar şeker alırdı; bir keresinde, çetin bir davanın araştırma aşamasında bir hafta sonu on dört paket çikolata yemişti.</p>

  <p>Peki <em>tam o an</em> ne yaptın? diye sordu. Pür dikkat öne doğru eğildi. Tıp dizilerine ilaveten polisiye programlardan da hoşlanırdı.</p>

  <p>Tam ne zaman?</p>

  <p>Tam odaya döndüğün an. O sırada kaybolmuş muydu?</p>

  <p>Evet.</p>

  <p>Pencereye gittin mi?</p>

  <p>Oturduğumuz masanın penceresinden sokağa, bir parkmetrenin başındaki gümüş renkli tamponun soluk parıltısına baktım. İnsanlar bulanık bulanık geçip gidiyorlardı.</p>

  <p>Hayır, dedim.</p>

  <p>Hayır mı?</p>

  <p>Hayır.</p>

  <p>Neden?</p>

  <p>Bilmiyorum, dedim. Moralim bozuktu.</p>

  <p>Odanın sağına, soluna baktın mı?</p>

  <p>Hayır, dedim.</p>

  <p>Gerçekten mi?</p>

  <p>Ben de babama doğru bakarak, Odada değildi, dedim.</p>

  <p>Nereden biliyorsun?</p>

  <p>Biliyorum işte.</p>

  <p>Kahvesini yutkunan babam, Ben olsam sağa, sola bakardım, dedi.</p>

  <p>Yeterince tatlı mı? dedim.</p>

  <p>Kaşlarını indirdi. Efendim?</p>

  <p>Hiç ses yoktu, dedim. Odada değildi.</p>

  <p>George bifteğinden bir parça keserek, Binanın dışına bir göz atmıştım, diye araya girdi. Hiçbir şey yoktu.</p>

  <p>Peki ondan sonra ne yaptın?</p>

  <p>Oturduğumuz köşeye doğru biraz büzüştüm. İçeride değildi, dedim.</p>

  <p>Babam arkasına yaslanıp kollarını kavuşturarak, Ben sadece pencereden dışarı bakmamanı tuhaf buluyorum, dedi. Kim olsa aklına ilk gelen şey o olurdu.</p>

  <p>George, Efendim, dedi.</p>

  <p>Ben, Sonradan baktım, dedim.</p>

  <p>Ve?</p>

  <p>Babamın ceketine iyice sarınarak, Cık, dedim.</p>

  <p>Babam sandvicin kâğıdını döndüre döndüre soydu.</p>

  <p>Kimse pencerenin bayağı küçük oluşuna ve oradan dışarı çıkmanın hiç kolay olmayacağı gerçeğine aldırmıyordu. Kimse pencerenin altındaki sarmaşık çalıların dipdiri oluşuyla ve bir bedenin ağırlığını çekmiş gibi görünmeyişiyle ilgili soru sormuyor veya bunu dikkate almıyordu. Tek ihtimal pencereydi, dolayısıyla babama göre Joseph bir şekilde oradan dışarı sıyrılmış ve zararsız bir düşüşle aşağı süzülmüştü. Çalılara isabet etmemiş veya çevik adımlarla gecede kaybolmadan önce onları kabartarak eski haline getirmişti. Ağabeyim adına güzel bir izlenim. Baştan aşağı siyahlar içinde bir adam, bir tür gece hırsızı, yük trenlerine atlayıp sonunda adanın birine kral olarak ulaşan bir karakter.</p>

  <p>Babam oturduğumuz yerdeki muşamba kaplamanın bombeli kırmızı kısımlarına kesin bir edayla pat pat vuruyordu. Sonra sandvicinden bir ısırık aldı. Çiğneyerek, Tamam, dedi. Kesiyorum. Affedersiniz.</p>

  <p>Ben yine titremeye başladım. İçimden bir deprem gibi gözle görülür bir sarsıntı geçti.</p>

  <p>George çay kupasını bana doğru yaklaştırdı. Al, dedi. Biraz daha iç.</p>

  <p>Babam, Geri gelecektir, dedi. Elime dokundu. O hep geri gelir, dedi.</p>

  <p>Çorbam geldi. Üstü peynirli, kenarları altın rengiydi. Garson kâseyi özenle önüme bıraktı, ben de üstteki tabakayı yardığım kaşığıma soğanlı sıcak et suyuyla beraber ıslanmış ekmek kıtırlarını doldurdum. Koku masaya bir sıcaklık halinde yayıldı. Ve koşullar nadiren birbiriyle uyumlu olduğundan, ayrıca aynı öğle sonrası hem neşeden hem de dehşetten yamalı bir bohça haline gelebildiğinden, çorbanın tadının içime dolmasına izin verdim. Sıcak, sevecen, tetikte, bütün. Sorgusuz sualsiz, hayatımda içtiğim en iyi çorba olduğunu, aşçılıkta huzur bulan bir usta tarafından yapıldığını rahatlıkla söyleyebilirdim. Ben de onun içine gömüldüm.</p>

  <p>Güzel, diye mırıldandım.</p>

  <p>George, çaydanlıktan habire kupama sıcak su doldurup uzatıyordu.</p>

  <p>Sessizlik içinde yedik. Kasada babam, George’un bifteğini ödemek için ısrar etti. Çıkarken mutfaktaki aşçılar, çarpma kapının bir anlık aralığından bize teşekkür etmek için el salladılar.</p>
</body>
</html>
