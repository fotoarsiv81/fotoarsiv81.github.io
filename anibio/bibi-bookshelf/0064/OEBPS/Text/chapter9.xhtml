<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Limonlu Pastanın Sıradışı Hüznü</title>
  <link href="../Styles/main.css" rel="stylesheet" type="text/css" />
</head>

<body class="chapter">
  <h1>9</h1>

  <p>Annem ağabeyimi daha çok severdi. Beni sevmediğinden değil; onun sevgisiyle her gün baştan aşağı yıkanırdım, ama bu daha başka türden bir sevgiydi, başka, daha evcil bir kaynaktan akıyordu. Ben onun sevgili kızıydım; Joseph onun her şeyiydi.</p>

  <p>Joseph’in gözde olmasını beklemezdiniz. İkimizi de eşit derecede sevdiğini ileri süren babam bazen ona ağaçtan düşmüş gibi bakardı ve George dışında da ona kendiliğinden yaklaşan pek yoktu. Her zaman mesafeli biri olmuşsa da –iki yaşıma ait bulanık bir anımda Joseph’i odasında karanlıkta otururken bulmuştum ve bebek beynim daha o zamandan onunla mağaralar arasında bağ kurmuştu– ilkokul üçe giderken annem artık onu okuldan alıp götürmeye başlamış. Derste canı sıkıldığı, hem de had safhada sıkıldığı için öğretmen ona çantasını teslim edip bir düzene koyma görevi veriyor ve sınıf da bu arada toplama işlemi yapmayı öğreniyormuş. Annem onu alana kadar o, derslikteki dikiş takımından bulup buluşturduğu bir iğneyle Tic Tac şekerlerini ipe dizmiş, zincir gibi bir şey yapmış olurmuş. Nane yeşili kordonu göstererek, Anne, bak, demiş bir keresinde. Bakteri. Öğretmen irkilip utanmış. Annemi inciten bir şeymiş gibi, Çok akıllı, demiş.</p>

  <p>Bir gün öğleden sonra annem beni beline dayamış olarak okula gitti ve öğrenci işlerine Joseph’in doktorla randevusu olduğunu söyleyerek, nasıl top atılacağının gösterildiği beden dersinin ortasında onu alıp götürdü. Joseph sıska, soluk benizli, kambur ve bayağı tıbbi bakıma muhtaç gibi göründüğünden ne öğrenci işleri ne de öbür öğrenciler doktor randevusunu sorgulamadı. Annem bizi arabaya kadar götürdü ve beni çocuk koltuğuna bağladı.</p>

  <p>Joseph, Ne doktoruna gidiyoruz? diye sordu. Ben hasta mıyım?</p>

  <p>Annem arabayı okulun park yerinden çıkarırken radyoyu açarak, Değilsin tabii ki, dedi. Radyoda trampetler bas bas bağırıyordu. Turp gibi sağlam ve sağlıklısın. Çarşıya gidiyoruz.</p>

  <p>O günleri hatırlayarak daha sonra bana, Ne yapacaktım yani, bütün gün ipe nane şekeri dizmesine göz mü yumacaktım? demişti.</p>

  <p>Bütün bunlar olurken yanlarında ben de vardım, ama bir katılımcıdan çok bir yankı olarak.</p>

  <p>O öğle sonrası üçümüz giyim mağazasına, pazara, kuru temizlemeciye gittik. Arabayla Wilshire semtini baştan sona, Okyanus kıyısından şehrin kalbine kadar geçtik ve 6. Cadde’den, Hancock Park’taki konakların arasından, 1932’de sinema sektörünün kodamanlarınca dikilen yüksek zarif çamların altından dolaşa dolaşa evimize yollandık. Akşam yemeğine ravioli ve ıspanak almak için markette durduk. Annem o sene işlerine ara vermişti ve tek başına araba kullanmaktan hoşlanmıyordu. İkisi bazen ağaçların nasıl büyüdüğü veya yağmura niçin ihtiyaç duyduğumuz hakkında konuşuyorlardı; bazen de sessiz oturuyorlar, ben de kraker kırıntılarını arka koltukta sağa sola fırlatıyordum. Annem, Joseph’i dinlemeye bayılıyordu; ağzından çıkan her sözcüğü özendirircesine başıyla onaylıyordu. Bazen arabayı kaldırıma çekip hayatıyla ilgili ondan öğüt isterdi ve daha sekizinde olmasına rağmen Joseph sorularını ağır, alçak sesli bir monologla cevaplardı. Annem emniyet kemerine sıkıca tutunarak, gözlerini Joseph’inkine mıhlayarak kulak verirdi.</p>

  <p>Bütün bunlar kimse babama bir şey söylemeden aylarca devam etti ve Joseph’in okulda olduğu, yakartop sevmediği için teneffüse çıkmayıp derslikte kaldığı bir öğle sonrasına kadar her şey güzel gitti. Öğretmen yaş bir bezle karatahtayı siliyormuş. Joseph yere çömelmiş, halının dokusundaki koyudan açığa giden renk kademelerini incelerken öğretmen büyük bir kaygıyla, artık daha iyi olup olmadığını sormuş, Joseph da gayet iyi olduğunu söylemiş.</p>

  <p>Öğretmen, Ama doktorlar sana bir sürü ilaç vermiş olmalılar, değil mi? demiş. Biraz aptal bir öğretmendi. Sonraları onunla tanışmıştım ve beni gördüğünde, sanki Edelstein zekâsıyla ona tekrar eziyet edecekmişim gibi, ağlamaya başlamıştı. Ona bir deha olmadığımı söylediğimde gözle görülür biçimde rahatlamıştı.</p>

  <p>Joseph, Hayır, demiş.</p>

  <p>Tahtadaki tebeşir kalıntılarını temizleyen öğretmen, Peki ne yapıyorlar o zaman? diye sormuş. Joseph o sıralar artık neredeyse haftada üç kere, günün büyük bir bölümünde okulda olmuyormuş. Cevap vermemiş. O sırada öğretmen masasının dibinde çömelmiş olarak masanın tahta dokusunu araştırıyormuş.</p>

  <p>Joseph?</p>

  <p>Çarşıya gidiyoruz, demiş.</p>

  <p>Çarşıya doktorlarla mı gidiyorsun?</p>

  <p>Joseph, Annemle ikimiz gidiyoruz, demiş.</p>

  <p>Eli yavaşlayan öğretmen, Doktorlara gitmeden önce mi? diye sormuş.</p>

  <p>Joseph başını kaldırıp öğretmenin kısılan gözlerini bir an yakalayarak, Doktor öyle diyor, demiş.</p>

  <p>Annemin durumu soruşturulurken konunun telefonda konuşulduğuna, eşe dosta, babama, herkese anlatıldığına defalarca tanık olduğumdan, bütün olay baştan sona ezberimdeydi. Annem bundan yıllarca söz etti. İki sosyal görevli eve gelip oturma odasında ona iki saat boyunca sorular sordular. Mahallemizdeki evde öğrenim yandaşları, elde hazırlanmış broşürlerden bir deste bıraktı. Babam olanları öğrendiğinde meseleyi anlamak için akşam sofrasına bir not defteriyle oturdu, Joseph’le ben tabaklarımızı deşerken aynı soruları tekrar tekrar sordu. Kaşlarını çatarak, Bana tekrar açıklamalısın, dedi. Onu <em>neden</em> dışarı çıkarıyordun? Çatalını havada sallayan annem, Çünkü can sıkıntısından aklını kaçıracaktı, dedi. Bırak dünyayı kendi başına keşfetsin! Babam not defterine kesik çizgiler karalıyordu. Ama <em>müzeye</em> gitmediniz, dedi. Kuru temizlemeciye gittiniz. Annem dişlerini gıcırdatıyordu. Orasını sevdi, dedi. Bir şey öğrenmedin mi, tatlım? Joseph sandalyesinde dikeldi. Ezberden okur gibi, Su yerine sıvı solvent kullanıyorlar, dedi.</p>

  <p>Öğrenci işleri sorumlusu ve okul müdürünün annemle konuşmaları gerekti ve onu temelli olarak kara listeye aldılar. Birkaç yıl sonra, inatçı bir griple ilgili olarak beni okuldan alıp gerçek bir doktor randevusuna götürmek istediğinde, sekreter randevumu teyit etmek için Dr. Horner’ı ararken ben de Öğrenci İşleri’nde beklemek ve içinde sıra halinde zikzaklar çizen minik mavi balıkların olduğu koyu renkli akvaryumu izlemek zorunda kaldım.</p>

  <p>Öğrenci İşleri’ne beraber girerken annem, Öksür, Rose, demişti. Ciğerim sökülürmüş gibi bir öksürük nöbeti saldım.</p>

  <p>Annem sekretere, Gördünüz mü? dedi. Gidebilir miyiz?</p>

  <p>Sekreter bana kaygılı bir bakış attı. Gözlerini kırpıştırarak, Affedersiniz, dedi. Okulumuzun uygulaması böyle. Dr. Horner’la konuşana kadar onu on beş dakika beklettiler ve bu yüzden az daha randevuyu kaçırıyorduk. Muayenehanenin bekleme salonunda annem, dergilerin sayfalarını dayak atar gibi karıştırdı.</p>
  <hr />

  <p>Gidip gelmelerle geçen o aylar, anne çocuk birlikte dükkân dükkân gezmeler zararsız görünüyordu. Hatta bir bakıma tatlıydı. Sosyal görevliler o gün ellerinde annemin yeni yaptığı muzlu kek dilimleriyle evden ayrılmış, teşekkür ederek arabalarına binmişlerdi. Joseph normal okul düzenine döndüğünde babam da her şeyi unutmuştu. Fakat onca devamsızlığın gerçek bir sonucu varsa, o da zaten arkadaş canlısı olmayan Joseph’in sınıftakilerle bağının hepten kopmasıydı. Önceki yıllardan bir-iki arkadaşı vardı ve hiçbirini eve getirmese bile sözlerinin arasına aynı isimleri tekrar tekrar serpiştiriyordu: Marco, Marco, Marco, Steve, Marco, Steve, Steve. Üçüncü sınıftan sonra o isimlerin yerini Onlar aldı. Onlar teneffüse çıktı. Onları sevmiyorum. Onların hepsi satranç oynadı. Onlar öğle tatillerinde karışık meyve suyu içiyor; ben de içebilir miyim? Evde kalabilir miyim? Fakat bunların hiçbiri annem için dert değildi; Joseph her ne kadar sık sık moralsiz olsa, nadiren göz teması kursa ve kimseyi dikkate almasa bile, anneme göre oğlunda bir kusur olamazdı. Hep birlikte Santa Monica Rıhtımı’nda yürüdüğümüz bir yaz günü Joseph’i çöl olarak tanımlamış ve açıklama olarak, onun az girdi isteyen bir ekosistem gibi olduğunu söylemişti. Joe’ya doğru sevinçle gülümseyerek, Güneş ona her istediğini verecektir, demişti. Joseph’se rıhtımın güneyi boyunca uzanan oyun tezgâhlarına dalmış, yarım metre ötemizden yürüyordu.</p>

  <p>Bizi dinlemediği için annem bana doğru, Kaynaklarını tasarruflu kullanıyor, dedi.</p>

  <p>Rıhtımdaki sallantılı ahşap yürüyüş yolundan aşağıya, balıkçıların eski moda oltalarıyla bütün gün dikildikleri uca doğru yürürken, Peki ben neyim? diye sordum.</p>

  <p>Suya doğru bakan annem, Sen mi? dedi. Hımm. Sen yağmur ormanısın.</p>

  <p>Yağmur ormanı, o ne demek? diye sordum.</p>

  <p>Gür bir yeşilliğin var, dedi.</p>

  <p>Bana yağmur mu gerekiyor?</p>

  <p>Hem de çok.</p>

  <p>Bu iyi bir şey mi? diye sordum.</p>

  <p>Ne iyi ne de kötü, dedi. Bir yağmur ormanı iyi veya kötü müdür?</p>

  <p>Sen nesin?</p>

  <p>Omuzlarını kaldırdı. Ben durmadan değişiyorum, dedi. Hawaii’deki Büyük Ada gibi.</p>

  <p>Hawaii mi olacaksın?</p>

  <p>Büyük Ada.<a class="si-noteref" href="#f4" id="backlink-4">4</a> Orasının yedi farklı iklimi var. İstersen sen de Hawaii olabilirsin.</p>

  <p>Sen yağmur ormanı mısın?</p>

  <p>Sanmıyorum, dedi.</p>

  <p>Ya çöl?</p>

  <p>Bazen, dedi.</p>

  <p>Peki yanardağ?</p>

  <p>Duruma göre, diyerek güldü.</p>

  <p>Kendi başıma yürümek için parmaklığın yanına gittim. Okyanusun yüksek ısıda tuhaf ve tanecikli bir görüntüsü vardı. Rıhtımın en ucuna vardığımızda bana sabahın altı buçuğundan beri uskumru çektiğini anlatan kısa boylu ve yaşlı bir Japon balıkçının yanında dikildim. Bana, Sen kaçta kalktın? diye sordu. Yedide, dedim. Saatine bakarak, Buraya gelmiştim bile, dedi. Ayaklarının dibinde bir soğutucuya koyduğu bir kova dolusu balık vardı. Saat üç buçuktu. Hâlâ buradayım, dedi.</p>

  <p>Artık ben de buradayım, dedim.</p>

  <p>İkimiz de buradayız, dedi.</p>

  <p>Gündoğumunu gördün mü?</p>

  <p>Dağın üstünden, dedi.</p>

  <p>Güzel miydi?</p>

  <p>Başıyla onayladı. Turuncu, dedi. Pembe.</p>

  <p>Eve dönerken, Ben yağmur ormanı değil, okyanus olmak istiyorum, dedim.</p>

  <p>Aklı çoktan başka yerde olan annem, Tabii, dedi.</p>

  <p>Çölün arada bir çiçek vermesi gibi Joseph de bana arada sırada el uzatırdı. Bej ve kahverenginin inceliklerine o kadar alıştıktan sonra gün ışığı sarısı bir gelincik, bir frenkincirinin bağrından uğrayıverir. Joseph’in ayı ve Jüpiter’i gösterdiğinde olduğu gibi, o çiçekli anları nasıl severdim; ama onlar seyrek ve apansız olurdu.</p>

  <p>İşte bütün bunlardan dolayı, bir güz günü öğleden sonra Joseph’in yanında yedinci sınıftan biriyle –kendi yaşıtı olan biriyle– otobüs durağından yürüyerek geldiğini görmek benim için az sürpriz değildi. O gün okuldaki doğa bilgisi dersinde hava olaylarını gördüğümüzden kaldırıma renkli tebeşirle yıldırımlar çiziyordum: gök gürültülü sağanak yağışlar, kasırgalar, hortumlar... Hepsi Los Angeles’taki gökyüzüne fazlasıyla yabancıydı. İlk yıldırımımın kenarlarını gayretle düzeltirken onların bir köşeden çıkageldiklerini fark ettim ve başta yanlış gördüğümü sandım. Yıldırımı parlak turuncuya boyadım. Başımı yine kaldırdım: Hâlâ iki kişiydiler. Aklıma gelen bir sonraki şey, bunun bir numara olduğuydu. Belki çocuk, Joseph için bir tür ödevdi. Belki de çocuk, ağabeyimle oyun oynayan bir hergeleydi.</p>

  <p>Ön bahçeye ulaştıklarında, Ne işiniz var burada? diye sordum. Galiba yedi yaşındaydım. Joseph her zamanki gibi cevap vermedi. Çöl rüzgârı. Yılanlar ve akrepler.</p>

  <p>Merhaba, dedi George. Adım George. Eğilip elimi sıktı. Yedinci sınıftan biri için el sıkışı iyiydi.</p>

  <p>Yere bakarak, Yıldırım! dedi.</p>

  <p>Onları içeriye kadar takip ederek, Ama neden geldiniz? diye sordum yine.</p>

  <p>Joseph yatak odasına yöneldi. George arkasını döndü ve ödev yapacaklarını söyledi.</p>

  <p>Joseph sana derslerinde yardım mı ediyor? diye sordum.</p>

  <p>Hayır, dedi.</p>

  <p>Öyleyse neden onunlasın? diye sordum.</p>

  <p>Fen ödevi, dedi. Fen işleri.</p>

  <p>Kaşlarına dikkat ettim. Onun yaşındaki çocukların normalde giydikleri pantolonuna.</p>

  <p>Sen de fen derslerini seviyor musun? diye sordum.</p>

  <p>Joseph’in odasında kaybolan George, Hem de nasıl, dedi.</p>

  <p>O günün kalanı tebeşir çizimleriyle Joseph’in kapısı arasında gidip gelerek geçti. Ne yaptıklarını tam olarak duyamıyordum, ama kulağa okul konularıyla ilgili gibi geliyordu. Hızlı hızlı bir sıra yıldırım yaptım ve ardından mavi tebeşiri alıp kuru ve bulutsuz havada her yeri kesik yağmur çizgileriyle doldurdum.</p>

  <p>George’un dört veya beşinci gelişinde kafama dank etti. Yine Joseph’in kapısının dışında oturup konuştuklarını anlamaya çalışıyordum; hâlâ Joseph’in George’a ders veriyor olması gerektiğini düşünüyordum, çünkü oğlanın haftada iki, hatta üç kez gelip durmasına bir anlam veremiyordum. Lego bloklarından mutlu mutlu bir demiryolu, güya imar planı yüzünden Joseph’in kapısının önündeki halının mutlaka tam üstünden geçmesi gereken bir demiryolu döşüyordum.</p>

  <p>Bir ses, Neden? diye sordu. Joseph’in sesiydi.</p>

  <p>George, Rüzgârın direnci, dedi.</p>

  <p>Joseph’in George’a bir şey açıklamasını bekledim.</p>

  <p>Joseph, Bunu neden böyle çözesin ki? diye sordu.</p>

  <p>Kâğıda bir şeyler karalayan George, Bu şekilde daha hızlı, dedi.</p>

  <p>Joseph, Dur, şunu bir daha göstersene, dedi.</p>

  <p>Hangisini?</p>

  <p>Şunu.</p>

  <p>Oyuncak tren allı mavili raylarda paldır küldür ilerliyordu. Oturup yarım saat kulak kabarttım ve Joseph bir kez bile konuğuna bir şey açıklamadı.</p>

  <p>Okulda beraber olsaydık o kadar şaşırmazdım. Benim yaşımdayken herkesi afallatan hızı kesilmişti ve yedinci sınıfa geldiğinde, evet, matematikte yine iyiydi, ama artık sınıfta en az üç kişi ondan öndeydi. Geri kalmamak için ödevlerine bakması gerektiği bile oluyordu. Dâhilikten çok akıllılığa geçiş yapmıştı ve çok akıllı olmak da çok iyi bir şey olmasına rağmen harika çocuklar için yine de düşüş demekti.</p>

  <p>Tren paldır küldür istasyona geri döndü.</p>

  <p>Duyduklarım, benim için Joseph’in beyninden çok öte anlamlar taşıyordu. Kendimi bildim bileli onun akıllı olduğu için o kadar tuhaf davrandığını düşünürdüm. Oysa George ondan da akıllıydı ve adımı söylemesini biliyordu. Eve geldiğinde bana mutlaka selam veriyordu. Giderken de el sallıyordu.</p>

  <p>O gün yakalandım. Holdeki halının üstünde sırtüstü yatmış, trenin tekerlerini döndürürken George telefon etmek için kapıyı açıverdi.</p>

  <p>Merhaba, Rose, dedi.</p>

  <p>Affedersin, dedim. Tren yapıyorum da.</p>

  <p>İstikamet neresi? diye sordu.</p>

  <p>Yani tren yolu demek istedim. Efendim?</p>

  <p>Trenin gideceği yer?</p>

  <p>Ha, dedim. Ventura.</p>

  <p>Joseph odasının derinliklerinden, Şuradan <em>çekilsene</em>, diye hırladı.</p>

  <p>Trenimi mutfağa yaklaştırıp George’un telefonuna kulak kesildim. Zekâ özürlü olan ablasını kontrol ediyordu. Telefona, Bana yeni bir fil resmi gerekiyor, tamam mı? Eski filimin bir arkadaşa ihtiyacı var, dedi.</p>

  <p>Annem de mutfaktaydı, musluğun altında bir süzgeç dolusu brokoliyi yıkıyordu.</p>

  <p>George telefonu kapatıp çıkınca anneme baktım.</p>

  <p>Hoş çocuk, dedi.</p>

  <p>Çöl değil, dedim.</p>

  <p>Ne demek istiyorsun? Süzülsün diye brokoliyi yana bıraktı.</p>

  <p>Joseph’in çöl olduğunu söylememiş miydin?</p>

  <p>Ellerine musluktan su akıttı. Öyle bir konuşma hiç geçmemiş gibi, Hayır, çöl değil, dedi. Joseph geod gibidir, dışarıdan sıkıcı bir taş, içeriden göz kamaştırıcı bir kristal.</p>

  <p>Ellerini kurulamasını izledim. Annemin kıvrak, hünerli parmaklarını. Joseph’i yüceltirken, o zaman bile içimde nasıl bir çatışma vardı. Geodun –Bir geod ha!– o olmasını kıskanmış, ama annemin beni bazen ışıkta boğuluyormuşum gibi hissettiren olağanüstü ilgisinin çoğunu üstüne çekmesinden de aynı zamanda rahatlamıştım. Joseph o ışığı taş duvarlarının içine alıyor ve topaz kristalinden, siyah turmalinden pahlanmış keskin kenarlarının arasında saklıyordu.</p>

  <p>Onun façetaları ve billurları var, dedi annem. Anlaması zor, jeolojik bir sürpriz gibi.</p>

  <p>Mutfak tezgâhında dikilmeye devam ediyordum. Lego trenim hâlâ ellerimdeydi.</p>

  <p>Peki babam ne? diye sordum.</p>

  <p>Kalçasını tezgâha dayayarak, Ha, baban mı? dedi. Baban kocaman güçlü boz bir kaya parçası. Güldü.</p>

  <p>Merakla son bir kez daha sordum. Ya ben?</p>

  <p>Sen? Bebeğim, sen...</p>

  <p>Kımıltısızdım. Bekliyordum.</p>

  <p>Sen...</p>

  <p>Mavi beyaz kareli kurulama bezini katlarken bana doğru gülümsedi. Sen denizin yuvarlatıp parlattığı nadir bir cam gibisin, dedi. Şu güzel yeşil olanlarından. Herkesin sevip evine götürmek istediklerinden.</p>

  <p>Tren yolunun tamamını toplayıp odama kaldırmak biraz zamanımı almıştı. Parçaları yığarken, Benim için iyi şeyler söyledi, diye içimden tekrar ediyordum; böyle bir sözün insanı iyi hissettirmesi gerekir.</p>

  <p class="si-footnote" id="f4"><a class="si-backref" href="#backlink-4">4</a><span class="si-footnote-text">. Büyük Ada adıyla da bilinen Hawaii, takımadanın en büyük adası.</span></p>
</body>
</html>
