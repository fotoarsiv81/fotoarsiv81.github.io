<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Limonlu Pastanın Sıradışı Hüznü</title>
  <link href="../Styles/main.css" rel="stylesheet" type="text/css" />
</head>

<body class="chapter">
  <h1>4</h1>

  <p>Annem geç saatlere kadar yataktan çıkmıyor, çünkü iyi uyuyamıyordu. Ona sabah suyunu götürdüğüm bir seferinde, çocukluğundan beri böyle olduğunu söylemişti. Yatağının kenarına iliştiğimde, Uykuya daldığımı hissedene kadar beklerdim, demişti; diş perisi gibi uykuyu yakalamayı isteyerek beklerdim, beklerdim. Mantar altlığın üstündeki bardağı çevirerek, Uykuyu yakalayamazsın, demiştim ben de. Yarı yarıya inmiş gözkapaklarının arasından bana gülümsemişti. Akıllı kız, demişti.</p>

  <p>Gecenin bir yarısı yatakta dönerken bazen onu işitirdim; saat üçte mutfak ışığının yanması ve ısınan çaydanlığın uğultusunu duymak olağan işlerdendi. Koridorun aşağısından belli belirsiz sızan ışık, yatak odamın duvarına vururdu. Sesler avutucu olurdu; annemin varlığını hatırlatırdı, sabah olduğunda gözleri bulanık, dinlenmenin yollarını arayan yorgun görünüşlü bir anne anlamına gelse de bir faaliyet ve işlevsellik duygusu uyandırırdı.</p>

  <p>Gecenin yarısında arada bir yataktan dışarı süzülür, turuncu çizgili büyük koltukta dizlerinin üstüne attığı diz battaniyesiyle bulurdum onu. Beş-altı yaşımdaki halimle bir kedi gibi kucağına tırmanırdım. O da ben bir kediymişim gibi başımı okşardı. Bir yandan okşar, bir yandan yudumlardı. Hiç konuşmazdık ve ben, ağırlığımın ve uykumun bir şekilde ona bulaşacağını umarak kollarında çabucak uyuyakalırdım. Her zaman kendi yatağımda uyandığımdan onun odasına mı döndüğü, yoksa pencereyi örten perdelerin katlarına gözlerini dikerek bütün gece orada mı kaldığını hiç bilemezdim.</p>

  <p>Hayatım boyunca bu evde yaşamıştık. Bizimkiler üniversitede öğrenciyken Berkeley’de tanışmış, mezun olur olmaz evlenmiş, babamın Hukuk eğitimi için Los Angeles’a taşınmışlar ve Willoughby Caddesi’ndeki bu evi alıp yerleştikten az sonra annem, Joseph’i dünyaya getirmiş. Üniversitedeyken ihtisas alanı seçmekte zorlanmış, ne istediğinden emin olamamışsa da evi, kutu gibi ve sevimli, çatısı kırmızı kiremitli olduğu ve kapının sundurmasından koca bir begonvil sarktığı, öndeki baklava biçimli pencereler ancak mutlu bir aileyi barındırabilirmiş gibi göründüğü için hemen beğenmiş.</p>

  <p>Babam çok çalışır, sınavlarından iyi not alır ve öğretmenleriyle iyi anlaşırmış. Büyük boy, çizgili, sarı kâğıtlara sayfa sayfa hatırlatma notları düşer, Kütüphaneciyle Konuş, Jefferson’daki Evsiz Adama Yeşil Kazağı Ver, Elma Al diye liste yaparmış. Görünürde, Kendine Bir Eş Bul, diyen bir madde yokmuş; ama evlilik teklifini akranlarının birçoğundan önce yapmış ve evlendikten sonra içindeki yapılacaklar listesinde bir maddenin yerine getirilmiş gibi listeden silindiğini hissetmiş. Yıldönümü armağanları listesine uygun hediyeler almış ve evin holü için en iyi düğün fotoğraflarını çerçeveletmiş; hatta Bir Oğul ve Bir Kız Sahibi Ol sözleri kâğıt üstünde her gün ağlama sesleri işitmek ve alt değiştirmekten daha iyi görünse de, ağabey-kız kardeş sırasından memnunmuş. Dünya, hayalini kurduğu şeyleri vermiş ve yaptıkları şeylerin içinde kendine rahat bir yer bulmuş. İşten eve döndüğünde yeterince neşeli olsa da küçük çocuklarla ne yapacağını pek de bilemediğinden bize bisiklet binmeyi, eldiven giymeyi hiç öğretmedi ve boyumuzdaki değişimler kapı pervazlarında işaretsiz kaldığından kendi kendimize kanıtsızca uzayıp gittik. Her sabah aynı saatte çıkar, her akşam aynı saatte dönerdi ve anneme ait ilk anılarım, babamın gelme saati yaklaşır yaklaşmaz ben belinde, Joseph elinde olduğumuz halde onun kapıda bekleyip gelen geçen arabalara bakmasıydı. Babam hiç gecikmese bile o yine de erkenden bakmaya başlardı. Çocuklarla uğraşmaktan yorgun düştüğü öğleden sonraları bazen içi boş beyaz plastik bir topu yuvarlayarak dolanır ve ilk yaşlarımıza ait hikâyeler anlatırdı bize. Özellikle doğumumuza ait hikâyeler olurdu bunlar. Babam bir sebepten hastanelere girmeye direndiği için annem ikimizi de kendi başına doğurmak zorunda kalmış ve o sırada babam, dışarıdaki kaldırımda bir tahta sandığın üstüne oturarak dedektiflik öyküleri okumaya çalışırmış.</p>

  <p>Annem oynak plastik topu itip yuvarlarken, Şanslıyım işte, demişti. İkinizle de önce ben tanıştım.</p>

  <p>Babam eve döndüğünde bahçe yolunu çabucak aşıp kapıyı hızla açar, annemi öper, bizi öper, ayakkabılarını yerleştirir ve postayı gözden geçirirdi. Birimiz herhangi bir sebepten ağlarsa bir mendil çıkararak yanaklarımızı siler ve tuzun yüzümüz için değil, et için olduğunu söylerdi. Derken sözleri biter ve etrafındaki duvarlara bakar, üstünü değiştirmek üzere yatak odalarına giderdi. Annemin banyo yaptırdığı, beslediği, giydirdiği ve gaz çıkarttığı, dünyayı okulların en büyüğü olarak, daha önce ihtisas seçmekte zorlandığı şeylerin bir tekrarı olarak gördüğü uzun saatlerde babamın en rahat ve en iyi yaptığı şey bunları kayda geçirmekti. Annemiyse sanki dört bir yandan seçenekler kuşatıyordu. Ben hâlâ beni dik olarak beline dayayabildiği kadar küçükken, Her şeyi seviyorum, demişti. Burnumun üstünden öperek neşeyle, Ne yapmak istediğimi bilmiyorum! O kadar şirinsin ki! demişti. Çok şirin! Sen var ya, sen!</p>

  <p>Akrabalarımızdan neredeyse kimseyi tanımıyordum. Ya uzakta yaşıyorlardı ya da artık sağ değildiler. Büyükbabalarımla büyükannelerimden üçü ben dört yaşıma gelene kadar başka âlemlere göçmüştü, ama büyükannem hayatında bir kere bile egzersiz yapmamasına rağmen tanrılar kadar sağlıklı görünüyordu. Kuzeyde, Washington eyaletinde yaşıyordu.</p>

  <p>Yolculuk yapmaktan hiç hazzetmediği için ziyarete gelmiyordu, ama sekizimdeyken bir cumartesi öğleden sonra kapımıza iade adresi olarak BÜYÜKANNE yazan kocaman kahverengi bir koli bıraktılar. Koli! deyip, anne-babamı kapıya kadar sürükledim. Birinin doğum günü mü? Annem, koliyi ayağıyla içeri iteleyerek soğuk bir sesle, Hayır, dedi.</p>

  <p>İçinde, kat kat köpüklerin altından, üstünde adımın olduğu bir kurulama bezi buldum. Büyükannem beze bantladığı bir kâğıt parçasının üstüne örümceksi bir elyazısıyla, Rose’a, diye yazmıştı. Bez tarazlanmıştı, desenleri solmuştu. Onu kolinin içinden kapıp yanağıma tuttum. Köpük parçalarını yere atıp papatya desenli, ağzı çentilmiş ve –Paul’e diye yazan– kâğıt bantlanmış bir çay fincanını çıkaran babam, Bu da nedir? diye sordu. Onun kırık çay fincanı mı? Joseph’in hediyesi, birkaç temiz mavi yastık yüzüydü; annemin adı da kapakları çatlamış rujlarla dolu plastik bir torbaya yapıştırılmıştı. Elinin üstüne rujla daire çizen annem, Artık yaşlandı, dedi. Büyükannem yalnız yaşıyordu ve o günlerde herhalde aklının bir bölümünü yitirmişse de kimse onu yerinden kımıldatmaya cesaret edemiyordu. Annem, Sonuçta hâlâ kendi başına postaneye gidebiliyor, değil mi? diyerek ruj torbasını bir mutfak çekmecesinin dibine havale etti. Babam ceplerinden bir avuç dolusu bozuk para çıkardı. Vay be! dedi. Aranızdaki sevgi hiç eksilmemiş! Kimse kullanmasın diye bütün bozuklarını çay fincanına boşalttı.</p>

  <p>Kurulama bezime bayılmıştım. Çift renkliydi ve bir yüzünde eflatun zemin üstüne iğneyle dolgun mor güller, öbür yüzünde de mor zemin üstüne dolgun eflatun güller işlenmişti. Acaba hangi yüzü kullanmalıydı? Artık bulaşık kurulayabileceğim görsel yanılsamalı bir adaşım vardı. Yumuşaktı, yıpranmıştı ve adamakıllı çamaşır deterjanı kokuyordu.</p>

  <p>Büyükannem bizzat gelemediği için ayda bir kez, pazar öğle sonraları telefonla arar, annem de bizi toplar, telefonu mutfak masasında ortamıza alır ve hoparlörüne basardı. Huysuzdu büyükannem, ama eğlenceliydi. İnsanları evine davet ederek onlara bahçeden taş çıkartıp yaftalattığı ve kapıdan içeri girerken bilhassa konuşmamalarını tembihlediği jeolojik taş partilerini anlatmayı severdi.</p>

  <p>Hatta bazen ağızlarını bantlardım, demişti bir keresinde. Tabii beni bıraksalardı. Mutluluktan havalardaydım. Sen anlarsın, Joseph, doğru mu?</p>

  <p>Doğru, dedi Joe.</p>

  <p>Büyükannem, biraz da hüzünle, Ne çok içerdik, dedi. O sen misin, Rose? Orada mısın?</p>

  <p>Merhaba, büyükanne, dedim.</p>

  <p>Çok sessizsin, dedi büyükannem. Konuşsana.</p>

  <p>Bir amerikan servisi yuvarlayıp boru haline getirdim.</p>

  <p>Seni seviyorum, dedim borunun içine doğru.</p>

  <p>Bir duraklama oldu. Karşıda, uzak bir köşede dinleyici olarak oturan annem irkiliverdi.</p>

  <p>Büyükannem ahizenin minik siyah deliklerinden, Sevmek mi? dedi.</p>

  <p>Evet, dedim.</p>

  <p>Büyükannem, Ama beni tanımıyorsun bile, dedi. Nasıl seversin? Sevgiyi hak etmek gerekir. Çok yapışkansın. Kızın çok yapışkan, Lane, dedi.</p>

  <p>Atkuyruğunun uçlarıyla oynayan annem, Anne, dedi.</p>

  <p>Ben yapışkan değilim, dedim.</p>

  <p>Joseph, Yapışkanın önde gideni, dedi. Ne tür taşlar buldunuz?</p>

  <p>Annem, Orada işler nasıl, anne? diye sordu. Her şey yolunda mı?</p>

  <p>Hayır, dedi büyükannem, her şey yolunda değil. Ehliyetimi alıyorlar. Bazalt, Joseph, dedi. Bir sürü bazalt bulduk. Sana biraz yollarım.</p>

  <p>Ertesi hafta kutular dolusu yolladı. Siyah ve cam gibi. Bahçeyi şenlendirdik. Bir öğretmen, atalarımız konulu bir ödev olarak bizden dede ve ninelerimizi çizmemizi isteyince siyah pastel boya kalemini tekelime aldım ve önü kafesli kapkara bir kutu resmi yaptım, sesleri belirtmek için de dışa doğru çizgiler çektim.</p>
</body>
</html>
