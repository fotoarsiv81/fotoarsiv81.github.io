<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Limonlu Pastanın Sıradışı Hüznü</title>
  <link href="../Styles/main.css" rel="stylesheet" type="text/css" />
</head>

<body class="chapter">
  <h1>12</h1>

  <p>Doktorlar bana nasıl teşhis koyacaklarını bilemediler, ama ağzımla ilgili bir kuruntum olduğunu söylüyorlardı. O gün Cedars-Sinai Tıp Merkezi Acil Servisi’nin yanındaki bölümde tahlillerle, soruları cevaplamakla, bir kabın içine işemekle altı saatim geçti.</p>

  <p>Vardığımızda saat aşağı yukarı sabahın on buçuğuydu ve ben sakinleştikten, iğnenin de etkisi geçtikten sonra ve birkaç saat süren bazı temel tıbbi tetkiklerin ardından kendime geldiğim odaya uzun boylu, yarım ay çerçeveli gözlüğüyle erkek bir doktor girdi. Yatakta sessizce dinleniyordum. Hadise çıkarmaktan utanç içindeydim.</p>

  <p>Annem yanımdaki bir sandalyede oturuyor, gergin gergin el çantasını temizliyordu. İçinde olduğumuz oda bejin farklı tonlarına boyanmıştı: fildişi rengi duvarlarda koyu bej desenler ve bir vazodaki ekin saplarını gösteren suluboya tablonun zevkli çerçevesi.</p>

  <p>Doktor yatağımın kenarına oturup bana bir dizi soru sordu. Kendimi nasıl hissettiğimi. Uyuyup uyumadığımı. Neler yediğimi.</p>

  <p>Not alarak, Yatma saatin sekiz buçuk mu? diye sordu.</p>

  <p>Evet.</p>

  <p>Peki kaçta uyanıyorsun?</p>

  <p>Yedide.</p>

  <p>Gecenin yarısı uyandığın oluyor mu peki?</p>

  <p>Bazen.</p>

  <p>Çizelgeye bir şeyler karaladı. Neden?</p>

  <p>Sadece bazı günler, dedim. Gece ikide uyanıyorum.</p>

  <p>Annem tuhaf bir koku almış gibi burnunu buruşturdu.</p>

  <p>Elimle göstererek, Tam onun kalktığı saatte, dedim.</p>

  <p>Doktor, anneme döndü. Anlayışlı bir edayla, Ah, dedi. Uykusuzluk mu?</p>

  <p>Yo, yo, dedi annem. Sadece biraz tedirginlik.</p>

  <p>Doktor, Hımm, tabii, dedi. Tedirginlik, bilirim. Buralı mısınız?</p>

  <p>Annem, San Francisco Körfez Bölgesi’ndenim, diye gülümsedi.</p>

  <p>Doktor, Demek Körfez Bölgesi, dedi. Ne güzel bir yer. Ben de Sacramentoluyum.</p>

  <p>Gerçekten mi? Peki...</p>

  <p>Affedersiniz, dedim.</p>

  <p>İkisi de bana döndü.</p>

  <p>İşim bitti mi? diye sordum.</p>

  <p>Doktor bir şey söyleyecek gibi ağzını açacakken çizelgesine döndü. Okuldaki hemşire gibi kusmakla ilgili birkaç soru daha sordu, hepsini kargacık burgacık doktor yazısıyla not aldı. Sonra gitti. Annem onunla konuşmak için dışarı çıktı. Başımı yastığa dayadım ve tek başıma kaldığım o bir saat içinde yıllarca yaşlandım. Bir süre sonra annem, doktor ve bir başka doktor daha odaya girdi ve hastane yatağımın başında durdular. Çöp, annemin el çantasındaki döküntülerle; kullanılmış kâğıt mendiller, yapış yapış şekerlemeler ve eskimiş kartvizitlerle doluydu.</p>

  <p>Hepsi birden yetişkinliğin yükseklerinden gözlerini bana dikmişlerdi.</p>

  <p>Doğrularak, Yardımlarınız için teşekkürler, dedim. Artık kendimi daha iyi hissediyorum.</p>

  <p>Bir hastane kâsesiyle bana güzel güzel, dolu dolu sitem tadı veren erişteli çorba getirdiler. Görsünler diye hepsini içtim. New Jersey, East Hannover’da seri olarak üretilen, kenarı tırtıklı naylon ambalajındaki tuzlu krakerleri tek tek yedim.</p>

  <p>Çok üzgünüm, dedim. Ateşim oldu mu?</p>

  <p>Uzun boylu doktor, Ağzını çekip koparamayacağını biliyorsun, dedi.</p>

  <p>Biliyorum, dedim. Vücudumun bir parçası o.</p>

  <p>Öbür doktor başını kaşıdı. Ama...</p>

  <p>Neden öyle dediğimi bilmiyorum, dedim. Kendimi hasta hissediyordum.</p>

  <p>Yanda dikilen annem eğilerek yaklaştı. Uzun boylu doktora, Acaba o... diye fısıldadı.</p>

  <p>İki doktor da başlarını kaldırdı. İyi görünüyor. Ona zaman verin, dediler. Belki münferit bir vakadır.</p>

  <p>Çorbamı bitirdim. Anneme imzalaması için kâğıtlar verilirken günlük giysilerimi giydim. Tekerlekli sandalyede bir yaşlı adam kapımızın önünden geçti. Koridordaki floresan lambalar, beyaz muşamba zemine soğuk bir ışıltı verse ve günün hangi saati olduğunu kestirmeyi zorlaştırsa da yerden tavana kadar yükselen uzaktaki bir pencereden solan öğle sonrasının sarı alevi gözüme ilişti.</p>

  <p>Annem formaliteleri hallederken doktor bana Louisiana’daki bir fabrikadan çıkma, sıcak bir şekerleme topu halindeyken çeşnisi katılan ve sonra dairesel küçük masalarda soğutulan, sonra da beyaz mukavva bir sapın tepesine yerleştirilen vişneli bir lolipop uzattı. İçinde bir kişiye bile ait en küçük bir ipucu yoktu. Teşekkür ederim, dedim. Dibine kadar hepsini yedim.</p>

  <p>Park yerinde arabanın kapısını dikkatle açıp koltuğuma oturdum.</p>

  <p>Beni çıkardığın için sağ ol, dedim.</p>

  <p>Geri geri giden annem, Bir şey değil, dedi.</p>

  <p>Tahliller iyi miydi?</p>

  <p>İyiydi.</p>

  <p>Arabayı kullanırken parmaklarıyla direksiyon simidini öyle kavrıyordu ki, sanki onu sinesine almak istiyordu.</p>

  <p>3. Cadde’de trafik yoğundu. Hayır amaçlı bir yürüyüşe benzer bir şey yapılıyordu. Vitrinlerinde elbiseler, üfleme cam vazolar olan dükkânların önü bakınan insanlarla doluydu.</p>

  <p>Alçak sesle, Seni korkuttum, dedim.</p>

  <p>Annem içini çekti. Elini uzatıp saçımı okşadı. Gerçekten korkuttun beni, dedi.</p>

  <p>Özür dilerim.</p>

  <p>Ah, Rose.</p>

  <p>Bir daha yapmayacağım.</p>

  <p>Kendi yanındaki pencereyi açıp dirseğini çıkardı, kapının dışını parmaklarıyla tıkırdatmaya başladı.</p>

  <p>Dedin ki... Neyse, boş ver. Eve gidelim yeter.</p>

  <p>Ne dedim?</p>

  <p>Benim kendimi berbat hissettiğimi, çok mutsuz olduğumu, sanki ortalıkta olmadığımı söyledin, dedi.</p>

  <p>Konuşmanın tamamını sanki kaydedilmiş gibi hatırlamama rağmen, Öyle mi? dedim. Açık pencereden içeri temiz hava süzülüyordu. Saat dörde geliyordu, gün ışığı altın rengi ve akışkandı.</p>

  <p>Ben iyiyim, dedi. Sadece bunu bilmeni istiyorum, bebek kızım. Benim için böyle üzülmeni istemiyorum.</p>

  <p>Sözünü bitirip bana doğru baktı; gözleri okyanus suyunun günün sonunda büründüğü lacivert gibi iri ve duruydu. Fakat o bakışta hâlâ aynı şiddetli arzu vardı. Orada, Lütfen benim için kaygılanmaya devam et, diye okuyordum. Gözleriyle sesi birbirine uymuyordu. Onun yaptığı herhangi bir şeyi yesem muhtemelen yine aynı mesajı alacağımı biliyordum: Bana yardım et, mutsuzum, <em>bana yardım et</em> – her öğünde yiyenlere şişe içinde gönderilen bir imdat mektubu gibi; ve o mektup bana ulaşıyordu. O mesajı ben alıyordum.</p>

  <p>Şimdiyse yeni görevim o mesajı almıyormuşum gibi yapmaktı.</p>

  <p>Tamam, dedim.</p>

  <p>Radyoyu açtı. Birlikte çok anlamlı sözcükler hakkında sorular soran bir programı dinledik. Dikkatimi fazla veremediğimden Fairfax Caddesi’nde yanımızdan kayıp giden, vızır vızır, kısacık bir süreliğine görüş alanına girip çıkan evleri ve dükkânları izlemekle yetindim.</p>

  <p>Gününüz güzel geçmiyorsa gündüz vakti dışarı çıkıp alışveriş yapan yabancıları görmek kendinizi çok yalnız hissettirebilir. Ağzımdan kurtulmakla ilgili bir bunalım geçirdikten sonra Acil Servis’ten döndüğüm gün öyle bir gündü. Öyle bir günde kanlı canlı renkler giyinmiş, pırıl pırıl saçlarıyla rengârenk örme kazakları gösterip gülümseyen insanlara bakmak kolay değildi.</p>

  <p>Hepsini silmek istiyordum. Fakat aynı zamanda hepsinin yerine geçmeyi de istiyordum; hem onları silemiyor hem de onların yerine geçmek istiyordum.</p>

  <p>Evde Joseph bana normalde olduğundan daha iyi davrandı ve halıya düşen son gün ışığından oluşan yamuk dörtgenin üzerinde birlikte bir saat sessizce <em>paçisi</em><a class="si-noteref" href="#f6" id="backlink-6">6</a> oynadık. Babam uğrayıp bana bir yastık getirdi. Annem kestirmeye gitti. Joseph kazandı. Yatağa erken gittim. Uyandığımda aynıydım.</p>

  <p class="si-footnotes"></p>

  <p class="si-footnote" id="f6"><a class="si-backref" href="#backlink-6">6</a><span class="si-footnote-text">. Şans ve zekâya dayalı Hindistan kökenli bir taş oyunu.</span></p>
</body>
</html>
