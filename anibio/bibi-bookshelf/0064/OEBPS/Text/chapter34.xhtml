<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Limonlu Pastanın Sıradışı Hüznü</title>
  <link href="../Styles/main.css" rel="stylesheet" type="text/css" />
</head>

<body class="chapter">
  <h1>34</h1>

  <p>Annem Nova Scotia’dan Newark’a, oradan da Los Angeles’a on iki saatlik bir yolculukla pazar günü geldiğinde kapıda kucaklaştık ve sanki karşısındakinin ben olduğumdan emin olmak ister, yerine yerleştirmeye çalışırmış gibi yüzümü ellerinin arasında tuttu. Alnıma basılı endişe çizgilerini yumuşatmaya çalışıyor, ama sanki görünmez bir kalem varmış gibi, o çizgiler benimkinden onun alnına doğru yayılıyordu. Üzüntüm onu kaygılandırıyordu. Joseph’in kayboluşlarını genelde babam gibi sakin karşılıyor ve geri döneceği zamanı beklemekle yetiniyordum. Yanakları al al olan ve ta doğudaki serin ferahlatıcı rüzgârlardan parlaklaşan annem yine de geziden dinlenmiş olarak dönmüşe benziyordu.</p>

  <p>Ön kapının girişinde yüz yüze dikiliyorduk.</p>

  <p>Oraya bakmaya gittiğin için sağ ol, dedi. Omuzlarımı sıktı. Gözleri değişti. Dinle!.. dedi.</p>

  <p>Başımı salladım. Gerek yok, dedim. Endişe edecek daha önemli şeyler var. Bu konuda bir şey diyecek değilim.</p>

  <p>Coşkuyla, minnetle yanaklarımı öptü, orada gözyaşlarını bıraktı. Sonra para çantasını alıp her şeyi yerinde görmek için Bedford Gardens’a hızlıca gidip döneceğini söyledi.</p>

  <p>Arabasıyla uzaklaşmasına kulak verip ardından evin çevresini dolaştım. Sıkıntım yerli yerinde duruyordu. Birini aramayı düşünüyordum –Eliza’yı, hatta Sherrie’yi– ama gerçekten konuşmak istediğim tek insan George olmasına rağmen ondan da zaten çok fazla şey istediğimi hissediyordum. Ben de annem Joseph’tayken ve babam içsavaş üstüne bir mini dizinin açılış bölümünü izlemek için otururken mutfağa yollandım. Pencereler açılmış, masanın üstü temizlenmişti. Tezgâhın üstünde yalnızca bir baş sarmısak duruyordu, ben de başparmağımı daldırıp onu dişlerine ayırdım. Avucumun kenarıyla bıçağın demirine bastırıp her bir dişi ezdim. Kâğıtsı beyaz kabukları diri sarı özünden ayırdım. Doğradım.</p>

  <p>Balkondaki yataktan daha önce haberi olmayan annem, yemek yapamayacak kadar huzursuz dönünce hazırlıkları benim yapacağımı söyledim. Zaten başlamıştım. Babam yan odada onunla kısık bir sesle konuşurken spagetti için bir tencere dolusu suya tuz kattım. Bir kutu konserve domates açıp cızırdayan zeytinyağındaki doğranmış sarmısak ve soğanlara ekledim. Hatırladığım kadarıyla bir öğünü baştan sona ilk kez hazırlıyordum. Dikkatimi olabildiğince eldeki işe veriyor ve maydanozları incecik kıyarken malzemeleri şu soğan çorbasında olduğu gibi birbiriyle kendiliğinden buluşturmaya gayret ediyordum.</p>

  <p>Bir saat sonra, Yemek hazır, dedim. Babam gerinerek dakik bir şekilde mutfağa girdi, annem de yorgun gözlerle gelip sofrayı kurdu. Omuzları ağırlaşmıştı. Masanın ortasına bir kâse rendelenmiş Parmesan peyniri koydum ve herkese bir tabak marinara soslu spagetti servis ettim. Babam küçük bir çocukmuşum gibi saçımı karıştırdı; annem bir şişe şarap açtı. Çatallarını alıp tabaklarına daldırıp sessizce yediler. Birkaç dakika yemelerini izledim, annem onlara katılıp katılmayacağımı sorunca direnmekten vazgeçip çatalımı aldım ve makarnayı doladım. Tamamını kendim yaptığım ilk yemek. Lokmayı alırken ellerim titriyordu.</p>

  <p>Sosu iyiydi, basitti, koyuydu.</p>

  <p>Üzüntü, öfke, tanklar, delikler, umut, suçluluk, nöbetler. Çürüyen çiçeklere benzer nostalji. Soğuk bir fabrika.</p>

  <p>Peçeteyi gözlerime bastırdım.</p>

  <p>Babam ellerime pat pat vurarak, Her şey yoluna girecek, dedi.</p>

  <p>Yemekte annem bir kere bakışlarını kaldırdı. Gözleri nemliydi. Bunu sen mi yaptın?</p>

  <p>Evet.</p>

  <p>Güzel olmuş, Rose, dedi. Lezzetli. Nerede öğrendin?</p>

  <p>Hiçbir yerde, dedim. Bilmiyorum. Belki sana bakarak?</p>

  <p>Ben yokken yemek mi yapıyordun?</p>

  <p>Pek sayılmaz, dedim.</p>

  <p>İkisi de ikişer tabak aldılar. Ben benimkinden dört çatal yedim.</p>

  <p>Babam kendi tabağını silip süpürdü, sudan geçirdi ve mutfaktan çıktı.</p>

  <p>Annem masada kaldı. Parmak uçlarını gözlerinin altında gezdirirken Joseph’le ilgili endişelere boğuldu.</p>

  <p>Sofradaki yerimizde bir süre birlikte oturduk. O lokmalardan sonra ben sükûnetimi korumaya çalışıyor, orada ne olduğunun pek azını anlayabiliyordum.</p>

  <p>Annem –her zamankinden daha ağır bir şekilde– kalktı ve artıkları bir tabağa kaşıkla sıyırdıktan sonra kırmızılıkları damar damar lavaboya akıtarak birlikte bulaşıkları yıkadık. Spagettinin ambalajından içinde neler olduğunu, hangi fabrikanın tadına baktığımı kontrol ettim, ama hiçbir şey birbirine uymuyordu.</p>

  <p>Annem durulamayı bitirip çatal kaşıkları kuruluyordu. Lavanta kokulu bulaşık deterjanı duru arı bir mordu. Mutfak penceresinin dışında bir komşu, köpeğini gezdirirken bir lambanın ışığı tasmadan yansıdı.</p>

  <p>Annem süngerin suyunu sıktı ve evyenin kenarındaki alüminyum çubuğun üstüne bıraktı.</p>

  <p>Pencereden dışarı, Neredesin? diye fısıldadı geceye doğru.</p>

  <p class="si-footnotes"></p>
</body>
</html>
