<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Limonlu Pastanın Sıradışı Hüznü</title>
  <link href="../Styles/main.css" rel="stylesheet" type="text/css" />
</head>

<body class="chapter">
  <h1>5</h1>

  <p>Öğle tatilinden sonra öğretmen beni hemşireye gönderdi.</p>

  <p>Çarşambaları öğleden sonra tabiat dersi yapardık. Üçüncü sınıftaki tabiat dersi hep böceklerle ilgiliydi ve ben ateşböceklerinin işleneceği haftayı iple çekiyordum. Gelgelelim, yemek saati sırasında ruh halim fena halde değişmişti ve sınıfa döndükten sonra başımı sırama yasladım. Aslında niyetim bu değildi; ama sanki biri başıma bir mıknatıs yerleştirmiş, bir başkasını da defterimin içine sıkıştırmıştı. Başım illa ki oraya gitmek istiyordu.</p>

  <p>Öğretmen dersin ortasında durdu.</p>

  <p>Çocuklar, gözlerinizi kapatıp gecenin karanlığında ışık çakarak uçan bir ateşböceği olduğunuzu hayal edin, dedi.</p>

  <p>Sonra benim olduğum sıraya doğru geldi ve yanımda diz çökerek iyi olup olmadığımı sordu. Ona, galiba hasta olduğumu söyleyince, hemen yanımda hayal etmekle meşgul olan arkadaşım Eliza bir gözünü aralayarak, bütün öğle tatilini çeşmenin başında geçirdiğimi açıkladı.</p>

  <p>Çok ama çok susamıştı, diye fısıldadı.</p>

  <p>Öğretmen, Sıcak yüzünden mi? diye sordu.</p>

  <p>Sanmıyorum, dedim.</p>

  <p>Öğretmen, üstünde adım yazılı izin kâğıdını imzalarken masasının başında duruyordum. Sınıf arkadaşlarım kollarını açarak kanat çırpadursunlar, ben boş koridorlarda eski ödüllerin ve evlere ait resimlerin önünden geçip revirin açık kapısına ulaştım, orada dikilip izin kâğıdımı tutarak durakladım. Daha önce hemşireye hiç gelmemiştim. Nadiren hastalanırdım. Hiç numara yapmazdım.</p>

  <p>İçeride çizgili bluz giymiş bir kadın çizik içindeki çam bir masanın başında oturuyor, turuncu ve pembe dosyalardan bir yığını karıştırıyordu. İzin kâğıdımı gösterince içeri gelmemi işaret etti.</p>

  <p>Bir kâğıt parçasına bir şeyler karalayarak, Bir saniye bekle, dedi.</p>

  <p>Bu hemşireyi daha önce okul toplantılarında görmüştüm, kemiği kırık olan birileri varsa genelde onların yanında dikiliyordu. Kırık kemiklerin gözetmeniydi. Beyaz giyinmiyordu, ama kolları yumuşak görünüyordu ve bileklerinden birinde uçları birbirinin üstüne binen şarap rengi ipekten bir saat kayışı vardı. İki dosyaya değerlendirmelerini yazdıktan sonra odadaki tek boş sandalyede oturan bana baktı: sonu gelmez hasta çocuklardan biri daha.</p>

  <p>Bir termometre alıp sallayarak, Ee, sorun nedir, canım? dedi.</p>

  <p>Dirseklerimi tutarak düşündüm.</p>

  <p>Ateşin mi var?</p>

  <p>Hayır, dedim.</p>

  <p>Burnun mu tıkalı?</p>

  <p>Kokladım. Odada hafif kirazımsı bir ilaç kokusu vardı. Hemşirenin yumuşak dirseklerine, koyu kırmızı saat kayışına baktım. O kollara güvenmekle başladım.</p>

  <p>Yemeklerin tadı kötü geliyor, dedim.</p>

  <p>Tam olarak doğru sayılmazdı; öğle tatilinde bir elmayı afiyetle yemiştim. Teneffüsteki kutu süt de fena değildi. Ama onun dışındaki neredeyse her şey –pasta, tavuklu akşam yemeği, ev yapımı çikolatalı kek, fıstık ezmeli sandviçteki şiddetli özlem– değişik derecelerde olmak üzere aynı korkuyu uyandırıyordu.</p>

  <p>Başını uzatıp beni gözden geçiren hemşire, Ne gibi kötü? diye sordu. Fazla kilolu mu olduğunu düşünüyorsun?</p>

  <p>Hayır, dedim. İçi boş gibi, dedim.</p>

  <p>Klipsli bir klasöre boş bir kâğıt tutturdu. İçinin boş olduğunu mu düşünüyorsun?</p>

  <p>Benim değil, diye bocaladım. Yiyeceklerin. Sanki yemeklerde bir boşluk var.</p>

  <p>Kâğıda ağır ağır, <em>Yemeklerin içinde bir boşluk var,</em> diye yazdı. Ben izlerken sonuna bir soru işareti ekledi. Eğri, doğru, boşluk, nokta.</p>

  <p>Odanın havası inceldi. Ateşime baktı. Gözlerimi kapatıp gecenin karanlığında ışık çakarak uçan bir ateşböceği olduğumu hayal ettim. Bir dakika sonra termometrenin yanına bakarak, Normal, dedi. Demek... kilolu olduğunu düşünmediğine eminsin?</p>

  <p>Evet, dedim.</p>

  <p>Bana hatırlatmak ister gibi, Kilolarından şikâyet edenlerin yaşları giderek küçülüyor, dedi.</p>

  <p>Ama ben yiyorum, dedim.</p>

  <p>Klasördeki kâğıda onu da yazdı. <em>Yediğini söylüyor.</em> Güzel, dedi. Al.</p>

  <p>Kâğıt bardakla su verdi. Su sözümona dağdaki bir kaynaktandı, ama haftalardır plastiğin içinde beklediğinden, bir yerinde bir tutam dağ olan sıvı plastik içmek gibiydi.</p>

  <p>Sana bal da vereyim, dedi.</p>

  <p>Başımla tamam dedim. Uzlaşmacı olmayı hâlâ çok istiyordum.</p>

  <p>Alkollü ıslak mendille termometreyi baştan aşağı silerek, Nasıl, güzeldi, değil mi? dedi.</p>

  <p>Bardağı kavrayarak, Su önemlidir, dedim. İçmezsek ölürüz.</p>

  <p>Tıpkı yiyecekler gibi, dedi.</p>

  <p>Yemeyi seviyorum, dedim sesimi yükselterek.</p>

  <p>Günde üç öğünü de mi?</p>

  <p>Evet.</p>

  <p>Peki kendini kusturmak istediğin oluyor mu hiç?</p>

  <p>Hayır.</p>

  <p>Kaşları kalkık, Peki seni tuvalete çıkarması için hap alıyor musun? diye sordu.</p>

  <p>Başımı salladım. Havalandırma pır pır etti ve klima bir kademe yükseldi. Gözyaşlarımın boğazımda yine düğümlenmeye başladığını hissedebiliyordum ama onları çözüp dağıttım. Gözyaşları ancak toplu haldeyken tehdit oluştururlar.</p>

  <p>Eh, diye iç geçirdi hemşire. O zaman kendine birkaç gün zaman tanı. Klasörü bir yana koydu.</p>

  <p>Bu kadar mı?</p>

  <p>Gülümseyerek, Bu kadar, dedi.</p>

  <p>İlaç yok mu?</p>

  <p>Yok, dedi. İyi görünüyorsun.</p>

  <p>Ama nedir <em>bu</em>? diye sordum.</p>

  <p>Kolundaki saati düzeltip omuzlarını kaldırdı. Bilmiyorum, dedi. Alerji olmasın?</p>

  <p>Yiyeceklere mi?</p>

  <p>Ya da, dedi, belki hayal gücün fazla gelişmiştir.</p>

  <p>İzin kâğıdını aldım. Daha önümde uzun bir gün vardı.</p>

  <p>Kâğıt bardağımı çöpe gönderen hemşire, Biraz dinlen, birkaç gün içinde seni çağırtırım, dedi. Sıvı iç. Kafana bir şeyi takma. Ailen iyi mi?</p>

  <p>Ailem mi? dedim. İyi, neden?</p>

  <p>Koltuğuna geri yaslanarak, Merak ettim de, dedi. Omuzlarına kanarya sarısı örgü bir hırka aldı. Böyle şeyler bazen yayılabiliyor.</p>

  <p class="si-footnotes"></p>
</body>
</html>
