<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Limonlu Pastanın Sıradışı Hüznü</title>
  <link href="../Styles/main.css" rel="stylesheet" type="text/css" />
</head>

<body class="chapter">
  <h1>23</h1>

  <p>Ağabeyimin resmî olarak ilk ortadan kayboluşu –resmî derken yanımda biri daha varken anlamında– lise mezuniyetinden hemen önceydi. Yani o gündü. Haziranda kasvetli bir öğle sonrasıydı; gökyüzü kirli beyazdı, ağaçların yaprakları sarkıyordu. Joseph üniversite ret mektuplarından beri hem tetikte hem de dalgındı; ama pazar akşamları annemin kıymıklarıyla olan aşırı yakınlaşmalı işini her zamanki kusursuzluğuyla yerine getirmiş, okula da son gününe kadar devam etmişti. Anne baba bir daha akşam gezmesi veya yemeğine çıkmadıkları için ne yazık ki sonrasında bir bakıcılık faslı ve kayboluş yaşanmadı. Kahkahalar, konuşmalar olmadı. O gün de onun sözümona hazırlanması, kep ve cüppeyi üstüne oluyor mu diye denemesi, şu madenî tokaları takıp uydurması; küçük kardeş / ehlileşmiş çoban sıfatıyla da benim, prova için okula zamanında gitmesini sağlamak için onu arabaya gütmem gerekiyordu. Ama kuzular çekip gitmişti. Onu hiçbir yerde bulamadım.</p>

  <p>Dışarıda, arabanın yan aynasında rujunu yenileyen anneme, Joe odasında yok, dedim. Sana anlattığım şu olayı yapıyor, dedim.</p>

  <p>Dudaklarını yine pembeye boyamıştı, başını kaldırdı. Belki banyodadır? dedi.</p>

  <p>Baktım, dedim.</p>

  <p>Neredeyse öğlendi, gitme vaktiydi, güneş bulut katmanlarının ardından yakıyordu, tam o sırada George, Vista Caddesi’nin köşesini tam zamanında dönerek çıkageldi. Siyah mezuniyet kepini kafasına kondurmuş, ütülü cüppesini de koluna atmıştı. Hafif gösterişli bir reverans yaptı.</p>

  <p>Annem başını tutarak, Siz çocukların mezun olduğuna inanamıyorum! dedi. Koşarak ona sarıldı.</p>

  <p>Birlikte kepine hayran hayran baktık ve ucunda plastik yumurta asılı olan yumuşak altın renkli püsküle dokunduk. Telefon çaldı. Annem içeri koştu. Ön kapıyı açık bıraktı; sözcükleri çıkartamıyordum ama sesi, bazı öğle sonraları ahizeyi kaldırdığında işittiğime benzer telaşlı mahremiyet tonuna inerek kısıldı. George’a döndüm.</p>

  <p>Tebrikler, dedim.</p>

  <p>Vay, Rose, dedi. Tokalardan bir tanesinin ayarını yaptı. Nasılsın?</p>

  <p>Üniversiteden aldığı kabul belgesi cebine girince, sanki bir anda daha büyümüş görünüyordu. Pürüzleri daha bir törpülenmiş gibiydi.</p>

  <p>Joe kayboldu, dedim.</p>

  <p>Nereye?</p>

  <p>Bilmiyorum.</p>

  <p>Gözleri biraz daha aydınlanmış olarak dışarı çıkan annem, Ee, nerede yani? diye sordu.</p>

  <p>Odasından başka bir yerde, dedim.</p>

  <p>Hâlâ kepiyle oynayan George, Kendi başına mı gitti? diye sordu.</p>

  <p>İnanmayan bir sesle, Joseph mi? dedim.</p>

  <p>George gülerek, Olmaz değil mi? dedi.</p>

  <p>Annem el çantasının fermuarını kapayıp içeri döndü. Biz de peşinden girdik. Durumun acayipliği bir yana, bütün bu olanlara, George da annem de buradayken Joseph’in ortalarda olmayışına, George’un uğramasına, aynı şeyin ama bu sefer tanıklar varken, tekrar olmasına seviniyordum. George kendine güvenmenin uzun adımlarıyla oturma odasını geçti. Çikolatalı kekler daha sonraki parti için mutfak tezgâhında soğuyordu. Kayıp bir köpek çağırır gibi ağabeyime seslendik.</p>

  <p>Mezuniyet günü olması dikkat çekiciydi. Çatalın ilk başlangıcı. Joseph ile George hâlâ birkaç öğle sonrasını birlikte geçiriyor ve ikisinin adını taşıyan yollar sanki hâlâ aynı yönü gösteriyor olsa da yol ayrımının dibindeki açı çok geçmeden hiç de küçük olmadığını belli edecekti. Son birkaç aydır George, erken kabul edilen şeref öğrencileri için düzenlenen kutlama yemeklerinde kucağına bez peçeteler alıp kristal kadehlerden buzlu su yudumlarken, annem; Joseph için Los Angeles Şehir Üniversitesi’nde ders kayıtları yaptırıyordu. Annemle babamın orayı da denemesi önerileri karşısında, Olur tabii, demişti. Ama, demişti annemin topladığı form destelerini karıştırırken, yine de kendime ait bir yerim olabilir mi?</p>

  <p>Ellerimi şaklatarak, Bugün mezuniyet günü! diye seslendim. Gitme vakti geldi!</p>

  <p>Annem açık kahverengi mezuniyet topuklarıyla pür dikkat yürüyerek, çimenleri parça parça kaldırarak arka bahçeyi dolaştı.</p>

  <p>George evin önünde dikilip sokağı gözden geçirdi. Kökü yaylar çizip tümsekler yapan ve kaldırımı kabartan benjamin ağacının kabuğunda parmakları gezindi.</p>

  <p>Annem oturma odasını hızlı adımlarla arşınlayarak, Jo-seph! dedi.</p>

  <p>George’un yanına gittim. Onunla yine arkadaş olacak mısın? diye sordum.</p>

  <p>Bana baktı. Şaşırmıştı. Uzanıp beni yanına çekti ve saçımı karıştırdı.</p>

  <p>Senin neyin var? dedi. Joe’yla ben hep arkadaş olacağız.</p>

  <p>Mahalleden bir çocuk bisikletiyle yolun karşısından geçti. Bir an George’un omzuna yaslandım. O da başını benimkine dayadı. Limonlu sabun kokuyordu.</p>

  <p>Seni görecek miyim? diye sordum.</p>

  <p>Tabii ki, dedi. Yine uğramaya devam edeceğim.</p>

  <p>Yanağının sıcağı alnıma vuruyordu, ama daha konuşurken bile kelimelerin altından, bir havuzdaki yansımada harflerin tersten görünmesi gibi, sözlerinin aksi bir anlam yüklendiğini fark edebiliyordum.</p>

  <p>Annem kapıdan başını uzattı. Bulabildiniz mi? diye seslendi.</p>

  <p>Henüz değil, diye cevap verdim.</p>

  <p>Annem, elinde Joseph’in kep ve cüppesiyle telaşla dışarıya çıktı. Mutfakta telefon yine çaldı. Annem George’a Caltech hakkında nazik sorular sormaya başladığından cevap vermek için ben koştum.</p>

  <p>Alo?</p>

  <p>Bir erkek sesi. Alo? Lane’le konuşabilir miyim?</p>

  <p>Kim arıyor?</p>

  <p>Ben Larry, kooperatiften, dedi ses.</p>

  <p>Kalemlikten bir kalem alıp bir not kâğıdına bir daire çizdim. Adını bu kadar kolay vermesini beklemiyordum.</p>

  <p>Müsait değil, dedim. Ağabeyimin mezuniyet töreni için çıkmak üzereyiz.</p>

  <p>Ah, tamam, dedi. Sesi arkadaşçaydı, rahattı, orta perdedendi. O zaman aradığımı söyleyiver, dedi. Rose’la konuşuyorum, değil mi?</p>

  <p>Kâğıda bir Şeytan kafası çiziktirdim. Kim?</p>

  <p>Rose? Kızı?</p>

  <p>Şeytan’a kan çanağı gözler verdim. Annemin Larry’ye günlük olayları hep anlattığını hayal edebiliyordum. Her ağaç parçasındaki her ayrıntının üstünden geçerken. Her aile ferdinin adını ona söylerken. Tepsilerin kurabiye ve pastalarla dolu olarak kooperatife gitmesini, ertesi gün de boş olarak dönmesini izledikçe her gece uyumadan önce adama teşekkür etmekten kendimi alamıyordum.</p>

  <p>Şeytan’ın kafasına kıvırcık saçlar karaladım. Evet, dedim. Ben Rose.</p>

  <p>Soluğunu bırakır gibi hafif, yarı kahkahaya benzer bir ses çıkardı.</p>

  <p>Seninle tanıştığıma sevindim, dedi.</p>

  <p>Mutfak penceresinden dışarı bakınca George’un annemin sorularına cevap verdiğini görebiliyordum. Başını indirip kaldırıyordu. Yakında yurtların ve kızların dünyasına kanat açacaktı. Artık haftada iki-üç kez uğramayacak olması gaddarca bir haksızlıktı. Annem konuşarak arabaya doğru yürüdü, kollarıyla uçak taklidi gibi bir şey yaptı.</p>

  <p>Larry’ye, Bildiğimi biliyorsun, dedim.</p>

  <p>Neyi bildiğini?</p>

  <p>Ahizeye doğru hafifçe güldüm. Annemin bagajı açıp içine baktığını fark ettim. Bagaj mı? Joseph mi? Bir an hepsi komik geldi; komik, gülünç ve üzücü.</p>

  <p>Biliyorum işte, dedim. Bilmemem gereken şeyi.</p>

  <p>Tekrar durakladı. Sıkıntılı bir sessizlik.</p>

  <p>Sorun değil, dedim. Yani kötü. Ama sorun değil. Sadece evi aramaktan vazgeç. Hafta sonları da bir şey olmasın. Olur mu?</p>

  <p>Karşı tarafta buz gibi bir sessizlik. Ama ağır, kulak veren bir sessizlik. George kendi cüppesiyle Joseph’inkini arabanın arka koltuğunun yanındaki kancalara özenle taktı.</p>

  <p>Larry, Sanırım anladım, dedi.</p>

  <p>Arabanın yanında annem, George’a canlı hareketlerle yine bir şey anlatıyordu. Pembe, geniş ağzıyla.</p>

  <p>Teşekkür ederim, dedim ve kapattım.</p>

  <p>Not kâğıdını düşündüm. Sonra bir yenisine, Larry aradı, diye yazdım.</p>

  <p>On ikiyi çeyrek geçe annem kornayı çaldı. Prova az sonra başlayacaktı: Tüm mezun adayları lise toplantı salonunda cüppeleriyle dizilerek töreni başlatacaklardı. Babamla George’un ailesi asıl tören için bizimle daha sonra, okulda buluşacaklardı.</p>

  <p>Korna, bisiklet kullanan mahalleli çocuğu irkiltmekten başka bir işe yaramayınca annem arabanın yanından ayrılıp komşuların evine bakmaya gitti. Sokaktan aşağı, Jo-seph! diye seslenerek gidiyordu. Not kâğıdını buzdolabındaki bir magnetin altına sıkıştırdım. Ne yapabilirdim? Onu mutlu görmeyi seviyordum. O mutluyken hayat daha güzeldi.</p>

  <p>Evin her yerini dolaştım. Dolapların açık kapaklarını kapattım, ışıkları söndürdüm. Sonunda ağabeyimin odasında dikilmeye gittim. Onca koşuşturmaca ve bakınma, açma ve kapama, kocaman bir hile gibiydi. Sanki buradan başka her yerde, ama yine de odasına yakındı. Onu bulamasam da nerede olmadığını biliyordum ve komşularda da olmadığı kesindi. Kitaplar, yarı denklenmiş koliler, giysi öbekleri. Odanın kendisindeki şu tanıdık boğucu gerilim.</p>

  <p>Yakında gelir, dedim.</p>

  <p>Annem kaldırımdan aşağı koşuyordu. George’a, Ne yapalım? diye seslendi. Vakit geldi!</p>

  <p>Annemin duyamayacağı kadar kısık bir sesle, Biliyorum, dedim. Gözlerimi kapadım. Bir saniyecik bekle, dedim.</p>

  <p>Annem kaldırımdan aşağı, sokağın sonuna doğru koşturmaya devam ediyordu. Jo-seph! diye seslendiğini duyabiliyordum. George arabanın orada dikiliyor, bisikletle gidip gelen çocukla konuşuyordu. Açılmış bir çam kozalağını havaya atıp yakalıyordu.</p>

  <p>Ağabeyimin odasından çıkıp kendiminkine, Pegasus kalemleriyle kırık tabureler, oyuncak bebekler ülkesine girdim. Annemin son doğum günümde bana verdiği takı kutusunu açtım. Artık kereste parçalarından yapmıştı; özenle yerleştirilmiş çekmeceleri, ince dallardan yontulmuş kulplarıyla parlak düzgün bir meşedendi. Her işi bir öncekinden daha hünerli oluyordu.</p>

  <p>Oğlunu her şeyden çok seven annem sokağın aşağısında ona sesleniyordu. Dünyadaki en yakın arkadaşı George dışarıda kaldırımı gözden geçiriyordu. Benim için beklenmedik bir andı. Ağabeyimle hiçbir zaman yakın olmamıştık ve ne olduğunu anlamakta zorlanıyordum, ama yine de durumun herkesten daha çok farkındaydım. Bir şekilde olayla bir ilgim vardı. Yirmi dolarlık dürülü banknotu es geçerek takı kutusunun çekmecelerini karıştırdım. Renkli taşları yan yana dizerken ipuçları için olabildiğince kulak kabartıyordum.</p>

  <p>Benim odamdan bir şey çıkmadı, ama uzun saten bir kurdeleyi çözerken onunkinden iki adım sesi geldi: bir, iki. Koridora çıktığımda işte orada, bir makinede yıkanıp kurutulmuş gibi yüzünde aynı ifadeyle kapı boşluğundaydı.</p>

  <p>Annemiz sokağın aşağısından, Jo-seph! diye sesleniyordu.</p>

  <p>George, Jo-seph! diye onu tekrar ediyordu.</p>

  <p>Joseph sakince bana baktı. Birbirimizi uzun uzun seyrettik.</p>

  <p>Hazırım, dedi.</p>
</body>
</html>
