<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Limonlu Pastanın Sıradışı Hüznü</title>
  <link href="../Styles/main.css" rel="stylesheet" type="text/css" />
</head>

<body class="chapter">
  <h1>28</h1>

  <p>Joseph’in yaşadığı bina, yalancı mermer kaplamalı ve çirkindi, kaskatı sıralar halinde küt selvilerden çitleri vardı ve önde elyazısıyla yazılmış adı hatırlayamayacağım kadar silikti.</p>

  <p>Oraya vardığımda bütün site hiç olmadığı kadar boş görünüyordu. Alt kattaki garajda kırık dökük kahverengi bir Chevrolet duruyordu. Arabayı yanaştırdığımda gökyüzünün bulutla tüllendiği akşamüstüydü ve sokaklarda arabalar evlerine dönüyor, park ediyor, çalışan insanlar bagajlarını boşaltıyor ve dairelerine giriyorlardı.</p>

  <p>Ayaklarım istemeye istemeye basamakları çıkıp balkonumsu koridoru yürüdü. Merdivenin başında, Joseph’in dairesinin önünde biri tırabzanlara iki kişilik bir yatak dayamıştı. Yastığı ve yorganıyla yatıp uyumaya hazırdı. Kapının orada tek başına duran lambanın siyah madenî kümbetinde galibarda renkli yedek anahtarı –isimliğinde annemin elyazısıyla bir J olan anahtarı– yoklayıp buldum. Onunla kapıyı biraz aralayabildim, ama sonra zincire takıldım.</p>

  <p>Aralıktaki karanlığa, Joseph? diye seslendim.</p>

  <p>Ses yoktu.</p>

  <p>Annem ve George’dan sonra tadım tuzum iyice kaçmıştı. George’u aradığım için utanıyordum. Anneme bildiğimi anlattığım için altüsttüm. Artık söylediğime göre onunla konuşmamız gerekiyordu. Artı, ağabeyime bakmak zorunda olmam sinirimi bozuyordu. Joseph’in kapısı madem açılmıyordu, ben de homurdana homurdana elimi aralıktan içeri sokup zinciri yerinden çıkarmaya çalıştım. Aslında zincirin ucuna yetişemiyordum, ama kapı sövesindeki vidalar gevşemiş gibiydi ve ben de kolumu büküp parmaklarımı kıvırdım ve bir-iki hareketle bütün tertibatı sökmeye başladım. Bir dakika sonra kapı ardına kadar açıktı.</p>

  <p>Oturma odası karanlıktı. Boştu.</p>

  <p>Aslında Joseph’in evine pek girmemiştim. Onu görüyorsam bunun sebebi onun bize gelmesi, annemin arabaya atlayıp onu alması ve eve getirmesiydi. Bazen George’la birlikte akşam yemeğine geliyorlardı, ama George’un Caltech’le ilgili kıpır kıpır son haberleriyle Joseph’in gönülsüz mırıldanmaları anneme bile fazla geldiğinden bu yemekler pek de sık olmuyordu.</p>

  <p>İçerisi hafiften erişte kokuyordu. İçeride, üstünde bilim kitapları yığılı katlanır masa ve arkasında elyazısıyla büyükannemin soyadının olduğu –kıvrak bir <em>Morehead</em> yazısı– döşemesi yırtık sandalye hariç, mobilya denebilecek fazla bir şey yoktu. Mutfaktakiler dışında tüm perdeler çekilmişti, orada da küçük pencereden fayans zemine birkaç ikindi huzmesi düşüyor, çapraz desenlerin üstüne güneşin sarı çizgilerinden ayrı bir desen atıyordu. Ön kapıyı açık bıraktım.</p>

  <p>İçerideyim, dedim.</p>

  <p>Cevap gelmedi.</p>

  <p>Koridora adım attım. Fotoğraf yoktu. Banyonun ışığı sönüktü. Yatak odası koridorun en sonundaydı.</p>

  <p>Koridorda ilerlerken, Geliyorum, dedim. Joseph? Alooo! Benim, annemin her zamanki teftişçisi.</p>

  <p>Sessiz. Boş. Koridordaki tepe ışığını yaktım, ama loşluğun içine yanık bir sarılık atmaktan başka bir işe yaramadı.</p>

  <p>Odasından ses seda gelmiyordu. Tam bir sessizlik. Bunları daha önce de yaşamıştım. Dışarıda birkaç araba sallana sallana yoldan yukarı çıkıyordu. Yalnızca binanın derinliklerinden bir yerden uzak tesisatların belli belirsiz uğultu ve takırtısı.</p>

  <p>Joseph kimseyi davet etmez veya parti vermezdi, dolayısıyla bildiğim kadarıyla annem ve kendisi dışında evine ayak basan ilk kişi bendim. Bu önemliydi, çünkü koridorun sonundaki yatak odasının kapısında yıllar yıllar önce kalın siyah kalemle yazılmış ve artık solarak griye dönmüş, çocukluğundan kalma şu <em>Girilmez</em> yazısı vardı. Oradaki <em>e</em>’nin kutumsu biçimi, biraz iriye kaçan <em>z</em>’nin şekli çoktan hafızama kazınmıştı. O kadar tanıdık bir görüntüydü ki, ancak bir dakika sonra sorgulamak aklıma geldi. Niçin oradaydı? Eve geldiği ziyaretlerden birinde kapısından almış ve yalnız yaşamasına rağmen buraya takmış olmalıydı. İyi de yazı kimin içindi? Şu kötü çizilmiş kafatasıyla çapraz kemikler kimeydi?</p>

  <p>Kapıda adını seslendim ve kimse cevap vermeyince itip açtım.</p>

  <p>İçerinin ışığı kapalıydı. Düğmeye basıp açtım. Joseph odanın ortasında, katlanır çalışma masanın başındaki bir sandalyede dizüstü bilgisayarıyla oturuyordu. Giyinikti. Uyanıktı. Marazlı ve zayıf görünüyordu, ama ona bakılırsa bana zaten hep marazlı ve zayıf görünürdü.</p>

  <p>Şaşkınlıkla, Merhaba, dedim. Neler oluyor? Burada mıydın? İyi misin?</p>

  <p>Sakince, İyiyim, dedi.</p>

  <p>Yatak odası küçüktü: duvardan duvara bej bir halı, sürme kapıları aynalı dolaplar ve artık olmayan yatağı, basit bir şifonyer, bir çift katlanır sandalye, çalışma masası ve komodin. Tek pencere kapalıydı. Köşede uzun bir dikdörtgen halinde katlı duran bir başka halı vardı.</p>

  <p>Oradaki senin yatağın mı?</p>

  <p>Yerde yatmak sırtıma daha iyi geliyor, dedi.</p>

  <p>Yerde mi yatıyorsun? Sen neden söz ediyorsun?</p>

  <p>Siyah romantik kirpiklerle çepeçevre çizgi çekilmiş gözlerini ardına kadar açık ve kırpmadığı bir bakışla üstüme dikti.</p>

  <p>Ne yapıyorsun? dedim.</p>

  <p>Çalışıyorum.</p>

  <p>Onu bu kadar kolay bulmuş olmam hiç mantıklı gelmiyordu. Kot pantolonu, tişörtü ve ayakkabılarıylaydı. Büyütecek bir olay yoktu. Üstelik her şey normal görünüyordu. Şifonyerin üstünde, duvara dayalı olarak ortaokuldaki bir galaksi çizme yarışında kazandığı eski bir plaket ve annemin yaptığı meşin takı kutularından daha sonraki marangozluk yıllarına ait bir örnek duruyordu. Birkaç bozuklukla hamura dönmüş bir dolarlık bir banknot da oraya saçılmıştı.</p>

  <p>Sabırsızca bana baktı, ama odanın ortasında açık duran, arkasında yine kıvrak yazıyla <em>Morehead</em> yazan bir katlanır sandalye daha vardı ve her şeyin bu kadar yerli yerinde olması beni bir şekilde rahatsız ettiği, onu orada oturuyor bulmak bir şekilde bana hiçlikle geçirdiğim mutat zamanlarımdan daha fena geldiği için o boş sandalyeye gidip oturdum.</p>

  <p>Beni içeri alsaydın olmaz mıydı? Zincirini kırmak zorunda kaldım.</p>

  <p>İşim vardı, dedi. Yani <em>var</em>.</p>

  <p>Odada göz gezdirdim. Dolabında asılı iki eskimiş ekose gömleğin altında birkaç çift yürüyüş botu vardı. Komodinin üstünde birkaç lastikle kurşunkalem, bir de tükenmez gelişigüzel duruyordu, yatak boşluğunun yanına da kahverengi lekeli yapay bir ladin ağacı kondurulmuştu. Kalkıp tepemizde gözümü kamaştıran lambayı kapattım. Pencerenin dışında güneş batmıştı ve uzun günün bitimi, arabaların park yerlerine yerleşmeye devam ettiği binaların üstünde tırpan izleri halinde yayılıyordu.</p>

  <p>Ne işi?</p>

  <p>İş, dedi.</p>

  <p>Hayır, dedim.</p>

  <p>Dik bir sesle, <em>İşim var,</em> Rose, dedi. Gidebilir misin?</p>

  <p>Pencereyi açıp kırmızı bir Honda Civic’in geri geri gelerek park etmesini izledim. İçinden bir kadın çıkıp kızıl saçlarını salladı. Arabanın kapısını açarken dikkat etmemişti ve başka bir araba az daha bacağını koparıyordu.</p>

  <p>Sana daha sonra açıklarım, dedi. Karışık bir deney bu.</p>

  <p>Eminim öyledir, dedim. Telefona niye cevap vermiyorsun? Onca yolu geldim. Seni bulmak niye bu kadar kolay oldu?</p>

  <p>...</p>

  <p>Yemek yiyor musun?</p>

  <p>...</p>

  <p>Su içiyor musun?</p>

  <p>Sesi zayıflayarak, Dikkatimi toplamam gerekiyor, dedi.</p>

  <p>Arabaları izleme nöbetimden ayrılmıyordum.</p>

  <p>Dışarıda havanın beyazlığı maviye doğru derinleşti. Şu ünlü romantik Güney California alacakaranlığı koyuluyordu. İşimi yapmıştım, herhalde gitmem gerekirdi. Annemi arayıp iyi haberi verebilir, Joseph’e bir jambonlu sandviçle bir bardak su getirip eve dönebilir, Eliza’nın partisine katılıp katılmamayla ilgili tartışmayı kafamda sürdürebilirdim.</p>

  <p>Gelgelelim, burada olmanın aşinalığı çok fazlaydı. İçerinin havası, çocuk bakıcılığı fasıllarında Joseph bitkin görünüşü ve dağınık saçlarıyla tekrar ortaya çıktığı zaman yüzünde birçok kez gördüğüm ağırlığın aynısını taşıyordu ve pencerede dikilirken, bir davada can alıcı aşamaya gelen bir dedektif gibi hissediyordum kendimi. Sanki yeterince sessiz, çok çok sessiz, elimden geldiğince sessiz durursam daha önce görmediğim bir şeyi görebilirmişim gibi.</p>

  <p>Bunu anlamak biraz moralimi düzeltmişti. Sinirli halim, altında bir beklenti okunun belirip sivrilmeye başladığı parazit sesli bir yüzeyden ibaret kalıyordu. Yolun karşısındaki apartmanlar karanlıktan görünmez hale gelene kadar penceredeki nöbet yerimden ayrılmadım. Pencerelerin çıt diye aydınlanmasını görmenin mütevazı sevinci veya sarı ışık kutucuklarının karanlık dal uçlarını büklüm büklüm göstermesinin sade hazzını yaşıyordum.</p>

  <p>Farı açık birkaç araba daha yoldan yukarı süzüldü. Odanın ortasındaki sandalyeye dönüp oturdum.</p>

  <p>Masada oturmaya devam eden Joseph görünür bir şekilde kasıldı.</p>

  <p>Anneme e-posta atarım, dedi, nasıl? Hadi artık.</p>

  <p>Başımı salladım.</p>

  <p>Üzgünüm, dedim. Galiba biraz daha kalmak istiyorum.</p>

  <p>Neredeyse ciyaklayarak, O biraz dediğin ne kadar sürecek acaba? dedi.</p>

  <p>Bilmiyorum.</p>

  <p>Arkasını dönmedi. Yürümeyen bir trendeki yolcular gibi, o önde ben arkada, bir sıra halinde oturuyorduk. Bilgisayarının ekran koruyucusu –hava kabarcıklı bir akvaryumda dönüp duran balıklar– açık olduğundan gerçekten bir şey üstünde çalışıp çalışmadığını göremiyordum. Masada başka bir şey yoktu. Birkaç kurşunkalem. Pencerenin altındaki duvara tükenmezkalemle karalanmış belli belirsiz izler. Ne hakkında olduğunu bilemediğim gelişigüzel çiziktirmeler, yarım bir denklem veya sıra halinde birkaç sayı.</p>

  <p>Parmakları masanın kenarına gömüldü.</p>

  <p>Üzgünüm, dedim yine.</p>

  <p>Garip olan bir başka şey de işine geri dönmeyişiydi. Ben pencerede dururken dönmemişti. Hâlâ da dönmüyordu. Eski günlerde, onunla sadece aynı odada olmak istediğim zamanlar beni elinden geldiğince görmezden gelir, sonra da oflayarak, belki de söverek ya da kapıyı kilitleyerek defterini veya kitabını yan odaya taşırdı. Fakat bu sefer yerinden kalkmıyordu. Anlık bir dürtüyle uzanarak bir tuşa basıp bilgisayarı uyandırdım ve Joseph ne oluyoruz! diye yekinirken açılan ekranda bir haber sayfası, <em>New York Times</em>’ın ekonomi ve dış politikadan söz eden baş sayfası çıktı. Gördüğüm kadarıyla başka açık dosya yoktu.</p>

  <p>İşin bu mu? dedim. Haber okumak mı?</p>

  <p>Ne olmuş?</p>

  <p>Karanlık, odanın içine işledi.</p>

  <p>Ortada rahatsız edici bir şey yoktu, o kadarını görebiliyordum. Cinsellik kokusu alamıyordum; alelacele örtülmüş bir çarşaf, gizli bir utanma veya bir hazzın belirtisi yoktu. Duygusallık da yoktu – ne Joseph bir köşede sallanarak ağlar veya kendini paralarken odaya girivermiştim ne de bir çekmecede güncesini bulup onu lisedeki hoparlör sisteminden sesli okumuştum. Ne bomba malzemeleri veya uyuşturucu torbaları ne de samuray kılıcı, ateşli silah veya şırınga. Her ne dönüyorsa bütün bunlardan daha farklı, daha mahrem, daha gizli kapaklıydı: Bu tarafa sızan tek yanı onun olabildiğince yalnız, yalnızdan da yalnız, en yalnız kalmak istemesiydi ve benim odada oluşum, kafasına elektrotlar bağlayarak zihninin vuruşlarını okumam kadar saldırgancaydı.</p>

  <p>Elimden geldiği kadar sessiz olmaya çalışarak, Sadece biraz daha kalmak istiyorum, dedim.</p>

  <p>Sen kahrolası bir baş belasısın! dedi. Her zaman kıçımda lanet bir çıbanbaşı oldun! Ve bilgisayarın kapağını hızla kapattı, ama sandalyesinden kımıldamadı.</p>

  <p>Sayısız örnekte olduğu gibi, başka herhangi bir durum olsa öfkeyle kalkıp gider, belki mutfakta, belki de balkonda benden en uzak köşeyi bulurdu, ama hayret verici bir şekilde öyle yapmadı ve o zaman ben de sandalyesinden şüphelenmeye başladım. Dikkatle baktım. Dairesine şahsen beğendiği mobilyalardan biri olarak büyükannemin yolladığı dört tane katlanır Morehead sandalyesinin üçüncüsüydü ve benimkiyle aynıydı.</p>

  <p>Joseph normal bir insanın bir sandalyede oturduğu gibi oturuyordu, ama çok dikkatli bakınca sanki sandalyenin ayağı doğruca ayakkabısının içinde kayboluyordu. Sandalyenin iki ayağı pantolonunun iki bacağından içeri giriyordu ve daha da dikkatle bakınca, sandalyenin ayakları pantolonun bacaklarından girebilsin diye oraya uygun ebatta delikler açtığını, ucunda kauçuk kapak olan açık sıçan renkli alüminyum ayağın kendi bacağıyla herhalde aynı ortamı paylaşarak ayakkabısından içeri girdiğini görebiliyordum.</p>

  <p>O sandalyenin pantolonun içinde işi ne? diye sordum. Arkadaşça bir tavır takınmaya çalışarak, hafif bir edayla sormuştum.</p>

  <p>Bir şey demedi. Öfkeyle patlamadı. Bilgisayarının kapağını açıp düğmesine bastı ve haberleri okumaya başladı. Sadece gözlem. Sadece görünen şeylere bakmak. Sandalyenin ayağının ayakkabıya nereden girdiğini görmek için yakından baktım, ama pantolonunun paçası orayı örtüyordu ve bir şekilde ortada köklü bir anormallik vardı. İşte o zaman boğazıma hafif bir bulantı, bir baş dönmesi, bundan hoşlanmayacağım, neyle karşılaşacaksam bunun iyi bir şey olmadığı yollu bir his yapıştı. Oradan çıkmalı, akşama dönmeli, yolun karşısındaki kırmızı arabalı kadının kapısını çalmalı, yiyecek herhangi bir şey istemeli, ona sarılmalı, yakında bir adam bulmalı, damdan düşer gibi Eddie’yi arayıp lütfen üstümdekileri çıkarmasını istemeliydim. Hemen. Gitmeliydim. Sandalyenin ayağında bir şekilde bir yanlışlık vardı. Nasıl? Yani vücuduna mobilya mı yerleştiriyordu?</p>

  <p>Canın yanıyor mu? diye sordum.</p>

  <p>İyiyim. Kocaman gri gözlerle dönüp bana baktı ve sesi yumuşadı, neredeyse kibarlaştı.</p>

  <p>Sadece git, dedi. Rosie.</p>

  <p>Odada, aramızdaki boşluk sanki giderek açılıyordu. Bir çan çalıyordu. Koca çocukluğumuzda bana belki bir kere Rosie demişti. Bana Rose bile demezdi. Yüzü, iri iri gri gözleri ve bir anlık onca sevecenlik. Boğazım sıkıştı. Neden olduğunu anlamıyordum. Neler olduğunu anlamıyordum.</p>

  <p>Kalkıp yere, ayaklarının dibine oturdum. Zor değildi oraya oturmak ve beni ayaklarıyla itmek istediğini sezebiliyordum, ama bacaklarıyla sandalyenin ayakları yan yana olduğu için yapamıyordu. Ayrıca isteseydi beni elleriyle de yakalayıp uzaklaştırabilirdi, ama onu da yapmadı; o şefkat hali hâlâ sürüyordu: Rosie demişti, ben de uzanıp pantolonunun paçasını kaldırdım ve bir kesik olmadığını anladım. Gördüğüm şeyi nasıl anlatabilirim, onu bile bilmiyorum. Hiç kan yoktu, oysa kan görseydim –o kanın bacaklarından fışkırdığını, ameliyatlık hale geldiğini, ağrı kesicileri, bej renkli halının kanla vıcık vıcık olduğunu– çok daha iyiydi.</p>

  <p>Anlayabildiğim tek şey, sandalyenin ayağını kendi bacağına sokmadığı, ama bir şekilde orada Joseph’in bacağından çok bir sandalye ayağı olduğu ve onun çoraba geçirilmiş olarak ayakkabının içine doğru girdiğiydi. Etten bir bacak yoktu hiç görünürde, daha doğrusu, açıkça göremediğim bacağımsı bir şey vardı. Bacaklarını mı kesmişti? Hayır. Tekrar söylemek gerekirse ortada hiç kan yoktu. Sadece sandalyenin ayağının çevresinde şu insan bacağına benzer şey, sandalyenin güçlü madenî yapısının çevresinde insanlığın giderek silinen yumuşak bir halesi, bir şekilde akla yatan bir doku değişimi vardı. Sanki sandalye ona kendiliğinden hükmünü geçiriyordu, onu çözüyor veya özümsüyordu ve bunu sanki herkeste zaten böyle oluyormuş gibi tam bir doğallıkla yapıyordu. Şu kauçuk uçlu sandalye ayağı, içinde insan ayağı barındırmıyormuş gibi görünen ayakkabının içine giriyordu.</p>

  <p>Orada oturmaya devam ettim. Bir şey demedim. Dizine, şu etli dizinin yumru kemiğine tutunuyordum.</p>

  <p>Sessizlikte büyük ve sözsüz bir şeyler vardı. Evine dağılmış olan şu Morehead sandalyeleri. Bir gün buraya yine yolum düşecek ve yatakla beraber öbür bütün mobilyalar da dışarıdaki balkonda olacak, yalnızca dört Morehead sandalyesi kalacaktı. Artı birkaç kalem ve ayakkabı.</p>

  <p>Postayla birer birer geldikçe, Onları seviyorum, demişti anneme. Harikalar, çok işe yarıyorlar.</p>

  <p>Joseph’in <em>sevmek</em> sözcüğünü kullandığını ne kadar az duymuştuk. <em>Harika</em> sözcüğü keza. Lisedeyken oturma odasında, kırmızı tuğlalı şöminenin önünde bağdaş kurmuş olarak yerde oturuyor, son gelen sandalyeyi açıp kapıyordu. O nesneleri, iyi ya da kötü, pek de umursamıyordum, ama Joseph onlara bayılmıştı ve bir çizgi halinde kolayca katlanabilmelerini sahiden önemsiyordu. Postacıysa bizden nefret etmeye başlamıştı.</p>

  <p>Tanrım, Annem de onlara bayılıyor, demişti annem. Halbuki ben tahammül edemiyorum, zarafetten eser yok. Ucuz şeyler.</p>

  <p>Elleri belinde, Joseph’in başında dikiliyordu. Bir de masa var, demişti ve nitekim ertesi hafta o da gelmişti.</p>

  <p>Joseph dördüncü sandalyenin ulaştığı günün akşamı büyükannemi aradı.</p>

  <p>Ona samimiyetle, Teşekkür ederim, dedi.</p>

  <p>Ben holde dikiliyordum. Joseph bir süre dinledi.</p>

  <p>Sen de, dedi.</p>

  <p>Telefonu kapattığında yanında bitivermiştim. Ona bir saniye bile rahat veremezdim. Ne dedi?</p>

  <p>Eliyle havayı süpürerek, Pek mantıklı şeyler değil, dedi. Kâğıt oynamakla ilgili bir şeyler söyledi. <em>Mah-jong</em> mu ne?</p>

  <p>Annem, O dediği şu katlanır sandalyeler işte, dedi.</p>

  <p>Onları odama alabilir miyim?</p>

  <p>Annem dudaklarını sıkarak, Tabii? dedi. Sandalyenin birini, ek yerindeki yumrulu alüminyum vidayı, sarmal kahverengi çizgili naylon minderini süzdü.</p>

  <p>Joseph her hafta annemin elindeki kıymıkları temizliyordu. Üniversitedeyken bile, final haftalarında bile. Kanepede eline cımbızı alarak saatler boyunca.</p>

  <p>Odasında dizüstü bilgisayarının başında yine tuşları tıklatıyordu. Ben orada yokmuşum gibi haberleri okuyordu. Donakalmış gibi dikkatini önüne vermişti. Sevecenlik ânı geçmiş, kapı kapanmıştı ve daha birkaç dakika önce ne kadar kalmam ve dikkat etmem gerektiği hakkında hissettiğim kesinliğin aynısıyla bir şeyler krep gibi tersyüz oluvermişti ve artık telefonu alıp George’u aramam ve ondan yardım istemem gerektiğini biliyordum. Ağabeyime çok tuhaf şeyler oluyordu ve gördüklerimi anlamakta zorlanıyordum. Odadan kısa bir süreliğine çıkmak zorundaydım, ama yavaş olmam gerekiyordu, bu çabucak olabilecek bir şey değildi, hastaneye daha önce gittiğimiz gibi yine gidebilirdik ve doktorlar onu oraya götürebilir, belki ne yapacaklarını bilebilirlerdi. Odadan çıkıp telefonu yerinde bulmam ve ahizeyi almama yirmi saniye vardı, on saniye vardı. Ve o an bile başka bir seçeneğim yoktu; bunu bir başkasına göstermem gerekiyordu, başka çarem yoktu, çünkü Joseph bu gördüklerimi asla doğrulamazdı, kimse doğrulamazdı ve o yüzden önce George’u aramalıydım, o kişi ancak ve ancak yıllar önce kurabiyenin kızgın ve süzme peynirin yorgun olduğunu söylediğimde bana inanan George olabilirdi, gözünün önündekini gördüğüne güvenilebilecek tek kişi George’tu. Yatak odasından çıktım, oturma odasına yürüdüm, etrafı arandım, telefonu buldum, düğmesine basıp açtım ve Joseph’in odasına döndüm.</p>

  <p>On saniye, sekiz. Pencere hâlâ açıktı, oda karanlıktı. Yalnızca boş bir sandalye ve önünde masa, masanın da üstünde <em>New York Times</em>’ın baş sayfasındaki haberlerle aydınlık ve renkli olan dizüstü bilgisayarı.</p>

  <p>Üzüntü ve telaştan aklımı kaçırmadan ve George beni sokağın aşağısındaki markette ağlayarak bulmadan önce; Kanada’daki annemi aramadan ve Joseph’in yine kaybolduğunu, gittiğini, aslında evde olduğunu ve iyi göründüğünü ama sonra kayboluverdiğini söylemeden önce; babamı arayıp sekreterine tutarsızca ağlamadan önce; bunlardan önce yapmayı düşünebildiğim tek şey bir işaret koymaktı. Tek berrak düşüncem buydu ve hayatımda yaptığım hiçbir şeyden bu düşünce kadar gurur duymamışımdır. İçeride bulabildiğim tek kalemi, Joseph’in komodininde duran siyah tükenmezkalemi anlık bir dürtüyle aldım ve şu katlanır sandalyeye, dört sandalyeden biri olan ve masanın başında, dizüstü bilgisayarın karşısında duran şu sandalyeye gittim, Morehead’in altına ince titrek bir çizgi çektim. Büyükannem imzasını her zaman öyle atardı. Çizgiyi çekerken, Bu sandalye, dedim. Ağabeyim.</p>
</body>
</html>
