<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Limonlu Pastanın Sıradışı Hüznü</title>
  <link href="../Styles/main.css" rel="stylesheet" type="text/css" />
</head>

<body class="chapter">
  <h1>21</h1>

  <p>Joseph doğduğunda annemin en yakın arkadaşı Sharlene, hani Berkeley’deki üniversite günlerinde şahane Fransız-Tunus usulü kuzu güveç ve patlıcanlı domatesli tart yapan ve tütün renkli dalgalı saçları olan Sharlene, üstünde <em>Takımın Bebeği</em> yazan limon yeşili bir tişörtle tam zamanında doğumhaneye gelmiş. Babam dışarıda, büyükannem Washington’daymış.</p>

  <p>Sharlene yalpalayan annemi bir futbol pası gibi almış ve bir süre ona mükemmel –neşelendirici, duruma hâkim, sevgi dolu ve özenli– bir yardımcı olmuş ise de ana rahminin sıcaklığına kıvrılmış olarak halinden hoşnut olan ve zamanlamayı doğru bulmayan Joseph bu işe pek de hevesli değilmiş. Beş saatlik hararetli bir yardım faslından sonra Sharlene, kıpkırmızı bir surat ve yeşim rengine dönen sırılsıklam tişörtüyle lobideki umumi telefona kendini zor atmış ve bir yemek şirketindeki patronundan uzun uzadıya özür dilemiş. Annem öyle yüksek sesle haykırarak sövüp sayıyormuş ki, sözleri koridorlardan bile duyulabiliyormuş. Joseph bağıra bağıra, capcanlı, mosmor, kıvranarak başını uzatır uzatmaz Sharlene annemin alnından öpmüş, Tebrikler, harika iş, mutlu günler, demiş ve mantar dolması yapmak için kaçarcasına şehrin öbür yanına yollanmış.</p>

  <p>Doktor başka bir hastaya bakmak için çıkmış. Hemşire göbek bağını çıt diye kesip yüzünü lalelere, güllere gömmeye gitmiş.</p>

  <p>Bebeği tutup kendine yaklaştıran annem ağır ağır oturup bacaklarını çevirmiş. Bütün vücudu sızlıyormuş. Yataktan çıkıp güçlükle pencereye kadar gitmiş ve battaniyeyi havaya kaldırarak babamın havalara zıplamasını sessizce izlemiş. Babam bir puro yakmış. Bir cig dansı oynamış. Annemin hayatındaki bir sessiz film dönemi gibiymiş. Babam aynı hareketleri birkaç kez baştan sona yineleyince yorgun düşüp gözkapakları ağırlaşmış, sonra da öpücükler göndererek evi hazır etmeye gitmiş. Annem, oğluyla bir başına kalmış. Bana söylediğine göre, yakındaki bağırıp çağıran kadınlara ve çıtırdayıp bipleyen makinelere rağmen sanki o an doğumhaneden bir şey akıp gitmiş ve her şey büyük bir sessizliğe ve sakinliğe gömülmüş, annemle yeni doğan bebeğin sadece birbirlerinin gözlerine bakarak saatler geçirdikleri bir zaman ve sükûnet penceresi açılmış. Bebeğin gözleri titrek ve yeni, anneminkiler yorgun, yalnız ve derinmiş.</p>

  <p>Annem bana bu hikâyeyi ilk olarak haftalık banyomun ardından saçımı taradığında anlatmıştı. Yedi veya sekiz yaşındaydım. Onda gördüğüm, derken sesi yitti. Gördüm, dedi. Başını indirdi. Birlikte banyonun zemininde, lavanta renkli pofuduk ve nemli halının üstünde oturuyorduk ve annem bir havluyla başımı kurulamış, saçların dolaştığı yerleri açmaya hazır olarak tarağı tepemde tutuyordu. Onu taklit etmek için saçımı uzatabildiğimce belime kadar uzatmıştım ve dolayısıyla yıkanmak, şampuan, saç kremi, havlu, tarak ve eğer şanslıysam, saç kurutma makinesini de kapsayan bir saatlik büyük bir işkence haline gelmişti.</p>

  <p>Annem tam bir etkinlik insanı olduğundan onunla geçirdiğim, duvardaki ısıtıcının turuncu kırmızı sarmal tellerinin yanında civcivler gibi sıcak tutulduğum bu zamanlara bayılıyordum. Annemle böyle vakit geçirmek, ağabeyimi dinlemek anlamına geliyorsa bile buna değerdi. Artı, benim de kendi güzel hikâyem vardı; annemin dediğine göre ben doğduktan daha birkaç dakika sonra gülmeye başlamışım, hem de doktorlar bebeklerin gülmediğine dair annemi temin etmelerine rağmen. Plastik dişleri ıslak saçımdan geçirerek, kafa derime çizgi çizgi izler bırakarak, Kıkırdadın! dedi bana. Koca göbekli bir kahkaha attın!</p>

  <p>Sahi mi?</p>

  <p>Sahi, dedi. Tarağı indirirken saç uçlarımda toplanan dolgun su damlalarını havluya süzdürüyor ve süzdürdükçe omuzlarını tekrar, zarafetle düşürüyordu. Banyo kapısının aralığına baktı.</p>

  <p>Joseph’e gelince, dedi.</p>

  <p>Suyum damlayarak bekledim.</p>

  <p>Joseph’e gelince, dedi, o dünyayı olduğu gibi görüyordu.</p>

  <p>Eli saçımın ortasında durakladı.</p>

  <p>Bebekken mi? diye sordum.</p>

  <p>Bebek suretinde minik yaşlı bir peygamber gibiydi, dedi.</p>

  <p>Bu hikâyeyi anlatırken ağlamamış, ama sesi zayıflayıp kırılmıştı. Joseph bunu duyduğunda genellikle odadan çıkardı. Annem, birkaç saniyede birbirimize âşık olduk, diye devam etti. Hiç abartmıyorum! Pat! diye. Annem ona doğru gülümseyince o da, artık hangi odadaysak, oradan geçip gider, arkasından kapıyı usulca kapatarak kendi odasına çekilirdi. Anılarımda o sanki evin her odasından bu şekilde geçiyordu; annem sanki tekrar, ama tekrar ama tekrar onun doğumunu anlatıyormuş gibi. Aslında olsa olsa birkaç kez anlatmıştır, ama hafızamda annem bir nedenle benimle otururken –saç, ev ödevi, evlilik albümü– Joseph’i mutfaktan, televizyon odasından, banyodan, yatak odamdan, ön bahçeden geçerken, hiç karşılık vermeden dosdoğru yürüyüp geçerken canlandırabiliyordum.</p>

  <p>Onun bana yol göstereceğini biliyordum, dedi annem.</p>

  <p>Joseph’in kapısı çıtırtıyla kapandı.</p>

  <p>Havluyu başıma sarıp kafama bastırdı.</p>

  <p>Ben? diye sordum.</p>

  <p>Sen ne, bebeğim?</p>

  <p>Ben de sana yol gösteriyor muyum?</p>

  <p>Kulaklarımı kurulayarak, Ah, tabii, dedi. Hepiniz gösteriyorsunuz. Sen elbette bana her zaman yardım ediyorsun!</p>

  <p>Saçım yeterince kuruyup tarandıktan sonra acele etmeden iki yandan üçer nemli tutam alıp hünerli ve isabetli parmaklarıyla, örgülerimi kafanın tepesine yakın yerde başlayan Fransız usulünde örmeye başladı. Akşam yemeğinde elimi saçımdaki çıkıntılarda gezdirirken orada o kadar özel ne var diye Joseph’in gözlerini yakalamaya çalıştım, ama o kendininkileri oradan oraya döndürüp duruyordu. Israrla bakınca, Ne? diye sordu. Senin sorunun ne?</p>

  <p>Gözlerinin bana yol göstermesine çalışıyorum, dedim.</p>

  <p>Onları kapadı. Beyaz gözkapaklarından uzunlamasına küreler, kirpiklerden siyah çizgiler.</p>

  <p>Gözkapaklarım bana ait mağaralardır, diye mırıldandı. Oraya istediğim zaman girerim.</p>

  <p>Yemeği gözleri kapalı yedi ve nasılsa bir şey dökmedi. Annem yaptığı yemeğin tadını daha iyi almaya çalıştığını sanarak kendi gözlerini de kapattı ve dikkat kesildi. Çatalını dudaklarına götürürken, Evet, dedi. Mımm, doğru. Kekiğin tadını böyle çok daha iyi alıyorum.</p>

  <p>Babam bana doğru bakıp başını salladı.</p>

  <p>Tamam, tamam, anladık, dedim, ama sanki herkes kulaklarını da kapatmıştı.</p>

  <p class="si-footnotes"></p>
</body>
</html>
