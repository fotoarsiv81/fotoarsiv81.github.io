<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Limonlu Pastanın Sıradışı Hüznü</title>
  <link href="../Styles/main.css" rel="stylesheet" type="text/css" />
</head>

<body class="chapter">
  <h1>6</h1>

  <p>Okul gününün kalanını dersliğin kitaplığındaki düz ve sert yeşil halının üstünde, başı derde giren hayvanlar hakkında resimli kitaplar okuyarak geçirdim. İnsanı çatlatacak kadar sıkıcı bir öğleden sonraydı. Eddie’yle Eliza meraklı gözlerle gelerek, dört kare veya yakartop oynamak isteyip istemediğime baktılar, ama onlara kendimi iyi hissetmediğimi söyledim. Yüzlerine karşı bir-iki öksürerek, Size bulaştırmak istemem, dedim. Otobüse ayaklarımı sürüye sürüye gittim. Durakta Joseph de günün sonunda bitkin gibiydi ve cam kenarında her zamanki yerine oturdu, ama bu sefer yanında bir arkadaşı, kavisli kalkık kaşları ve uzun kollarıyla bacakları olan bir oğlan vardı. Eve kadar yol boyunca konuşup parmaklarıyla bir şeyleri göstererek bir ders kitabının üstüne kapandılar.</p>

  <p>Günlerden çarşambaydı ve çarşambaları okuldan sonra George hep bize gelirdi. George, Joseph’in en iyi ve yegâne arkadaşıydı. Darmadağınık saçları kıvırcıkla çok kıvırcık arasında karışmış, yarı beyaz, yarı siyah George Malcolm. Bir yıl kadar önce, bir keresinde evimize gelmiş ve saçından bir tutam koparıp onlarla bana burgaç ve sarmalları öğretmişti. Bir merkez noktasına yönelen dairesel bir akıntıdır, diye açıklayarak tutmam için birini vermişti. Yay gibi olan saç teline asılmıştım. Doğa böyle şekillerle doludur, diyerek beni banyonun lavabosuna götürmüş ve musluğu çevirip suyun giderden nasıl döne döne aktığını işaret etmişti. Beni kitaplığa götürüp, hava olayları hakkında bir kitap açmış ve bir siklonu göstermişti. Sonra bir de sarmal bir galaksiyi. Derken beni cam bir kavanozda deniz kabuğu koleksiyonumun olduğu banyoya tekrar sürüklemiş ve minik bir kabuğun içindeki aynı sarmala dikkatimi çekmişti. Onu saçına yaklaştırarak, Görüyor musun? demişti. Evet! diye el çırpmıştım. Gözleri öğretme zevkiyle sıcaktı. Galaktik saç, diye gülümsemişti.</p>

  <p>George okulda şimdiden efsane olmuştu bile. Fiziğe öyle doğal bir yeteneği vardı ki, sekizinci sınıftaki fen öğretmeni bir gün ondan sınıf için “göreceliğin temelleri”ni çabucak özetlemesini istemiş. George kalkmış ve bir kâğıt ağırlığı, cetvel ve duvar saatiyle öyle iyi bir iş yapmış ki, öğretmen cüzdanından yirmilik bir banknot çıkarmış. Kafanın bu kadar berrak olmasından dolayı sana para veren ilk kişi ben olmak isterim, demiş. George da o parayla sınıfa pizza ısmarlamış. Sonradan ben sorunca, Çift porsiyon <em>pepperoni</em>’li,<a class="si-noteref" href="#f2" id="backlink-2">2</a> demişti.</p>

  <p>O öğleden sonra üçümüz Fairfax’le Melrose caddelerinin kesiştiği köşede indik ve ben peşimi bırakmayan Oki Dog Restoranı’ndaki pastırmalı <em>burrito</em>’ların<a class="si-noteref" href="#f3" id="backlink-3">3</a> yağlı tuzlu kokusundan mecalim kesilmiş bir halde onları takip ederken George, bir uçağın yönüyle ilgili bir şeyi göstermek için döndü ve peşlerinden geldiğimi görerek bana el salladı.</p>

  <p>Merhaba, Rose! dedi. Nasıl gidiyor?</p>

  <p>Merhaba, dedim. Sıcak.</p>

  <p>Solmuş mavi tişörtüyle Joseph arkası bana dönük, yürümeye devam ediyordu.</p>

  <p>Bunca zamandır arkamızdan mı geliyordun? diye sordu George.</p>

  <p>Başımla evet dedim. Bir şeyler bekliyormuş gibi geriye yürümeyi sürdürünce elimi kaldırdım.</p>

  <p>George güldü. Evet, Miss Edelstein? dedi.</p>

  <p>Okul hemşiresine hiç gittin mi?</p>

  <p>Hayır, dedi.</p>

  <p>Boş ver o zaman, dedim.</p>

  <p>Tamam, dedi. Biraz canı sıkılmış görünüyordu.</p>

  <p>Tam dönecekken elimi yine salladım.</p>

  <p>Bekle, dedim. Affedersin. Gerçek bir sorum olacaktı, dedim. Fen sorusu.</p>

  <p>Ağabeyim artık çevresine bakınmaya başlamıştı. Gergindi.</p>

  <p>Baksana, dedi. İşimiz var. Ateşböceklerinden konuşmak istemiyoruz.</p>

  <p>Peki ya yemeklerin tadı tuhaf geliyorsa? dedim.</p>

  <p>Hâlâ geri geri yürüyüp kalemini bagetmiş gibi başına pat pat vuran George, Şu büfenin <em>burrito</em>’larını hiç denedin mi? diye sordu. Bugün bir tane yedim, dedi. Tuhaf diye buna derim.</p>

  <p>Joseph, George’un lafını ağzına tıkayarak, Senin flüt dersin yok mu? diye sordu.</p>

  <p>Pazartesileri, dedim. Ama yemeklerin çoğu öyle geliyor.</p>

  <p>Eliza yok mu? dedi Joe yine.</p>

  <p>Balede, dedim.</p>

  <p>George, Ne demek istiyorsun? diye sordu.</p>

  <p>Ne yapmalıyım?</p>

  <p>George, Anlamıyorum, dedi.</p>

  <p>Sesim çatlayarak, Galiba bende bir sorun var, dedim.</p>

  <p>George kafası karışmış bir halde gözlerini kıstı. O da Joe da tuhaf görünüşlü ortaokul öğrencileriydi; yüzlerinin farklı yerleri farklı hızlarda geliştiği için oranları bozuluyordu ve o aşamada George’un kaşları alnına göre o kadar yüksek ve sivriydi ki, hep şüpheci veya şaşırmış gibi görünüyordu.</p>

  <p>Evin kapısına ulaşmıştık ve Joseph, anahtarlığını bulmak için sırt çantasını karıştırıyordu. Çarşamba öğleden sonraları evin reisi oydu ve cep harçlığıyla kendine bir anahtarlık –dairenin ilerleyişine gizlice katılan akıllı mandalıyla som gümüş bir halka– almıştı. Anahtarı çıkardı, bizi içeri aldı, sonra da halkayı tesisatçılar gibi kemerinin köprüsüne taktı.</p>

  <p>Holden doğruca odasına geçecekti, ama George girişte kalmıştı.</p>

  <p>Flüt mü çalıyorsun? diye sordu.</p>

  <p>Sadece biraz, dedim.</p>

  <p>Sırt çantasından ders kitabını ağır bir şeymiş gibi çıkaran Joseph, George, baksana, dedi. On ikinci soru. Suçlularla dolu bir sürat teknesi, yedi metre yüksekliğindeki bir rıhtımdan saatte otuz kilometrelik sabit bir hızla kalkıyor. Polislerle dolu bir araba da suçluları yakalamak için rıhtımdan uçmak üzere. Tekne on bir metre uzaklaşmışken onun üstüne inmesi için arabanın rıhtımdan tam uçtuğu sırada hızı ne olmalıdır?</p>

  <p>Fakat George, bazen Joseph’in odasından bir içeri bir dışarı adımladığı zamanlar yaptığı gibi kollarını kavuşturmuştu. Kütüphaneden ilave fizik soruları not alır ve öğle sonraları onlarla uğraşırlardı; Joseph masasında, George da adımlayarak. Temiz hava girsin diye yan kapıyı açarak ağaç dallarına fiske vurur, öğretmenin fazladan not vermek için onların dikkatine sunduğu, ama gerçekte kendinin de bilmediği soruların üstünde kafa yorarlardı.</p>

  <p>Gözlerini bana dikti. Kahverengi ve keskin.</p>

  <p>Sorun olan nedir? dedi.</p>

  <p>Kızardım. Hemşireye söylediklerimi anlattım. George dinlemek için holde kalmıştı, ama Joseph odasına dalmış, ders kitabını yatağının üstüne fırlatarak masasının başına oturmuş, dosyasından bir kareli kâğıtla pergel çıkarmıştı. Ben anlatırken o pergelin çelik ucunu kareli kâğıdın üstüne yerleştirdi, kalem ucu ve özenli hareket eden elleriyle nefis bir yay çizmeye başladı. Her hareketi kendinden o kadar emindi ki, evrenin hangi sırrını deşmek üzere olduğunu tamı tamına biliyor gibiydi.</p>

  <p>Ben sözümü bitirdikten sonra George, İsviçre peyniri gibi mi? diye sordu.</p>

  <p>Hayır, dedim. Bir koca delik. Hemşire hayal gücümün fazla gelişmiş olduğunu söyledi.</p>

  <p>Joseph kusursuz yayını buruşturup bir kareli kâğıt daha çıkardı.</p>

  <p>Buruşturma, Joe, dedi George.</p>

  <p>Kâğıdı çöpe doğru fırlatan Joseph, Sıçıp batırdım, dedi.</p>

  <p>George, Yatak odam için bir fikrim olduğunu unutma, dedi. Bana dönerek, Bütün yanlışlarımızı duvar kâğıdı yapacağım da, diye ekledi. Her neyse, şimdi seni bir test edelim. Zaten bir şeyler atıştırmamız gerekiyor.</p>

  <p>Pergeli yine açıp bir ucunu iki mavi karenin kesiştiği köşeye yerleştiren Joseph, Şimdi mi? dedi.</p>

  <p>George, Sadece birkaç dakikamızı alır, dedi. Bana bakarak, Boş musun? diye sordu.</p>

  <p>Boşum, dedim.</p>

  <p>Ellerini çırptı. Gündemin ilk maddesi, Rose’a neler olduğu bulunacak, dedi.</p>

  <p>Joseph itiraz etmek için ağzını açacak oldu.</p>

  <p>İkinci madde, işe koyulmak!</p>

  <p>Hafiften eğildim. Adımı her anışı ne büyük bir yüceltmeydi. Piyango çekilişinde numaramın okunması gibi.</p>

  <p>Joseph bir sonraki kâğıdı da buruşturmak üzereyken eli durdu ve çizimi George’a uzattı. George onu ışığa tuttu ve bir tabloymuş gibi takdirle baktı. Başıyla onaylayarak, Kuzey duvarı, dedi. Harika.</p>
  <hr />

  <p>O gün öğleden sonra dört sandviç, gazoz, cips, tereyağlı kızarmış ekmek ve çikolatalı sütle geçti. Buzdolabında ne varsa elden geçirdim. Annem hâlâ yeni işindeydi, Micheltorena’ya yakın, Sunset Bulvarı’ndan tepelere doğru giden yoldaki marangoz atölyesindeydi; ağabeyimle George da kızarmış ekmeklerinin üstüne şeker döküp reçel sürüyor, ben ısırıp çiğnediğim lokmalar hakkında George’a rapor verirken, en sevdikleri robotlu televizyon dizisi hakkında konuşuyorlardı. George, telefonun yanında bulduğu büyük boy çizgili sarı bloknotu kucağında tutuyor, solda bir sütun halinde yiyeceklerin dökümünü çıkarmış, karşısına da verdiğim cevapları sıralıyordu. Annemin yaptığı güveçte orkinostan artanlara, İçi yarı boş, dedim. Babamın yaptığı hazır karamelalı pudingten bir kâsede kalanı ağzıma doldurdum, Korkunç! dedim. Babamınki o kadar dalgın ve savruktu ki, herhangi bir tat bile tespit edemedim. Algılarım yalnızca annemin yemekleriyle sınırlı değildi ve üstünden geçilecek çok şey, adeta bir bilgi sağanağı vardı, ama mutfak pencerelerinden süzülen öğle sonrası bahar güneşinin solan sıcaklığında bana sevinçle yediğim tereyağlı kızarmış ekmek yapan George’un varlığıyla, onun dikkati ve yumuşak özeniyle hafifleşip kendimi iyi hissederek, tattığım yiyeceklerin değişik katmanları hakkında düşünebilmeye başladım. Ekmek dağıtıcısı, ekmek fırını, buğday, çiftçi hakkında. İçinde korkunç keskin bir koku seçilen tereyağı hakkında. Ambalajına baktığımda Wisconsin’de büyük bir çiftlikten geldiğini okudum. Kaymakta bir incelik, sanki madenî bir tamponun bıraktığı bir tat vardı. Süt, yorgundu. Bir uçağın veya park eden bir arabanın uzak sesi gibi bütün o ırak, kıpır kıpır kaynaşan parçaların hepsi arka planda süzülüyor, yiyeceği yapanın durumu da sahneyi kaplıyordu.</p>

  <p>Üzüm jölesindeki asitsi sitemi açıklamaya çalıştığımda George, Demek her besinin bir duygusu var, dedi.</p>

  <p>Herhalde, dedim. Hem de bir sürü duygusu.</p>

  <p>Sarı bloknota birkaç kutu çizdi. Bunlar senin hislerin mi? diye sordu.</p>

  <p>Başımı salladım. Bilmiyorum, dedim.</p>

  <p>Nasıl hissediyorsun? diye sordu.</p>

  <p>Yorgun.</p>

  <p>Yorgunluk tadı alıyor musun?</p>

  <p>Bazılarından, dedim.</p>

  <p>Masada ders kitabıyla oturan Joseph tereyağı, reçel ve tozşekerli tost yapmıştı kendine. Bakmadığı bir sırada tabağına uzanıp bir parça kopardım. Daha o an suratımı ekşitmiş olmalıyım ki, George hızlı bir bakış attı. Soldaki sütuna büyük harflerle “Joseph’in Kızarmış Ekmeği” diye yazarak, Ne? diye sordu. Ağzım dolu, başım dönerek, Ah! dedim. George kalemini hazırda tutarak, Anlat, dedi. Joseph’e bakamıyordum. Ekmeği doğru dürüst yiyemiyordum bile. Koyu bir sakız gibi geliyordu bana, çiğnemesi zor bir şeymiş gibi. Yavan ve kıvamlı, kendi üstüne kapanan bir şey. Denizşakayığı? diye geveledim. Joseph buzlu çay etiketini düzgünce katlamaktan başını kaldırdı. Gözleri kapı sövesinin üstünde dolaştı. Gülerek, Ben iyiyim! dedi. Kendimi iyi hissediyorum.</p>

  <p>Ekmeği bir peçetenin içine tükürdüm.</p>

  <p>Joseph kalkıp tabağını evyeye koydu.</p>

  <p>Daha bitmedi mi? diye sordu. Patterson’a yarışın şifresini kıracağımıza söz verdim.</p>

  <p>George ayağa kalkarak, Tamam, dedi. Yukarı doğru gerinince tişörtü biraz sıyrılarak tenini bir şerit halinde açıkta bıraktı. Sonra bana doğru gülümsedi. İyi iş çıkardın çocuk, dedi.</p>

  <p>İkisi de mutfaktan çıktıktan sonra sütle reçeli buzdolabına geri koydum ve bir bıçak çıkarıp Joseph’in tost ekmeğinin tadından kurtulmak için onun tırtıklı ucuyla hafifçe dilimi kazıdım. İşe yaramayınca kilerdeki şekerli rulo şekilli kurabiyelerden bir paket kaptım; kimsenin evde yapmadığı kurabiyelerde un, yağ, çikolata ve fabrikaların ancak tertipli uzak uğultusu vardı. Altı tane yedim. Dışarının sıcağı yumuşarken ellerime serin suyu akıtarak bulaşıkları yıkadım, çatal bıçaklara parlaklığını iade ettim.</p>

  <p>İşimi bitirdikten sonra holdeki dolaptan bir oyun aldım ve Joseph’in kapısının hemen dışına kuruldum ki, <em>Girilmez</em>, yazısını ihlal etmeden olabildiğince yakın olayım. Kapının ahşabından süzülen George’un boğuk sesine tutunabileyim.</p>

  <p>Arada bir, Nasıl gidiyor orada? diye sesleniyordu George.</p>

  <p>Sarı piyonu dört kare ilerleterek, İyidir, dedim.</p>

  <p>Bir şeyler yazan Joseph, Kız aklını kaçırmış, dedi. Ya da morali bozuk. Duymuşsundur. Melankoli deniyor.</p>

  <p>Midem kasıldı. Kendime karşı oynadığım oyunda kazandığım sahte para yığınına, Belki öyledir, dedim sessizce.</p>

  <p>George, Hafta sonu onu daha iyi test edebiliriz, dedi. Dışarıda. Baksana, Joe, sekizinci soruyu tekrar okusana.</p>

  <p>Joe, Hafta sonu mu? dedi. Sesindeki titremeyi kaçırmak imkânsızdı.</p>

  <p>George, Sadece cumartesinin bir bölümü, dedi, tamam mı Rose? Biraz daha bilgi? Cumartesi öğleüstü?</p>

  <p>Desteden kendime bir milyon dolar ödeme yaparak, Tabii, dedim.</p>

  <p class="si-footnote" id="f2"><a class="si-backref" href="#backlink-2">2</a><span class="si-footnote-text">. (İt.) Domuz ve sığır etinden bir tür salam.</span></p>

  <p class="si-footnote" id="f3"><a class="si-backref" href="#backlink-3">3</a><span class="si-footnote-text">. (İsp.) Bir tür Meksika dürümü.</span></p>
</body>
</html>
