<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1><span style="font-weight: bold;">SONSÖZ</span><br /></h1>

  <p><span style="font-weight:bold;font-style:italic;">Çok Uzun Bir Tarihöncesi</span></p>

  <p>Bu yüzyılın başında gözlerimizin önünde olup biten şeyler sıradan bir sarsıntı değil. Soğuk Savaş'ın yıkıntılarından doğan küreselleşmiş dünya için, bilincimizi, aklımızı silkeleyip çok uzun bir tarihöncesinden en sonunda çıkmamızı sağlayacak yapıcı bir&nbsp;sarsıntı belki de; ama aynı zamanda yıkıcı, bölücü, korkunç bir&nbsp;gerilemenin habercisi de olabilir.</p>

  <p>Din, renk, dil, tarih, gelenek bakımından birbirlerinden farklı olan ve dünyanın gelişiminin, sürekli olarak yan yana yaşamak durumunda bıraktığı bütün bu toplulukları, huzurlu ve&nbsp;uyumlu biçimde bir arada yaşatmayı becerebilecek miyiz? Bu&nbsp;sorun her ülkede, her kentte, aynı şekilde dünya çapında geçerli.&nbsp;Yanıtsa, bugün, hâlâ belirsiz. Yüzyıllardan beri farklı toplulukların birlikte yaşadıkları bölgelerde olsun, son birkaç on yıldır&nbsp;çok sayıda göçmen grubunu ağırlayan bölgelerde olsun, güvensizlik ile anlayışsızlığın, bütünleşme ya da sadece birlikte yaşama politikalarının tamamını tehlikeye düşürecek denli geliştiği&nbsp;açık. Bugün, kimlik gerilimlerine ve yabancı düşmanlığına yol&nbsp;açan, bu içinden çıkılması güç konu üstüne o kadar çok oylama, o kadar çok tartışma yapılıyor ki! Özellikle de en hoşgörülü&nbsp;toplumlardan bazılarının öfkelendiğine, hırçınlaştığına ve katılaştığına tanık olunan Avrupa'da. Ama aynı zamanda öteki algısında çağdaşlarımızın ruhundaki görünmez ilerlemeyi yansıtan&nbsp;şaşırtıcı değişimlere de rastlanıyor, bunun en öne çıkan ve en&nbsp;göz alıcı örneği ise Barack Obama'nın başkan seçilmesi.</p>

  <p>Birlikte yaşama üstüne sürüp giden bu küresel tartışma asla bitmeyecek. Gürültülü ya da sessiz, açık ya da üstü kapalı biçimde bütün bu yüzyıl boyunca ve gelecek yüzyıllarda bize eşlik edecek. Dünyamız, her biri kimlik bilincine sahip, kendisine nasıl&nbsp;bakıldığının, elde edilmesi ya da korunması gereken hakların&nbsp;bilincinde olan, başkalarına ihtiyaç duyduğuna ve aynı şekilde&nbsp;onlardan kendisini koruması gerektiğine de inanan farklı insan&nbsp;topluluklarından oluşmuş sıkı bir ağdır. Bu topluluklar arasındaki gerilimlerin akıp giden zamanın etkisiyle hafifleyeceği&nbsp;beklenmemelidir. Ne birbirlerine karşı saygı göstermeyi ne de&nbsp;uyumlu biçimde birlikte yaşamayı başarabilmiş, buna karşın,&nbsp;yüzyıllar boyunca yan yana yaşamış bazı topluluklar olmadı&nbsp;mı? Önyargılarını, tiksintilerini aşmak, insanın doğasında bulunan bir şey değil. Ötekini kabul etmek, onu reddetmekten ne&nbsp;daha doğal ne de daha az doğal. Uzlaştırmak, birleştirmek, benimsemek, yakınlık kurmak, yatıştırmak bilinçli hareketlerdir,&nbsp;uygarlık hareketleridir, aklı başındalık ve sebat gerektirir; sonradan elde edilen, öğretilen, geliştirilen hareketlerdir bunlar. İnsanlara birlikte yaşamayı öğretmek asla bütünüyle kazanılmayan upuzun bir savaştır. Serinkanlı bir düşünce, usta bir eğitim,&nbsp;elverişli yasalar ve eksiksiz kurumlar gerektirir. Avrupa'ya göç&nbsp;etmeden önce Ortadoğu'da yaşadığım için, böylesi bir savaşın&nbsp;kararlılık ve ustalıkla yürütülmesi ile yadsınması ya da beceriksizce ve tutarsızca yönetilmesi arasında bir toplum için nasıl bir&nbsp;fark bulunduğunu birçok kez gözlemleme fırsatı yakaladım.</p>

  <p>Bugün, bu savaş hem bütün insanlık ölçeğinde hem de her topluluğun içinde verilmelidir. Açıkça şu söylenebilir ki, henüz söz konusu olan, bu değildir, olanlar da yeterli değildir. Sürekli&nbsp;olarak "küresel köy"den söz edip duruyoruz; bu olguya göre,&nbsp;iletişim alanındaki gelişmeler sayesinde, gezegenimiz tek bir&nbsp;ekonomik uzama, tek bir siyasal uzama, tek bir medya uzamına&nbsp;dönüşmüş durumda. Ama karşılıklı tiksintiler de daha aşikâr&nbsp;bir hal aldı.</p>

  <p>Özellikle Batı ile Arap-İslam âlemi arasındaki kopma son yıllarda daha da ciddileşti, o kadar ki, şu anda aralarındaki ilişkinin onarılması güç gözüküyor. Ben her gün bu duruma yanıp&nbsp;yakılanlardanım, ama pek çok insan buna alıştı, hatta kimi zaman gerilimin bizler için içerdiği ve herkesin geleceğini karartan&nbsp;inanılmaz şiddet potansiyelini göz önünde bulundurmaksızın&nbsp;bu halden hoşlanıyor bile. Şu son yıllara damgasını vuran kanlı&nbsp;saldırılarda bunun örnekleri görüldü. 11 Eylül 2001 saldırıları&nbsp;yeni yüzyılın tarihine adını canavarca yazdırdı bile. Nairobi'den&nbsp;Madrid'e, Bali'den Londra'ya, Cerbe'de, Cezayir'de, Kazablanka'da, Beyrut'ta, Amman'da, Taba'da, Kudüs'te, İstanbul'da, Beslan'da ya da Bombay'da, bütün anakentlerde buna benzer dürtülerle gerçekleştirilen saldırılar oldu.</p>

  <p>Bu tür saldırıların, ne kadar şiddetli olurlarsa olsunlar, Soğuk Savaş dönemindeki Sovyet ve Amerikan termonükleer silahları gibi insanlığı ortadan kaldırma tehlikesi taşımadıkları bir gerçek. Ne var ki aşırı derecede ölümcül olabiliyorlar, hele&nbsp;bir de yarın öbür gün "konvansiyonel olmayan" -kimyasal, biyolojik, nükleer vb - silahlar işin içine karışırsa; üstüne üstlük,&nbsp;bu saldırıların neden olduğu toplumsal, siyasal ve ekonomik karışıklıkların da yıkıcı etkileri olabilir.</p>

  <p>Ama ben büyük çapta yeni bir saldırının önlenebileceğini düşünmeyi yeğliyorum; bu da neyse ki hâlâ makul görünüyor.&nbsp;Tehlikenin büyük olduğu ülkelerde, yetkililer, soğukkanlılıkla&nbsp;ve etkin biçimde hareket ediyorlar; bir daha asla gafil avlanmamak için en ufak riski önceden saptayıp onun önüne geçmeye çalışıyorlar. Bununla birlikte, doğal olarak, hiçbir şeyden çekinmeyen düşmanlara karşı kendini sürekli olarak korumak zorunda&nbsp;hisseden bir toplum, ister istemez, yasalara ve ilkelere saygıdan&nbsp;uzaklaşıyor. Bu yüzden, terörizm tehdidinin sürmesi, önünde&nbsp;sonunda demokrasilerin işleyişini devamlı sekteye uğratıyor.</p>

  <p>Gün gelecek, Londra metrosunda, dünyanın en uygar polisinin, tek suçu esmer olmak olan genç bir Brezilyalı gezgini yere yatırıp kafasına yedi kurşun sıktığı günler gibi anacağız bu&nbsp;lanetli günleri de.</p>

  <p>Medeniyetler çatışması, Erasmus ile İbn Sina'nın, içki ile başörtüsünün ya da kutsal metinlerin karşılıklı değerleri üstüne bir tartışma değildir; yabancı düşmanlığına, ayrımcılığa, etnik hakaretlere ve karşılıklı kıyımlara, yani insan uygarlığının manevi onurunu oluşturan her şeyin aşınmasına yol açan küresel bir&nbsp;sapkınlıktır.</p>

  <p>Böylesi bir ortamın egemen olduğu dünyada, barbarlığa karşı savaş verdiklerini düşünenler bile bir de bakarlar ki kendileri barbar olmuşlar. Terörist şiddet, antiterörist şiddeti doğurur, bu&nbsp;da hıncı besler, adam toplamaya bakan fanatiklerin işini kolaylaştırır ve gelecekteki saldırıları hazırlar. Falanca topluluğa, bir&nbsp;yerlere bomba yerleştirdiği için mi kuşkuyla bakılır, yoksa falanca topluluk, kendisine kuşkuyla bakıldığı için mi bomba yerleştirir? Bu, ezelden beri süregelen yumurta-tavuk hikâyesidir ve&nbsp;doğru yanıtı aramanın artık hiçbir anlamı yoktur; herkes kendi&nbsp;korkularına, önyargılarına, kökenlerine, belleğindeki yaralara&nbsp;göre yanıt verir bu soruya. Aslında bu kısırdöngüyü kırmak gerekir; ne var ki, çark işlemeye başladığında, işin içinden çıkmak&nbsp;güçleşir.</p>

  <p>Bu bağlamda, gerileme korkusu yaşamayalım da ne yapalım? Bugün çeşitli küresel "kabileler" arasındaki düşmanlık daha sürecekse ve her alanda yaşanan kargaşalar devam edecekse, bu yüzyılda demokrasinin, hukuk devletinin ve bütün&nbsp;toplumsal ölçütlerin aşındığına tanık olunacak demektir.</p>

  <p>Kendi adıma, bu yoldan çıkışı kaçınılmaz olarak görmeyi reddediyorum ama şurası da açık ki, onu engelleyebilecek birtakım fırsatlar elde edebilmek için fazlasıyla içten, fazlasıyla anlayışlı, fazlasıyla kararlı olmak gerekiyor.</p>

  <p>Kitabım için çalışmaya başlayalı beri, aklıma alegorik bir imge geliyor durmadan: Bir yalıyara tırmanan ve bir sarsıntı yüzünden dengelerini yitirmeye başlayan bir grup dağcı. Bu adamların neden "düştüklerini" ve yeniden tırmanmayı sürdürebilmek&nbsp;için duvara nasıl "tutunabileceklerini" anlamaya çalışıyorum,&nbsp;derken çok geçmeden uçurumdan yuvarlanırlarsa başlarına ne&nbsp;geleceği geliyor gözümün önüne.</p>

  <p>Bir dağ kazası gibi söz ediyorum bundan, ama dünyanın gidişatını düşündüğümde hissettiğim de biraz buna benziyor.&nbsp;Tarihte, "kaza" kavramının çoğunlukla yanıltıcı olduğunu biliyorum. Ne var ki, onu bütünüyle de yadsımıyorum. Dünün ve&nbsp;bugünün ahlakçıları ne derlerse desinler, insanlık gelecek yılların kendisine vereceği cezayı hak etmiyor. Onun masum, talihsiz ya da kader kurbanı olduğunu da savunmuyorum. Ama&nbsp;başımıza gelen şeyin, başarısızlıklarımız ve kusurlarımızdan&nbsp;önce başarılarımızın, gerçekleştirdiklerimizin, meşru tutkularımızın, bir o kadar meşru özgürlüğümüzün ve türümüze ait&nbsp;eşsiz dehanın sonucu olduğuna inanıyorum.</p>

  <p>Öfkelerime ve kaygılarıma karşın, insanlık serüvenine hâlâ hayranım; canu gönülden seviyorum, kutlu sayıyorum ve meleklerin ya da hayvanların yaşamına hayatta değişmem onu.&nbsp;Bizler Prometheus'un çocuklarıyız, yaratıyı devam ettiren emanetçileriz, evreni yeniden biçimlendirme işine giriştik ve yukarıda yüce bir Yaradan varsa, onun öfkesini olduğu kadar, övüncünü de hak ediyoruz.</p>

  <p>Tam da bu Prometheusçu gözüpekliğin, çılgın gibi doruklara koşmanın bedelini ödemiyor muyuz? Kuşkusuz; ama pişmanlık&nbsp;duymamıza gerek yok; ne en kaçık icatlarımız için ne de elde&nbsp;ettiğimiz özgürlükler için. Geçmişte olduğundan daha ciddi ve&nbsp;daha ivedi biçimde kendimize "Böyle hızlı hızlı nereye gidiyoruz? " sorusunu sorma vakti geldiyse, bunu vicdan azabı çekerek&nbsp;ya da kendimizi yererek sormamalıyız; "Çok hızlı gidiyoruz! "&nbsp;"Yolumuzdan saptık", "İşaret noktalarını yitirdik" demek değil&nbsp;dert, gerçekten bir soru sorup ona yanıt aramak.</p>

  <p>Bu yüzyılda, geçmiş hayranlığı moda oldu; ezelden beri, insanın, hele hele kadının özgürlüğünden tiksinenlerin, bilime,&nbsp;sanata, edebiyata, felsefeye kuşkuyla bakanların, yolunu şaşırmış kalabalığımızı, uysal bir sürü gibi, çok eski ahlaki zorbalıkların güven verici hapishanelerine tıkmak isteyenlerin öç saati&nbsp;yaklaşıyor olabilir. Öte yandan, yolu şaşırdıysak da, atalarımızın&nbsp;çizdiği yol değil söz konusu olan; çocuklarımız için çizmemiz&nbsp;gereken yoldur asıl sorun, bizden önceki hiçbir kuşağın öngöremediği ve bununla birlikte, hiçbiri için yaşamsal bir gereksinim&nbsp;olmayan bir yoldur bu.</p>

  <p>Bu sonsözde, ilk sayfalardan beri yaptığım gibi, bunu vurgulamak istiyorum, çünkü içinde yaşadığımız dönemin sarsıntılarına verilebilecek tepkiler farklı farklı eğilimlere göre belirlenebilir. Bunlardan üçünü birbirinden ayıracağım ve yine dağcılar alegorisini sürdürmek için onları "uçurum eğilimi", "duvar eğilimi" ve "doruk eğilimi" olarak adlandıracağım.</p>

  <p>"Uçurum eğilimi" çağımıza damgasını vurmaktadır. İnsanlar her geçen gün, birbirine halatla bağlı grubun tümünü de beraberlerinde götürmeyi düşleyerek, boşluğa atıyorlar kendilerini,&nbsp;tarihte daha önce bir örneğine daha rastlanmayan bir olay bu.&nbsp;Bu insanlar, sayıları ne kadar çok olursa olsun, umutsuzluğun&nbsp;doldurduğu koskocaman bir barut fıçısının yanan fitilini temsil&nbsp;ediyorlar yalnızca. İslam âleminde ve başka yerlerde, çağdaşlarımız arasından yüz milyonlarca kişi bu eğilimi sergiliyor, neyse&nbsp;ki ezici çoğunluk hâlâ ona direnmesini biliyor.</p>

  <p>Onların üzüntüsüne yol açan şey yoksulluktan daha çok, aşağılanmaları ve kendilerini değersiz hissetmeleri, içinde yaşadıkları dünyada onlara bir yer olmadığını düşünmeleri, burada&nbsp;kendilerini yenik, ezilmiş, dışlanmış görmeleri; bir de tabii, davet edilmedikleri şöleni berbat etmek istemeleri var.</p>

  <p>"Duvar eğilimi" ise, günümüzün özellikleri arasında daha az ön plana çıkıyor, ama zamanımıza yeni bir anlam kazandırıyor.&nbsp;Fırtınanın geçmesini bekleyerek dayanmaya, sığınmaya, kendini korumaya yönelik eğilimi bu şekilde adlandırıyorum. Başka koşullar altında, en sakınımlı tutum bu olurdu. Ama bizim&nbsp;kuşağımızın ve ondan sonra gelecek olanların dramı şu ki, bu&nbsp;fırtına geçmeyecek. Tarihin rüzgârı gitgide daha şiddetli, daha&nbsp;hızlı biçimde esmeyi sürdürecek; hiçbir şey, hiç kimse onu dindiremeyecek, yavaşlatamayacak.</p>

  <p>Bu tutumu benimseyenler, insanlığın belli bir kesimi değil sadece, çünkü bu eğilim hepimizin içinde var. Dünya üstüne yeni&nbsp;bir gözle düşünülmesi, geleceğe giden yolun bizim tarafımızdan&nbsp;çizilmesi gerektiğini kabul etmemiz güç; örneğin, sıradan, basit,&nbsp;önemsiz davranışlarımızın bir iklim felaketine yol açabileceğini&nbsp;ve bunun, insanın kendini boşluğa atmasıyla eşdeğer olabileceğini kabul etmemiz güç; kökü çok eskilere dayanan kimliksel&nbsp;bağlılıklarımızın insan ırkının ilerlemesini tehlikeye düşürebileceğini kabul etmemiz de çok güç. Dolayısıyla, dünya üstünde,&nbsp;hiçbir şeyin bütünüyle yeni olmadığına inandırmaya çalışıyoruz&nbsp;kendimizi ve alışılagelen işaret noktalarına, atalarımızdan kalma aidiyetlerimize, durmadan tekrarlanan kavgalarımıza, aynı&nbsp;şekilde dayanıksız gerçekliklerimize tutunmayı sürdürüyoruz.</p>

  <p>"Doruk eğilimi"ne gelince, o bunun tam tersi bir düşünceyi temel alır: İnsanlığın, evrimi içinde, artık eski çarelerin bir işe&nbsp;yaramadığı, dramatik şekilde yeni olan bir aşamaya girdiği düşüncesini. Komünizmin çöküşü sırasında vakitsiz biçimde ilan&nbsp;edildiği gibi tarihin sonu değildir bu, büyük olasılıkla belli bir&nbsp;tarihin sonu, aynı zamanda da -buna inanmak, bunu ummak&nbsp;istiyorum- yeni bir tarihin başlangıcı.</p>

  <p>Miadı dolan ve artık ortadan kalkması gereken şey, insanlığın kabile tarihidir; uluslar, devletler, etnik ya da dinsel topluluklar, ayrıca "uygarlıklar" arasındaki çatışmaların tarihidir. Şu anda sona eren şey, insanlığın tarihöncesidir. Evet, bütün&nbsp;kimlik gerginliklerimizle, bütün kör edici etnik merkeziyetçiliklerimizle; gerek yurtseverliğe gerek topluluklara, kültürlere,&nbsp;gerekse ideolojiye vb. ilişkin, "kutsal" diye ün salmış bencilliklerimizle örülü çok uzun bir tarihöncesidir bu.</p>

  <p>Amacım, tarihte çok eskilere dayanan bu mekanizmalar üstüne etik bir yargıya varmak değil, yalnızca yeni gerçekliklerin, bu tarihöncesinden olabildiğince çabuk çıkılmasını gerektirdiğini göstermek. İnsanlık serüveninde bambaşka bir döneme,&nbsp;Öteki'yle -rakip ulusla, rakip uygarlıkla, rakip toplulukla- artık savaşılmadığı, buna karşılık bütün insanlığı tehdit eden çok&nbsp;daha önemli, çok daha korkutucu düşmanlara karşı savaş verilen bir döneme geçebilmek için bu yapılmalı.</p>

  <p>Bu "tarihöncesi" süreçte elde edilen, insanları güçten düşüren alışkanlıklar bir kenara bırakıldığında, gelecek yüzyıllarda uğruna savaşılmasını hak eden şeylerin sadece bilim ve etik olduğu kolaylıkla anlaşılır. Bütün hastalıkları yenmek, yaşlanma sürecini yavaşlatmak, doğal ölümü on yıllarca, hatta belki&nbsp;günün birinde yüzyıllarca ötelemek; insanları yoksulluktan ve&nbsp;cahillikten kurtarmak; sanat ve bilgi sayesinde, kültür ve iç zenginliği sayesinde, onların uzayan yaşamlarını "donatmalarını&nbsp;sağlamak; sabırla engin evreni kuşatmak, bir yandan da üstünde&nbsp;yaşadığımız, adına dünya denen aracın ayakta kalmasına dikkat etmek, işte çocuklarımızın ve onların çocuklarının uğruna&nbsp;seferber olmaları gereken fetihler yalnızca bunlardır. Kanımca,&nbsp;bütün yurt sevgisi için yapılan savaşlardan daha heyecan verici,&nbsp;en az gizemci deneyimler kadar ruhu coşturabilecek girişimler&nbsp;bunlar. Artık böylesi tutkulara yönelmeli insanlık.</p>

  <p>Olmayacak bir dua, denecektir. Hayır, hayatta kalmak istiyorsak bir zorunluluk; o yüzden de tek gerçekçi seçenek. İnsanlık, böylesine üst düzey bir küresel bütünleşmenin damgasını vurduğu, evriminin bu ileri aşamasına vardıktan sonra, ya kendi kendini yok edecek ya da başkalaşacak.</p>

  <p>Az önce sözünü ettiğim "evrim aşaması" soyut bir kavram değil. İnsanlık, çevresini saran birçok tehlikeye karşı koymak için gerçek bir dayanışmaya ve birlikte hareket etmeye hiç bu kadar&nbsp;ihtiyaç duymamıştı; bilimin, teknolojinin, ekonominin gelişmesinden ve nüfusun artmasından kaynaklanan ve şu yeni yüzyıl&nbsp;içinde, binyıllardan beri insanların kurduğu her şeyi yıkabilecek&nbsp;çok büyük tehlikeler söz konusu. Nükleer silahların ve başka&nbsp;ölüm araçlarının artışını düşünüyorum bunu söylerken. Doğal&nbsp;kaynakların tükenişini ve büyük kıtlıklara geri dönüşü düşünüyorum. Elbette, insanlığın ilk uygarlıklarımızın kuruluşundan&nbsp;bu yana karşılaştığı en ciddi tehlike olan iklim değişikliklerini&nbsp;de unutmayalım.</p>

  <p>Ama bütün bu tehditler, gözlerimizi açmamızı, karşımızdaki sorunların büyüklüğünü ve davranışlarımızı değiştirmememiz, eriştiğimiz bu evrim aşamasının gerektirdiği düzeye, düşünsel ve özellikle de manevi anlamda ulaşamamamız halinde doğacak riskin ölümcüllüğünü anlamamızı sağlarsa, bizler için bir fırsat olarak da görülebilir.</p>

  <p>Ortaklaşa hayatta kalma içgüdümüze bütünüyle güvendiğimi söylersem, yalan söylemiş olurum. Böylesi bir içgüdü bireylerde varsa da, türler söz konusu olduğunda kesin değildir. Ama en azından bizi canevimizden vuran bunalımlar karşısında, "karar bize kalmış" durumda. Bu yüzyıl insanlık için ya gerileme yüzyılı olacak ya da atılım yüzyılı, kurtarıcı başkalaşımın&nbsp;yüzyılı. Silkelenmemiz, en iyi özelliklerimizi seferber etmemiz&nbsp;için bir "olağanüstü durum" gerekiyordu ya, buyurun işte.</p>

  <p>Kendi adıma, hâlâ endişeli bir bekleyiş içindeyim; ama aynı zamanda umutlanmamı sağlayacak birtakım nedenler de görüyorum. Bunların hepsinin yapısı aynı değil, etkileri de farklı&nbsp;farklı; ne var ki, bunlara bütün halinde bakıldığında, geleceğin&nbsp;başka türlü hayal edilmesini sağlıyorlar.</p>

  <p>Bu nedenlerden ilki, gerilimlere, bunalımlara, çatışmalara, sarsıntılara karşın, bilimsel gelişmelerin sürmesi ve hızlanması.&nbsp;Zaten kuşaklardır gözlenen bir tarihsel eğilimi, bugün görülen&nbsp;olumlu işaretler arasında saymak yersiz gelebilir kimilerine.&nbsp;Öte yandan, ben de bilimin, bu şekilde sürekli olmasıyla, şu&nbsp;yüzyılda karşılaşacağımız karışıklıkları aşmamıza yardım edeceğine inanıyorum. Bilimsel gelişmenin, gerilemenin panzehiri&nbsp;olduğunu söylemeye kadar vardırmayacağım işi, ama panzehirin harcında bulunduğuna da kuşku yok. Tabii ki, onu iyiye&nbsp;kullandığımız ölçüde.</p>

  <p>Sözgelimi, bilim adamlarının bize, önümüzdeki on yıllarda, küresel ısınmanın kısırdöngüsünden kurtulmamızı sağlayacak&nbsp;şekilde, atmosfere karbon gazı yaymamızı kısıtlayabilecek bir&nbsp;yığın "temiz teknik" sunabileceği pekâlâ varsayılabilir. Bununla birlikte, sorunu tamamen onların "başına saracağız", biz de&nbsp;vicdanımız rahat biçimde her zamanki gibi davranmaya devam&nbsp;edeceğiz anlamına gelmiyor bu. Bilim adamlarımızın bu yüzyılın ilk yarısında Dünya'yı etkisi altına alabilecek iklim değişikliklerini engelleyebilecek zamanları büyük olasılıkla yok artık;&nbsp;öncelikle bizler in bu zorlu dönemeci "eldeki olanaklarla" dönmeyi başarmamız gerekiyor; işte ancak o zaman bilim, uzun&nbsp;vadede çözümler sunabilir bize.</p>

  <p>Bilime olan güvenim hem sonsuz hem de kısıtlı. Bilimin, kendi alanıyla ilgili sorulara, yavaş yavaş bütün yanıtları verebileceğine ve böylece bize de en olmadık düşlerimizi gerçekleştirme olanağı kazandıracağına inanıyorum. Bu hem baş döndürücü hem de korkutucu bir şey. Çünkü insanlar her şeyi, en&nbsp;iyiyi de en kötüyü de düşleyebilir, ikisi arasında seçim yapma&nbsp;konusundaysa bilime bel bağlanamaz. Bilim ahlaki açıdan tarafsızdır, insanların bilgeliğinin olduğu kadar çılgınlıklarının&nbsp;da hizmetindedir. Bilim, dün ya da bugün olduğu gibi yarın&nbsp;da, zorbalık, açgözlülük ya da arkaiklik lehine ayartılabilir,&nbsp;yoldan çıkarılabilir.</p>

  <p>Umutlanmama yol açan ikinci neden de içimde birtakım endişeler uyandırmıyor değil. Daha önce de sözünü ettim, kastettiğim, dünyadaki en kalabalık ulusların az gelişmişlikten kesin olarak&nbsp;çıkmak üzere olmaları. Önümüzdeki yıllarda, bir durgunlaşmaya, ciddi kargaşalara, hatta silahlı çatışmalara tanık olunabilir.&nbsp;Bir yandan da az gelişmişliğin kaçınılmaz bir şey olmadığını,&nbsp;yoksulluk, açlık, yerel hastalıklar ya da eğitimsizlik gibi binyıllık yaraların ortadan kaldırılmasının, bundan böyle safça bir&nbsp;düş olarak görülemeyeceğini artık biliyoruz. Üç dört milyar kişi&nbsp;için yapılabilen şey, birkaç on yılda altı, yedi ya da sekiz milyar&nbsp;kişi için de yapılabilir.</p>

  <p>Geleceğe dönük, dayanışma halindeki bir insanlık perspektifinde, bunun çok önemli bir evre olduğu anlaşılacaktır.</p>

  <p>Bana umut veren üçüncü nedense, çağdaş Avrupa'nın yaşadığı deneyimden kaynaklanıyor. Çünkü bu deneyim, gönülden dilediğim, şu "tarihöncesinin sonu"na işaret edebilecek bir başlangıcı somut biçimde simgeliyor: Birbirine eklenen nefretleri,&nbsp;bölgesel çatışmaları, yüzyıllık düşmanlıkları geride bırakmak;&nbsp;birbirlerini öldüren kişilerin kızları ile oğullarının el ele tutuşmalarını ve gelecek üstüne kafa kafaya verip düşünmelerini&nbsp;sağlamak; altı ulus için, ardından dokuz, on iki ya da on beş,&nbsp;sonra otuz ulus için ortak bir yaşam kurmakla uğraşmak; asla&nbsp;kültürleri ortadan kaldırmaya çalışmadan onları aşmak; ta ki&nbsp;günün birinde, birçok etnik yurttan hareketle, etik bir yurdun&nbsp;doğması için çalışmak, işte budur benim dileğim.</p>

  <p>Tarih boyunca, ne zaman biri kalkıp, dünyadaki ulusların birbirleriyle uzlaşmaları, yakınlaşmaları, içinde yaşadıkları uzamı dayanışma halinde yönetmeleri, geleceği birlikte düşünmeleri gerektiğini söylese, böylesi ütopyaları salık verdiği için her&nbsp;zaman saflıkla suçlanmıştır. Oysa Avrupa Birliği tam da gerçeğe&nbsp;dönüşen bir ütopyanın örneğini veriyor bize. Bu yüzden de,&nbsp;öncü bir deneyim, uzlaşmış insanlığın yarın ne olabileceğinin&nbsp;ilk işaretini ve en iddialı düşüncelerin ille de saf olmadığının&nbsp;kanıtını oluşturuyor.</p>

  <p>Gelgelelim, bu girişimin de eksiklikleri yok değil. Girişime katılan herkes bazen kuşkularını dile getiriyor. Benim de bu konuda bazı sabırsızlıklarım var. Avrupa'nın, birliğin&nbsp;kurucu ülkeleri arasında olduğu kadar, ev sahipliği yaptığı&nbsp;göçmenlere karşı da, birlikte yaşamaya örnek olmasını istiyorum; onların kültürel gereksinimleriyle daha fazla ilgilensin,&nbsp;dilsel çeşitliliğini daha iyi düzenlesin istiyorum; Hıristiyan,&nbsp;beyaz ve zengin uluslardan oluşan bir "kulüp" olma eğilimine karşı koysun ve kendini bütün insanlar için bir model&nbsp;olarak görme cesaretini sergilesin istiyorum; ayrıca kurumsal&nbsp;açıdan, kültürel özgülüklere sahip, onları korumaya ve başkalarına tanıtmaya çabalayan devletlerden kurulu, ama bütün Kıta Avrupası'nda aynı gün seçilecek ve yetkeleri herkesçe tanınacak federal yöneticilerin yönettiği, Amerika Birleşik&nbsp;Devletleri'nin Avrupalı eşdeğeri, tek bir demokratik varlık&nbsp;oluşturma cesaretini göstersin istiyorum; evet, tanık olduğum&nbsp;korkaklıklar ve bazı ahlaki dar görüşlülükler beni de endişelendiriyor.</p>

  <p>Ama dile getirdiğim bu çekinceler, gözümde, Avrupa Birliği'nin insanlığın şu an içinde bulunduğu çok önemli aşamada örnek bir "laboratuvar" değeri taşımasına engel değil.</p>

  <p>Dördüncü umut etkeni de, şaşırtıcı 2008 yılının başlangıcından beri Yeni Dünya'da olup bitenler; simge ve insan olarak Barack Obama'nın yükselişi; Abraham Lincoln'ün, Thomas&nbsp;Jefferson'ın ve Benjamin Franklin'in unutulmuş Amerika'sının&nbsp;dönüşü; başka bir deyişle, yaşadığı ekonomik kriz ve askeri&nbsp;açıdan batağa saplanması sonucunda, büyük bir ulusun sıçrayarak uyanışı.</p>

  <p>Başkan Franklin Roosevelt 1929'da başlayan ve şimdikiyle büyüklük açısından karşılaştırılabilecek tek krize çözüm olarak, <span style="font-style:italic;">New Deal</span>'i ortaya atmıştı, bugün ABD ve bütün dünya-nin gerçekten ihtiyaç duyduğu şey de bir "yeni düzen". Ama&nbsp;bunun, otuzlu yıllardakinden çok daha geniş kapsamlı, çok&nbsp;daha iddialı olması gerekiyor. Bu kez, söz konusu olan, sadece ekonomiye yeni bir atılım kazandırmak ve bazı toplumsal kaygılara yeniden değer kazandırmak değil; şimdi yeni&nbsp;bir küresel gerçekliğin oluşturulması, uluslar arasında yeni&nbsp;ilişkilerin kurulması, dünyaya stratejik, mali, etik ve iklim&nbsp;konusunda yaşanan düzensizliklere son verecek yeni bir işleyiş tarzı kazandırılması gerekiyor; süper gücün de bu büyük&nbsp;göreve koyulabilmesi için, her şeyden önce, ön koşul olarak,&nbsp;dünya çapındaki meşruiyetini yeniden kazanması lazım.</p>

  <p>Daha önce de, halkın, kendi mücadelesine katılan liderleri benimsediğini söylemiştim. Aynı şeyi küresel bakımdan da yineleyeceğim. Çeşitli ulusların aralarından birinin üstünlüğünü kabul etmesi için, bu üstünlüğün onların zararına değil,&nbsp;yararına olduğuna inanmaları gerekir.</p>

  <p>Tabii ki, ABD'nin her zaman rakipleri, hasımları, hatta dünyanın isteye isteye onun çevresinde toplandığını gördükçe, daha büyük bir hırsla kendisine saldıracak amansız düşmanları olacaktır. Ama Avrupa, Afrika, Asya ve Latin Amerika halkları ve liderlerinin çoğu ABD'yi yaptığı işlere göre&nbsp;değerlendirecektir. Uluslararası sahnede ustalıkla ve hakkaniyetle hareket ederse, öteki uluslara bir şeyleri zorla kabul&nbsp;ettirmektense saygıyla onlara danışmayı ilke edinirse, başkalarından istediği şeyi öncelikle kendisine uygulamayı gurur&nbsp;meselesi haline getirirse, dünya içindeki tutumunu sık sık&nbsp;lekeleyen ahlakdışı uygulamaları ortadan kaldırırsa ve ekonomik krize, küresel ısınmaya, salgınlara, yerel hastalıklara,&nbsp;yoksulluğa, adaletsizliklere, bütün ayrımcılıklara karşı küresel seferberliğin başına geçerse, işte o zaman dünya üstündeki&nbsp;en büyük güç olma rolü kabul görür ve alkışlanır. Hatta askeri güç kullanımı bile, bir işleyiş tarzına dönüşmediği sürece,&nbsp;istisnai olarak kaldığı ve kabul edilebilir ilkelere uyduğu sürece, kan "lekeleriyle" kirlenmediği sürece, şimdiki gibi sert&nbsp;tepkiler uyandırmaz.</p>

  <p>Dünyanın Amerika'ya her zamankinden fazla ihtiyacı var, ama burada söz konusu olan, hem dünyayla hem de ken-dişiyle uzlaşmış bir Amerika, dünya çapındaki rolünü -doğrulukla, hakkaniyetle, yüce gönüllülükle; hatta incelikle, zarafetle- başkalarına ve başkalarının değerlerine saygı çerçevesi&nbsp;içinde üstlenen bir Amerika.</p>

  <p>Hâlâ umutlanmamı sağlayan birtakım etkenleri saydım. Ama yerine getirilmesi gereken görev çok ama çok büyük; istediği&nbsp;kadar aklı başında ve inandırıcı olsun, tek bir lidere; istediği kadar güçlü olsun, tek bir ulusa; hatta tek bir anakaraya bile bırakılamaz.</p>

  <p>Çünkü yapılması gereken şey, yeni bir ekonomik ve mali işleyiş tarzı, yeni bir uluslararası ilişkiler sistemi oluşturmak, bazı aşikâr düzensizlikleri gidermek tek başına yeterli değil. Geç&nbsp;kalmadan, bambaşka bir siyaset, ekonomi, iş, tüketim, bilim,&nbsp;teknoloji, ilerleme, kimlik, kültür, din, tarih görüşü yaratılması&nbsp;ve bunun insanlara kabul ettirilmesi şart; kim olduğumuz, ötekilerin kim olduğu ve ortak dünyamızın yazgısı konularında,&nbsp;en sonunda yetişkince davranmamızı sağlayacak bir görüş gerek bize. Özetle, yalnızca atalarımızdan kalma önyargılarımızın&nbsp;çağdaş bir yorumu olmayacak ve kendini şimdiden belli eden&nbsp;gerilemeyi önlememizi sağlayacak bir dünya anlayışı "icat etmemiz" gerekiyor.</p>

  <p>Hepimiz bu tuhaf yüzyıl başlangıcında yaşıyoruz, bize düşen görev -bu konuda önceki kuşaklardan çok daha fazla olanağa sahibiz- bu kurtarma girişimine katkıda bulunmak; bunu da bilgelikle, bilinçle, ama aynı zamanda tutkuyla, hatta bazen de&nbsp;öfkeyle yapmalıyız.</p>

  <p>Evet, haklı olanların yaman öfkesiyle.</p>
</body>
</html>
