<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1><span style="font-weight:bold;font-style:italic;">Aldatıcı Zaferler</span></h1>

  <p>Berlin Duvarı'nın yıkılmasıyla dünyada bir umut rüzgârı esmişti. Batı ile Sovyetler Birliği arasındaki gerginliğin sona ermesi, yaklaşık kırk yıldır insanlığı tehdit eden bir nükleer felaket&nbsp;tehlikesini ortadan kaldırmıştı; inanıyorduk ki, bundan böyle&nbsp;demokrasi yavaş yavaş yaygınlaşacak, en sonunda da bütün&nbsp;dünyaya yayılacak; yerkürenin çeşitli ülkeleri arasındaki duvarlar kalkacak ve insanların, malların, imgelerin ve düşüncelerin&nbsp;dolaşımı engellerle karşılaşmaksızın gelişebilecek, böylece bir&nbsp;gelişme ve refah çağı başlayacaktı. Bu cephelerin her birinde,&nbsp;başlangıçta, birtakım dikkate değer ilerlemeler kaydedildi. Ama&nbsp;ne kadar ileriye gidersek, pusulayı da o kadar şaşırıyorduk.</p>

  <p>Bu açıdan bakıldığında, Avrupa Birliği simgesel bir örnek oluşturuyor. Birlik için, Sovyet blokunun parçalanması bir zaferdi. Kıta Avrupası'nda yaşayan halklara sunulan iki yol arasında, birinin tıkanmış olduğu ortaya çıkmışken, öteki ufka kadar&nbsp;açılıyordu. Eski Doğu Avrupa ülkelerinin hepsi Birliğin kapısını&nbsp;çaldı; Birliğe alınmayanlar da hâlâ üyeliğin düşünü kuruyorlar.</p>

  <p>Öte yandan, tam da Birliğin zafere ulaştığı anda, onca halk, sanki bir yeryüzü cennetiymiş gibi, hayran hayran, gözü kamaşmış biçimde ona doğru ilerlerken, Avrupa ne yapacağını&nbsp;şaşırıverdi. Birliğe daha kimi alacaktı? Ne amaçla? Peki ya kimi&nbsp;dışlayacaktı? Hangi nedenle? AB, bugün, geçmişte olduğundan&nbsp;daha fazla, kimliğini, sınırlarını, gelecekteki kurumlarını, dünya&nbsp;üstündeki yerini sorguluyor; yanıtlarından da hiç emin değil.</p>

  <p>Nereden geldiğini, bu halklarda birleşme gereksiniminin doğmasına ne tür trajedilerin yol açtığını bilse de, hangi</p>

  <p>yöne gitmesi gerektiğini artık kestiremiyor. Amerika Birleşik Devletleri'ninkine benzer, onu oluşturan ulusların yurtseverliklerini aşan ve kendi içinde eriten bir "Kıta Avrupası yurtseverliğinin hayat verdiği; yalnızca ekonomik ve diplomatik olarak değil, siyasal ve askeri açılardan da dünya çapında&nbsp;önemli bir güç konumunda görülen bir federasyona mı dönüşmeli? Böylesi bir rolü, getireceği sorumluluklarla ve fedakârlıklarla üstlenmeye hazır mı acaba? Yoksa daha çok egemenliklerinin üstüne titreyen uluslar arasındaki esnek bir ortaklıkla yetinmeli ve küresel planda bir destek gücü olmayı mı sürdürmeli?</p>

  <p>Kıta Avrupası iki düşman cepheye bölünmüşken, bu ikilemler gündemde değildi. Sonrasında, durmaksızın gündeme taşınmaya başladı. Hayır, ne büyük savaşlar ne de "demir perde" dönemlerine dönecek değiliz elbet. Ama burada söz konusu olanın siyasetçiler arasında ya da siyasetbilimciler arasında&nbsp;patlak veren bir tartışma olduğunu düşünmek yanlış olur. Söz&nbsp;konusu olan Kıta Avrupası'nın yazgısıdır.</p>

  <p>Kanımca yalnızca Avrupa halkları için değil, herkes için büyük önem taşıyan bu soruyu ileride uzun uzadıya ele alacağım. Burada, özellikle açıklayıcı olması için bu soruya değindim; çünkü&nbsp;bu, bütün halinde ve her bir bileşeni içinde insanlığı etkisi altına&nbsp;alan o kaybolma, yönünü şaşırma, çığırından çıkma halinin bir&nbsp;göstergesidir.</p>

  <p>Doğrusu, yerkürenin çeşitli bölgelerine baktığımda, yine de en az Avrupa için endişeleniyorum. Çünkü, bence, insanlığın&nbsp;yüzleşmek zorunda olduğu meydan okumaların şiddetini ötekilerden daha iyi ölçüyor; çünkü çözümler getirebilmek amacıyla&nbsp;bu meydan okumalarla mücadele edebilecek insanlara ve mercilere sahip; çünkü birleştirici bir tasarının ve güçlü etik kaygıların taşıyıcısı durumunda, her ne kadar kimi zaman bu tasarıyı&nbsp;ve kaygıları gönülsüzce üstlendiği izlenimini yaratsa da.</p>

  <p>Başka yerlerde, ne yazık ki, bunun yanından bile geçilmiyor. Arap-İslam âlemi bir daha çıkamamazcasına tarihsel bir "kuyu"ya gömüldükçe gömülüyor; bütün dünyaya karşı, Batıklara, Ruslara, Çinlilere, Hintlere, Yahudilere vb. ayrıca her şeyden önce kendisine karşı öfke duyuyor. Afrika ülkeleri, ender istisnalar dışında, iç savaşlarla, salgın hastalıklarla, iğrenç kaçakçılıklarla, iyice yaygınlaşan rüşvetle, kurumların yozlaşmasıyla,&nbsp;toplumsal dokunun parçalanmasıyla, yüksek işsizlik oranlarıyla, umutsuzlukla boğuşmak durumunda. Rusya yetmiş yıllık&nbsp;komünizmden ve sonrasındaki kargaşa halinden kurtulmakta&nbsp;zorlanıyor; liderler yeniden eski güçlerine kavuşmanın hayalini&nbsp;kurarken, halk hâlâ korkuyor. ABD'ye gelince, en önemli küresel rakibini alt ettikten sonra, kendisini tüketen ve yolunu şaşırtan devasa bir girişime sürüklendi: Tek başına, neredeyse tek&nbsp;başına, boyun eğmez bir dünyaya boyun eğdirmeye çalışıyor.</p>

  <p>Göz alıcı bir tırmanış yaşayan Çin'in bile endişelenmek için nedenleri var; çünkü bu yüzyılın başında, izleyeceği yol belli&nbsp;gibi görünse de -toplumsal ve ulusal bütünlüğünü korumaya&nbsp;özen göstererek ekonomik gelişimini aralıksız sürdürmek-, gelecekte kendisine düşecek büyük siyasal ve askeri güç rolü ciddi&nbsp;belirsizliklerle dolu, hem kendisi hem komşuları hem de dünyanın geri kalanı için. Asya devi elinde hâlâ az çok güvenilir&nbsp;bir pusula tutuyor, ama büyük bir hızla, elindeki aletin artık işe&nbsp;yaramayacağı bir bölgeye yaklaşıyor.</p>

  <p>Şu ya da bu şekilde, dünyadaki halkların tümü bir karışıklık yaşıyor. Zengin ya da yoksul, küstah ya da uysal, işgalciler, işgal altındakiler, kısacası hepimiz aynı dayanıksız sala binmişiz, hep birlikte suya gömülmek üzereyiz. Gelgelelim, yükselen&nbsp;denizi hiç dert etmeden birbirimize sövüp saymayı, kavga etmeyi sürdürüyoruz.</p>

  <p>Bize doğru yükselirken, önce düşmanlarımızı batırsa, bu yıkıcı dalgayı alkışlayabiliriz bile.</p>

  <p>Ama ilk örnek olarak Avrupa Birliği'nin adını anmamın başka bir nedeni daha var. Çünkü bu örnek, tarihçilerin yakından tanıdığı ve her insanın yaşamı boyunca gerçekliğine tanık olduğu bir olayı, bir başarısızlığın önünde sonunda beklenmedik&nbsp;bir mutluluğa, başarının da belaya dönüşebileceği olgusunu iyi&nbsp;yansıtıyor; Soğuk Savaş'ın sona ermesi, tam da bu türden yanıltıcı olaylardan biri bana kalırsa.</p>

  <p>Avrupa'nın zaferinin ona yolunu şaşırtması, içinde yaşadığımız dönemin tek çelişkisi değil. Aynı şekilde, Batı'nın kendi üstünlüğünü pekiştirmesi beklenen zaferinin aksine gerilemesini hızlandırdığı; kapitalizmin zaferinin onu tarihinin en beter bunalımına sürüklediği; "korku dengesi"nin sonunun "korku"dan&nbsp;bir türlü kurtulamayan bir dünya yarattığı; ayrıca açıkça baskıcı&nbsp;ve anti-demokratik bir Sovyet sisteminin çöküşünün demokrasi&nbsp;tartışmasını bütün dünyada gerilettiği ileri sürülebilir.</p>

  <p>Öncelikle bu son nokta üstünde duracağım. İki blok arasındaki gerilimin sona ermesiyle, bölünmelerin temel olarak ideolojik olduğu ve tartışmanın hiç eksik olmadığı bir dünyadan, bölünmelerin temel olarak kimliğe ilişkin olduğu ve tartışmaya pek yer olmayan bir dünyaya geçtiğimizin altını çizmek istiyorum. Herkes ötekilerin karşısında kendi aidiyetlerini&nbsp;haykırıyor, başkalarını kendince dışlıyor, yandaşlarını seferber&nbsp;ediyor, düşmanlarını şeytanlaştırıyor, söyleyecek daha ne var?&nbsp;Bugünün rakiplerinin o kadar az ortak değerleri var ki!</p>

  <p>Soğuk Savaş dönemindeki entelektüel havayı özlemle anmıyorum o kadar da; o savaş her yerde soğuk da değildi üstelik, tersine Kore'den Afganistan'a, Macaristan'dan Endonezya'ya, Vietnam'dan Şili ve Arjantin'e dolaylı yoldan sayısız çatışmaya&nbsp;yol açtı, on milyonlarca insanın hayatına mal oldu. Ne var ki&nbsp;dünya bu savaştan çıktığında "daha aşağı bir düzeyde" buldu&nbsp;kendini; yani bununla demek istediğim, daha az evrenselliğe,&nbsp;daha az akılcılığa, daha az laikliğe; kazanılan görüşlere karşı,&nbsp;miras aldığı aidiyetleri güçlendirmeye; dolayısıyla da daha az&nbsp;özgürce tartışmaya yöneldi.</p>

  <p>Marksizm yandaşları ile rakipleri arasındaki gerilim sürerken bütün dünya koskocaman bir anfitiyatro gibiydi. Gazetelerde, üniversitelerde, iş yerlerinde, fabrikalarda, kafelerde, evlerde, insanların çoğu bir araya gelip, fısır fısır, şu ya da bu ekonomi&nbsp;modelinin, filanca felsefi düşüncenin, falanca toplumsal düzenin yararları ya da zararları üstüne bitmek tükenmek bilmeyen&nbsp;tartışmalara giriyorlardı. Komünizm yenilgiye uğrayıp insanlık&nbsp;için inandırıcı bir seçenek olmaktan çıkalı beri, bu tartışmalar&nbsp;amacını yitirdi. Acaba onca insan, bu yüzden mi bozguna uğramış ütopyalarından vazgeçip bir topluluğun güven verici çatısı altına sığınmaya kalktı? Aynı şekilde kesinkes tanrıtanımaz&nbsp;olan Marksizm'in yaşadığı siyasal ve manevi çöküşün, kökünü&nbsp;kazımaya çalıştığı inanç ve dayanışmalara yeniden değer kazandırdığı da varsayılabilir.</p>

  <p>Şurası bir gerçek ki Berlin Duvarı'nın yıkılışından bu yana, dinle bağlantılı olanlar başta olmak üzere aidiyetlerin iyice şiddetlendiği; farklı insan topluluklarının birlikte yaşamasının her&nbsp;gün biraz daha güçleştiği ve demokrasinin sürekli kimlik pazarlıklarına bağlı olduğu bir dünyada yaşıyoruz.</p>

  <p>İdeolojiden kimliğe kaymanın bütün dünya üstünde feci etkileri oldu, en çok da uzun zaman boyunca azınlıkta kalan ve baskı&nbsp;altında tutulan köktendinciliğin, çoğu toplumda olduğu gibi diyasporada da entelektüel bir ağırlık kazandığı Arap-Müslüman&nbsp;kültür alanında; bu akım, tırmanışı boyunca, şiddetle Batı karşıtı bir çizgi benimsemeye başladı.</p>

  <p>1979'da Ayetullah Humeyni'nin başa geçmesiyle başlayan bu değişim, Soğuk Savaş'ın sona ermesiyle birlikte iyiden iyiye&nbsp;yoğunlaştı. İki blok arasındaki gerilim sürerken, İslamcı hareketler, genelde, kapitalizmden daha kesin biçimde komünizme&nbsp;karşı düşmanlık sergiliyorlardı. Kuşkusuz Batı'dan, Batı siyasetinden, yaşam tarzından ve değerlerinden hiç hoşlanmıyorlardı;&nbsp;ama Marksistlerin militan tanrıtanımazlığı bunları daha yüzeysel düşmanlar haline getiriyordu. Buna koşut olarak, İslamcıların yerel rakipleri, özellikle Arap ulusalcıları ile sol partiler bu&nbsp;yönelimi tersinden izliyor ve Sovyetler Birliği'nin müttefiki ya&nbsp;da müşterisi haline geliyorlardı. Kendileri için yıkıcı sonuçlar&nbsp;doğuracak, ama bir şekilde tarihlerinin onlara dayattığı bir taraf&nbsp;tutuştu bu.</p>

  <p>Arap-İslam âleminin modernlik yanlısı seçkinleri, kuşaklardan beri, bu çözümsüz sorunu boşuna çözmeye uğraşıyorlardı: Cava'dan Fas'a kadar ülkelerine hükmeden ve kaynaklarını denetim altında tutan Avrupalı güçlerin hegemonyasına boyun&nbsp;eğmeden nasıl Avrupalılaşabilirlerdi? Bağımsızlık savaşlarını&nbsp;İngilizlere, Fransızlara ya da Hollandalılara karşı vermişler ve&nbsp;ne zaman ülkeleri ekonomilerinin kilit sektörlerini denetim altına almaya kalksa, karşılarında Batılı petrol şirketlerini -ya da&nbsp;Mısır'da görüldüğü üzere, Süveyş Kanalı'ndaki Fransız-İngiliz&nbsp;Şirketi'ni- bulmuşlardı. Avrupa kıtasının doğusunda, hızlandırılmış sanayileşmeyi öven, "halkların dostluğu" sloganını&nbsp;haykıran ve sömürge güçlerine karşı sıkı bir direniş sergileyen&nbsp;güçlü bir blokun ortaya çıkışı, birçoklarına bu ikilemin çözümü&nbsp;olarak gözüktü.</p>

  <p>Bağımsızlık savaşı sırasında, böylesi bir eğilim akıllıca ve umut verici görünüyordu. Geriye dönüp bakıldığında, sadece&nbsp;bela getirdiğini görmek gerek. Arap-İslam âleminin seçkinleri&nbsp;ne gelişme ne ulusal özgürlük ne demokrasi ne de toplumsal&nbsp;modernlik elde edebileceklerdi; Sovyet rejiminin dünya çapındaki yükselişini sağlamış hiçbir şeyi içermeyen, onun ne enternasyonalist söylemine, ne 1941-1945 arasında Nazizm'in bozguna uğratılmasındaki büyük katkısına ne de birinci derecede&nbsp;bir askeri güç oluşturma becerisine sahip olan, ama ondaki en&nbsp;beter aksaklıklara -yabancı düşmanlıklarına, güvenlik güçlerinin şiddete başvurmasına, herkesin bildiği üzere etkisiz kalmış&nbsp;ekonomi yönetimlerine, bir parti, bir grup ve bir başkan adına&nbsp;iktidarın devrilmesine- sadakatle öykünen yerel bir tür Stalinist ulusalcılık dışında hiçbir şey sağlayamamışlardı. Saddam&nbsp;Hüseyin'in "laik" rejimi, bu açıdan, aydınlatıcı bir örnekti.</p>

  <p>Bugün, Arap toplumlarının yüzyıllık körlüğünü ya da Batılı güçlerin yüzyıllık açgözlülüğünü kınamak gerekip gerekmediği konusu artık pek önem taşımıyor. İki taraf da kendi savlarını&nbsp;savunuyor; bu konuya geri döneceğim. Kesin olan ve bugünün&nbsp;dünyasında ağır basan şu ki, on yıllardır Arap-İslam âlemindeki gizil modernlik yanlısı, laik insanlar Batı'ya karşı mücadele&nbsp;ettiler; bu yüzden de, çıkışı olmayan bir yolda, maddi manevi&nbsp;anlamda yollarını şaşırdılar; Batı da çoğunlukla korkunç bir şekilde ve kimi zaman da dinsel hareketlerin desteğiyle onlarla&nbsp;savaştı.</p>

  <p>Burada söz konusu olan, gerçek bir ittifak değildi, ortak güçlü bir düşmana karşı taktik bir birliktelikti yalnızca. Ama&nbsp;bunun sonunda, Soğuk Savaş'ın bitiminde, İslamcılar kazananların arasında yer aldı. Gündelik yaşam üstündeki etkileri her&nbsp;alanda gözle görünür bir hal aldı, derinleşti. Ondan sonra, nüfusun büyük bölümü kendini onların arasında görmeye başladı, bağımsızlık savaşı kaynaklı hareketlerin ve solun geleneksel&nbsp;anlamda sözcüsü olduğu bütün toplumsal ve ulusal istemleri&nbsp;benimsedikleri ölçüde bu durum daha da güçlendi. Çoğunlukla muhafazakâr biçimde yorumlanan dinsel kuralların somut&nbsp;uygulamalarına dayanan İslamcı söylem, siyasal açıdan köktenci -daha eşitlikçi, daha Üçüncü Dünyacı, daha devrimci, daha&nbsp;ulusalcı- olacaktı; ve 20. yüzyılın son yıllarından başlayarak,&nbsp;kararlı biçimde Batı'ya ve onun himayesindekilere karşı bir tavır sergiledi.</p>

  <p>Şu son noktadan hareketle, akla bir karşılaştırma geliyor: Avrupa'da, İkinci Dünya Savaşı sırasında, Nazizm'e karşı ittifak&nbsp;eden sağ demokratlar ile komünistler 1945'ten sonra düşman olmuşlardı; aynı şekilde, Soğuk Savaş'ın sonunda, Batıklar ile İslamcıların acımasızca çatışacağı tahmin edilebilirdi. Fitili tutuşturabilecek bölge açıkça belliydi: Afganistan. İşte orada dünün&nbsp;müttefikleri Sovyetlere karşı son savaşlarını verdiler; işte orada,&nbsp;zafer kazanmalarından sonra, yüzyılın son on yılı içinde aralarında bir kırılma gerçekleşti; ve işte oradan, 11 Eylül 2001'de,&nbsp;ABD'ye ölümcül bir düello çağrısı yapıldı. Bunu da herkesin bildiği zincirleme tepkiler izledi: istilalar, isyanlar, idamlar, kıyımlar, iç savaşlar. Ve sayısız suikastlar.</p>

  <p>Batı'nın, yalan yanlış biçimde Müslümanlık adına hareket ettiğini ileri süren bir avuç teröristle karşı karşıya olduğu ve bunların eylemlerinin inananların çoğu tarafından kınandığı düşüncesi&nbsp;gerçeği her zaman yansıtmıyor. Mart 2004'te Madrid'de olduğu&nbsp;gibi, tüyler ürpertici kıyımların İslam âleminde tiksinti, rahatsızlık uyandırdığı, oradan samimi kınamaların geldiği bir gerçek.&nbsp;Ama bugünün insanlığını oluşturan "küresel kabileler"e yakından bakıldığında, onların suikastlara, silahlı çatışmalara ya da&nbsp;siyasal bilek güreşlerine karşı ender olarak buna benzer tepkiler&nbsp;verdikleri görülüyor: Bazılarının öfkelendiği şeyleri, başkaları&nbsp;onaylıyor, mazur görüyor, hatta kimi zaman alkışlıyor.</p>

  <p>Açıkça görüldüğü üzere, iki farklı "rakip" algısı çevresinde belirginleşen iki değişik tarih yorumuyla karşı karşıyayız. Müslümanlık, kimilerine göre, Batı'nın salık verdiği evrensel&nbsp;değerleri benimseyemez; kimilerine göre de, Batı her şeyden&nbsp;önce evrensel egemenlik isteğine göre hareket edecek ve Müslümanlar da ellerinde kalan kısıtlı olanaklarla buna direnmeye&nbsp;çalışacak.</p>

  <p>Her "kabile"ye kendi dilinde kulak verebilen, bunu yapmayı yıllardır alışkanlık haline getirmiş biri için, şu sahne hem aydınlatıcı hem etkileyici hem de acıklı. Çünkü, birtakım ön koşullar ortaya konduktan sonra, bütün olaylar "başkaları"nın fikrine gereksinim duyulmadan tutarlı biçimde yorumlanabilir.</p>

  <p>Sözgelimi, içinde yaşadığımız dönemin başındaki belanın "İslam âleminin barbarlığı" olduğu ön doğru olarak kabul edilirse eğer, Irak örneği bu düşünceyi güçlendirir yalnızca.</p>

  <p>Korku yönetimiyle yaklaşık otuz yıl hüküm süren, kendi halkının kanını döken, petrolden gelen parayı askeri ya da lüks harcamalara saçıp savuran; komşularını işgal eden, devletlere&nbsp;meydan okuyan, Arapların alkışlarıyla yalancı pehlivanlıklara&nbsp;soyunan, sonra da gerçek bir mücadele vermeden alaşağı edilen, eli kanlı bir zorba vardı; ardından, bakınız işte, bu adam&nbsp;devrildikten sonra, ülke karmaşaya sürüklendi, bakınız işte,&nbsp;çeşitli tarikatlar birbirlerini katletmeye başladı, sanki şöyle demek isteniyormuş gibi: Görüyorsunuz ya, böylesi bir halkı zapt&nbsp;etmek için ancak bir diktatör gerekir!</p>

  <p>Bunun tersine, ön dayanak olarak "Batı'nın hayasızlığı" düşüncesinin benimsenmesi halinde, olaylar aynı oranda tutarlı biçimde açıklanabilir: Başlangıç olarak, bütün bir halkı yoksulluğa sürükleyen, diktatörün purolarına dokunmadan yüz binlerce çocuğun hayatına mal olan bir ambargo; ardından, kamuoyuna ve uluslararası kurumlara aldırmadan sahte bahanelerle&nbsp;kararlaştırılan ve petrol kaynaklarına el koymayı kısmen de&nbsp;olsa hedefleyen bir istila; Amerikalıların zaferinden sonra, Irak&nbsp;ordusuyla devlet aygıtı arasında zamansız ve keyfi bir çözülme,&nbsp;kuramların içinde belirgin bir tarikatçılığın kurulması, sanki&nbsp;ülkenin kalıcı bir istikrarsızlık içine sürüklenmesi bile bile yeğlenmiş gibi; bunlara ek olarak, Ebu Gureyb Hapishanesi'ndeki&nbsp;zulüm, sistemli işkence, ardı arkası gelmeyen aşağılamalar, "yan&nbsp;hasarlar", cezasız kalmış sayısız suç, yağma, yolsuzluk...</p>

  <p>Bazıları için, Irak örneği İslam âleminin demokrasiye uzak olduğunu gösteriyor; bazıları için de Batı tarzı "demokratikleş-tirme"nin gerçek yüzünü açığa vuruyor. Saddam Hüseyin'in&nbsp;filme çekilen idamında bile Amerikalıların acımasızlığı kadar&nbsp;Araplarınki de göze çarpıyor.</p>

  <p>Bana göre, iki söylem de hem doğru hem yanlış. Her biri onu zaten ezbere bilen ve karşı söyleme kulak asmayan yandaşlarının önünde, kendi yörüngesinde dönüp duruyor. Benim de,&nbsp;kökenlerim gereği, yaşamımda izlediğim yol gereği, her iki söylemden de yararlandığım varsayılıyor, oysa günbegün ikisinden&nbsp;de daha fazla uzaklaştığımı hissediyorum.</p>

  <p>Bu uzaklaşma -ya da eski bir deyişle söylemem gerekirse "bigâne" olma- duygusu kimliğimin bileşenleri arasında bir&nbsp;eleştiri dengesi kurmak istememden kaynaklanmıyor; içinde&nbsp;bulunduğumuz yüzyılın başlangıcını bizlere zehir eden -ve bu&nbsp;arada doğduğum ülkenin harap olmasına da neden olan- kültürel inatlardan tiksinmeme de bağlı değil sadece. Benim eleştirim&nbsp;bu iki "uygarlık alanı"nın yüzyıllık uygulamalarına yönelik;&nbsp;korkarım onların varoluş nedenlerini de kapsıyor. Bu saygıdeğer&nbsp;uygarlıkların sınırına vardığını; dünyaya artık yıkıcı öfkelerinden başka bir şey vermediklerini; bir yandan da tıpkı insanlığı&nbsp;bölen bütün özel uygarlıklar gibi manevi anlamda iflas ettikleri&nbsp;ve artık onları aşmanın zamanının geldiğini düşünüyorum temel olarak. Ya bu yüzyılda herkesin kendisiyle özdeşleştirebileceği, aynı evrensel değerlerle bütün haline getirilen, insanlık&nbsp;serüveninde güçlü bir inancın rehberlik ettiği ve bütün kültürel&nbsp;çeşitliliklerimizle zenginleşecek bir uygarlık kurmayı başarırız&nbsp;ya da ortaklaşa bir barbarlığın içinde yok olup gideriz.</p>

  <p>Bugün Arap âleminde eleştirdiğim şey, ondaki manevi bilincin eksikliği; Batı'da eleştirdiğim şeyse, manevi bilincini bir egemenlik aracına dönüştürme eğilimidir. Bunlar çok ağır suçlamalar, üstelik bana iki kat daha fazla acı veriyor; ama bağıra bağıra&nbsp;geliyorum diyen gerilemenin kökenlerine karşı savaş açma iddiasındaki bir kitapta bunlara değinmeden edemem. Birilerinin&nbsp;söyleminde etik bir kaygı ya da evrensel değerlere bir gönderme&nbsp;arıyoruz ama boşuna; ötekilerin söyleminde de, tamam bu kaygılar, bu göndermeler var, ama seçilerek ve sürekli bir siyasetin&nbsp;hizmetinde saptırılarak kullanılıyor. Bunların sonucunda da&nbsp;Batı, manevi inandırıcılığını durmadan yitiriyor, ona karşı olanlarsa bu inandırıcılıktan bütünüyle yoksun durumda.</p>

  <p>Bununla birlikte, "benim" iki kültürel evrenimin bunalımlarını aynı planda değerlendirmiyorum. Binyıl, üç yüzyıl ya da elli yıl&nbsp;öncesiyle karşılaştırıldığında, Batı'nın kimi alanlarda hâlâ devam eden, hatta hızlanan, göz alıcı ilerlemeler kaydettiği yadsınamaz. Oysa Arap âlemi bugün dibe vurmuş durumda; evlatlarını, dostlarını ve aynı şekilde tarihini utandırıyor.</p>

  <p>Buna verilebilecek son derece aydınlatıcı bir örnek, insanların birlikte yaşamasını sağlama yetisi: Benim gençliğimde, Ortadoğulu cemaatler arasındaki ilişkiler, eşitlikçi ve kardeşçe&nbsp;olmasa da, en azından nazik ve incelikliydi. Şiiler ile Sünniler&nbsp;birbirlerine kimi zaman kuşkuyla bakıyorlardı bakmasına ama&nbsp;iki cemaat arası evliliklere sık rastlanıyor ve Irak trajedisinin&nbsp;artık sıradanlaştırdığı gündelik karşılıklı kıyımlar akıldan bile&nbsp;geçmiyordu.</p>

  <p>Hıristiyan azınlıklara gelince, onların durumu asla harika olmadı, ama her rejimde genel olarak ayakta kalmayı, hatta gelişmeyi başarıyorlardı; Müslümanlığın başlangıcından beri, hiçbir zaman bu derece toplum dışına itilmiş, ezilmiş, hatta bugün&nbsp;Irak'ta ve birtakım başka ülkelerde görüldüğü üzere, yaşadıkları yerleri terk etmek zorunda hissetmemişlerdi kendilerini;&nbsp;yüzyıllardır yaşadıkları topraklarında yabancı haline gelen bu&nbsp;topluluklar önümüzdeki yirmi yıl içinde yitip gidecekler ve bu,&nbsp;ne onların Müslüman yurttaşlarında ne de Batılı din kardeşlerinde büyük bir üzüntüye neden olacak.</p>

  <p>Arap âlemindeki Yahudi topluluklarının ortadan kaldırılması işi zaten tamamlandı; yalnızca bazı yerlerde, yetkililerin ve halkın hâlâ küçük düşürmeye ve işkence etmeye çalıştığı bir&nbsp;avuç cesur Yahudi kaldı, o kadar.</p>

  <p>İşlerin bu hale gelmesinde Amerika ile İsrail'in bir sorumluluğu yok mu, diye sorulabilir bana. Var, kuşkusuz; ama bu, Arap âlemi için, değersiz bir mazeret. Bugün gözümüzün önündeki&nbsp;Irak örneğini alalım yine. Amerikan işgalcilerinin istikrarsız&nbsp;tutumunun bu ülkede cemaatler arası şiddete katkıda bulunduğuna inanıyorum; hatta, böylesi bir ahlaksızlık bana dehşet verici gelse de, Washington'daki ve birtakım başka yerlerdeki, ne&nbsp;türlü felaketlere yol açabileceklerini bilmeyen büyücü çıraklarının bu kan gölünden kendilerine çıkar sağladıklarını bile kabul&nbsp;edebilirim. Ama bir Sünni militan, Şii ailelerin gittiği bir pazar&nbsp;yerini havaya uçurmak üzere bomba yüklü bir kamyonun direksiyonuna geçince ve bu katil, bazı fanatik vaizler tarafından&nbsp;"direnişçi", "kahraman" ve "şehit" olarak adlandırılınca, başkalarını suçlamak artık hiçbir işe yaramaz, asıl vicdan muhasebesi&nbsp;yapması gereken, Arap âlemidir. Neyin savaşını vermektedir?&nbsp;Hâlâ hangi değerleri savunmaktadır? İnançlarına nasıl bir anlam yüklemektedir?</p>

  <p>Peygamber'in şu sözü bilinir: "İnsanların en iyisi, insanlara en çok yararı dokunandır"; bugün bireylerin, liderlerin, halkların kendi içlerinde sorgulamaları gereken güçlü bir söz bu: Başkalarına ve kendimize ne getirmekteyiz? "İnsanlara nasıl yarar"&nbsp;sağlıyoruz? Dinde yeri olmayan aykırılıkların en büyüğü, intihara götüren umutsuzluktan başka kılavuzumuz var mı?</p>

  <p>Benim diye nitelediğim öteki uygarlığa, Batı uygarlığına gelirsek, onda bu tür düzensizliklere rastlanmıyor, çünkü hâlâ, insanlığın bütünü için, model ya da en azından başvuru kaynağı olmayı sürdürüyor. Gelgelelim, bugün o da, kendine göre, davranışlarına etki eden ve dünyanın çivisinin çıkmasına katkıda&nbsp;bulunan tarihsel bir açmaz içinde.</p>

  <p>Bu yüzyıl başında, dönüp dönüp açığa çıkan ve hâlâ çözülme yolunda gözükmeyen bir "Doğu sorunu" varsa, bir de "Batı sorunu" olduğu yadsınamaz; Arapların yaşadığı trajedi, dünya&nbsp;ulusları arasındaki yerlerini kaybetmelerinden ve onu bir daha&nbsp;ele geçiremeyeceklerini düşünmelerinden ileri gelirken; Batıkların trajedisi, her yönüyle üstlenemedikleri, buna karşılık yakalarını da sıyıramadıkları, dünya çapındaki bir role soyunmuş&nbsp;olmalarından kaynaklanıyor.</p>

  <p>Doğal olarak, Batı, insanlığa diğer uygarlıkların tamamından daha fazla şey verdi. Atina "mucize"sinden beri, iki bin beş-yüz yıldır, özellikle de son altı yüzyılda, hiçbir bilgi, yaratıcılık, üretim ya da organizasyon alanı yok ki bugün Avrupa ve onun&nbsp;Kuzey Amerika uzantısının damgasını taşımasın. İyisiyle kötüsüyle Batı bilimi, bilimin Kendisi, oldu kısaca; Batı tıbbı tıbbın&nbsp;Kendisi; Batı felsefesi de felsefenin Kendisi; en özgürlükçü olanlarından en totaliter olanlarına kadar, çeşitli Batı öğretilerinin&nbsp;yansımalarına en uzak ülkelerde bile rastlanıyor. Batı etkisine&nbsp;karşı mücadele eden insanlar bile Batı'nın icat edip dünyanın&nbsp;geri kalanında yaygınlaştırdığı maddi ya da entelektüel araçlarla yapıyorlar bunu öncelikle.</p>

  <p>Soğuk Savaş'ın bitimiyle, Batılı güçlerin salt üstünlüğü yeni bir istikrar dönemine girmiş gibiydi. Onların ekonomik, siyasal&nbsp;ve toplumsal sistemleri üstünlüğünü kanıtlamıştı, bunların bütün dünyaya yayılması bekleniyordu; kimileri daha o günlerde&nbsp;"tarihin sonundan" söz ediyorlardı; öyle ki bütün dünya bundan böyle mücadeleden zaferle çıkmış Batı'nın kalıbına sessiz&nbsp;sedasız biçimde uyacaktı.</p>

  <p>Ama tarih ideologların düşlediği gibi yumuşak başlı ve bilge bir bakire değildir.</p>

  <p>Örneğin, ekonomik alanda, Batılı modelin zaferi, tuhaf biçimde, Batı'nın zayıflamasına yol açtı.</p>

  <p>Güdümcülüğün boyunduruğundan kurtulan Çin, ardından Hindistan birden kalkınma atılımına girdiler; ölçülü ama dünya dengelerini kalıcı biçimde değiştirmek üzere olan kişiler&nbsp;tarafından, gürültüsüz patırtısız biçimde, iki devrim gerçekleştirildi.</p>

  <p>1978'de, Mao Zedong'un ölümünden iki yıl sonra, iktidar Kültür Devrimi'nin tasfiyelerinden mucize eseri yakasını kurtarmış, yetmiş dört yaşında ufak tefek bir adama kaldı: Deng Xiaoping;&nbsp;kendisi daha önce ortak mal olan toprakların bazı köylülere dağıtılmasını sağladı ve bu köylülerin ürünlerinin bir bölümünü&nbsp;satmalarına izin verdi. Elde ettiği sonuç inandırıcıydı; üretim,&nbsp;köylere göre, ikiye, üçe, dörde katlandı. Çinli lider, bir adım daha&nbsp;atarak, köylülerin hangi ürünleri ekeceklerini artık kendilerinin&nbsp;belirlemesine karar verdi; oysa o zamana dek, bunu yerel yetkililer belirliyordu. Üretim daha da arttı. İşte her şey böyle başladı.&nbsp;Küçük hamlelerle, yankı uyandıran açıklamalar olmaksızın, insanlar sokaklara dökülmeden, eski verimsiz sistem yavaş yavaş&nbsp;parçalandı. Hem yavaş yavaş hem de hiç kuşkusuz ülkenin nüfus boyutlarına bağlı çarpan etkisi nedeniyle ışık hızında. Sözgelimi, yetkililer köylerdeki küçük aile işletmeleri -bakkallar, dükkânlar, onarım atölyeleri vb - üstündeki yasağı kaldırdıklarında,&nbsp;yirmi iki milyon işletme açıldı, bunlarda yüz otuz beş milyon&nbsp;kişi çalışıyordu. Çin söz konusu olduğunda, sürekli bir rekorlar kitabının sayfalarını karıştırdığı izlenimine kapılıyor insan;&nbsp;Şanghay'daki gökdelen sayısı da buna verilecek örneklerden biri:&nbsp;1988'de on beş gökdelen varken, yirmi yıl sonra bunların sayısı&nbsp;yaklaşık beş bine ulaştı, New York ile Los Angeles'taki gökdelenlerin toplamından daha fazla demek oluyor bu.</p>

  <p>Ama aşırı gelişmeye bağlı olmayan ve hatta aşırı gelişmenin daha güçleştirdiği durumlar vardır, tıpkı brüt iç üretim artışı&nbsp;gibi; bu artış otuz yıl boyunca, ortalama yüzde on civarında&nbsp;seyretti ve bu da Çin ekonomisinin sırasıyla Fransız, İngiliz, ardından da Alman ekonomilerini 21. yüzyılın ilk on yılı içinde&nbsp;geride bırakmasını sağladı.</p>

  <p>Hindistan'daki güdümcülüğün parçalanması da aynı şekilde sessiz sedasız şekilde gerçekleşti ve bir o kadar şaşırtıcı sonuçlar doğurdu. Temmuz 1991'de, hükümet ülkeyi iflasın eşiğine getiren büyük bir mali krizle karşı karşıya kalmıştı. Maliye&nbsp;Bakanı Manmohan Singh, işletmelerin hareket kabiliyetlerini&nbsp;sınırlayan kısıtlamaları esnetmeye karar verdi. Ülkede o zamana dek, her ekonomik etkinlik için önceden izin alınmasını&nbsp;şart koşan, son derece zorlayıcı yasalar bulunmaktaydı: dışalım&nbsp;izni, kambiyo izni, yatırım izni, üretim artışı izni vb. Ekonomi,&nbsp;önündeki engellerden kurtulmaya başladıkça, kalkınma atılımı&nbsp;başladı...</p>

  <p>Birkaç kısa paragrafta değindiğim bu durum, bütün insanlık için, tarihteki en heyecan verici, en büyük ve en beklenmedik&nbsp;ilerlemelerden birini oluşturuyor aslında; "Üçüncü Dünya" olarak adlandırmayı alışkanlık haline getirdiğimiz kesimin yarısını temsil eden, dünyanın en kalabalık nüfuslarına sahip iki ülke&nbsp;az gelişmişlikten kurtulmaya başlarken; başka Asya ve Latin&nbsp;Amerika ülkeleri de aynı ilerleme yoluna girmiş görünüyorlar;&nbsp;sınai Kuzey ile yoksul Güney arasındaki geleneksel ayrım yavaş&nbsp;yavaş ortadan kalkıyor...</p>

  <p>Doğu'nun büyük uluslarının ekonomik uyanışı, zaman geçtikçe bürokratik sosyalizmin iflas ettiğinin en göz alıcı sonucu olarak görülecek kuşkusuz. İnsanlık serüveni açısından bakıldığında, buna yalnızca sevinilebilinir; Batı açısından bakıldığındaysa, bu sevince korku karışır, çünkü bu yeni sanayi devleri,&nbsp;yalnızca ticari ortaklar olmakla kalmayıp çekinilmesi gereken&nbsp;rakipler, gizil hasımlardır.</p>

  <p>Düşük maliyetli, ancak niteliksiz bir işgücü sağlayan Güney'e ilişkin geleneksel düşünceden uzaklaşıldı bile. Çinli ve Hintli işçiler artık çok fazla rağbet görmüyorlarsa da ve bu durum bir süre daha sürecekse de, bu işçiler gitgide daha nitelikli&nbsp;oluyor, çok daha istekliler. Batı'da, kimi zaman kültürel ya da etnik önyargılarla üstü kapalı biçimde sık sık yinelendiği gibi yaratıcı mı değiller? Bugün hâlâ öyleyse bile, Güneyli erkekler ile&nbsp;kadınların kendilerinden daha emin olmaları, kendilerini daha&nbsp;özgür hissetmeleri, toplumsal hiyerarşilere ve entelektüel konformizmlere daha az takılmaları halinde, bunun değişeceğini&nbsp;öngörmek gerekir; bunlar gerçekleştiğinde, bir ya da iki kuşak&nbsp;içinde, öykünmeden uyarlamaya, oradan da yaratıcılığa geçilir.&nbsp;Bu büyük halkların tarihi, yaratıcılık konusundaki becerilerini&nbsp;açığa vurmaktadır: Porselen, barut, kâğıt, dümen, pusula, aşı ve&nbsp;sıfırın icadı bunun kanıtıdır; bu Asya toplumları, kendilerinde&nbsp;eksik olan şeyi de, yakın zamanlarda Batı okulunda edindiler,&nbsp;ya da ediniyorlar; keyfiliği de, tutuculuğu da bir kenara bırakıp,&nbsp;bozgunlardan, küçük düşmelerden, yoksulluktan ders çıkararak, en sonunda geleceğe meydan okumaya hazır görünüyorlar.</p>

  <p>Batı kazandı, kendi modelini başkalarına da benimsetti; ama tam da bu zaferi yüzünden, kaybetti.</p>

  <p>Hiç kuşkusuz burada evrensel, yaygın, örtük, bütün dünya uluslarının ruhunu kuşatan Batı ile özel, coğrafi, siyasal, etnik&nbsp;Batı'yı; Avrupa ile Kuzey Amerika'nın beyaz uluslarının Batı'sını&nbsp;birbirinden ayırmak gerek. Asıl bu son sözünü ettiğimiz Batı'dır&nbsp;açmazda olan. Bunun nedeni, başkalarının uygarlıklarının&nbsp;onunkini geride bırakması değil, başkalarının onun uygarlığını&nbsp;benimsemesi ve böylelikle şimdiye dek Batı'nın özgünlüğünü&nbsp;ve üstünlüğünü oluşturan şeyden onu yoksun bırakmasıdır.</p>

  <p>Zaman içinde, Sovyet sisteminin Güney ülkelerine çekici gelmesinin, çelişkili biçimde Batı'nın gerilemesini geciktirdiği&nbsp;söylenecektir belki. Çin, Hindistan ve Üçüncü Dünya'nın başka&nbsp;güdümcü ülkeleri, etkisiz bir ekonomik modelin tutsağı olarak&nbsp;kaldıkları sürece, Batı'nın ekonomik üstünlüğü için bir tehdit&nbsp;oluşturmuyorlardı - üstelik bu şekilde onunla mücadele ettiklerini sanırken; "beyaz adam"ın tahtını gerçek anlamda sarsmaya&nbsp;başlamaları için bu yanılsamadan kurtulmaları, kararlı biçimde&nbsp;dinamik kapitalizm yoluna girmeleri gerekti.</p>

  <p>Sonuç olarak, Batı ulusları, başarılı sonuçlar veren bir ekonomik sisteme yalnızca kendilerinin sahip olduğu bir dönemde, farkında olmadan bir altın çağ yaşıyorlardı; çevrelerinde yaratmak için ellerinden geleni artlarına koymadıkları küresel&nbsp;rekabette, kendi ekonomilerinin duvarlarını -neredeyse imalat&nbsp;sanayisinin tümü ve hizmet sektörünün gittikçe büyüyen bir&nbsp;bölümü- yıkmaya mahkûm olmuş gibiler şimdi.</p>

  <p>Bir şekilde iki ateş -kısaca Asya ve Amerika- arasında kalan Avrupa için durum daha hassas. Demek istediğim şu: Avrupa, yükselişte olan ülkelerin ticari rekabeti ile ABD'nin -etkileri havacılık ve askeri amaçlı sanayilerin tümü gibi ileri sanayi sektörlerinde hissedilen- stratejik rekabeti arasında kalmış durumda. Buna bir de, Avrupa'nın, temel olarak Ortadoğu ve Rusya'da&nbsp;bulunan petrol ve gaz tedarik ettiği kaynakları denetleyememesine bağlı ciddi engeli de ekleyelim.</p>

  <p>Asya'nın büyük uluslarının ekonomik kalkınma atılımına girmesinin bir başka önemli sonucu da, yüz milyonlarca insanın şimdiye dek dışında tutuldukları bir tüketim tarzına erişmesi&nbsp;oldu.</p>

  <p>Sergilenen bazı aşırılıklara herkes gülebilir, kızabilir ama bu halkların zengin ülkelerin uzun zamandan beri sahip olduğu buzdolabı, çamaşır makinesi, bulaşık makinesi ve buna benzer ürünlere; aile arabası ve bireysel bilgisayar; sıcak su, temiz&nbsp;su, bolca besin; ayrıca tıbbi tedavi, öğrenim, eğlence, yolculuk&nbsp;vb. şeylere sahip olmasına kimse karşı çıkamaz.</p>

  <p>Bu halkları bunlardan yoksun bırakmaya bugün kimsenin ahlaki açıdan hakkı yok, yarın da kimsenin -ne siyasetçilerin&nbsp;ne süper güçlerin ne de başkasının- elinden gelmeyecek zaten&nbsp;bu. Yeter ki, bütün dünyada, bu halkları yeniden yoksulluğa ve&nbsp;tutsaklığa sürüklemek için kanlı ve saçma zorbalıklar ortaya&nbsp;çıkmasın, bilmiyorum on yıllardır bu halklardan yapmaları istenen şeyi -daha iyi çalışmak, daha çok para kazanmak, yaşam&nbsp;koşullarını iyileştirmek ve tüketmek, tüketmek, tüketmek- kim&nbsp;engelleyebilir?</p>

  <p>Benimki de dahil olmak üzere birbirini izleyen birçok kuşak için ve özellikle aramızdan Güney bölgelerinde doğanlar için, az gelişmişliğe karşı verilen mücadelenin bağımsızlık mücadelesinin devamı olması mantık gereğiydi. Karşılaştırıldığında bağımsızlık savaşı daha bile kolay görünüyor; yoksulluğa,&nbsp;cahilliğe, savsaklamaya, toplumsal uyuşukluğa karşı verilen&nbsp;çetin savaş yüzyıllarca sürecek gibi duruyordu. En kalabalık&nbsp;ulusların gözlerimizin önünde ekonomik açıdan kalkınmaları&nbsp;bir mucizeydi adeta, kendi adıma buna hâlâ büyük bir hayranlık besliyorum.</p>

  <p>Bunları söylerken, daha az öznel bir not olarak şunu da eklemem gerekir ki, Çin'deki, Hindistan'daki, Rusya'daki, Brezilya'daki orta sınıfların, bütün dünyada olduğu gibi, baş döndürücü bir biçimde büyümesi, dünyanın şu anki işleyişiyle&nbsp;pek de ayak uyduramayacağı bir gerçeklik. Yakında üç ya da&nbsp;dört milyar insan, kişi başına, Avrupalılar ya da Japonlar kadar -Amerikalılardan söz etmiyorum bile- tüketime başlarsa,&nbsp;doğal olarak hem ekolojik hem de ekonomik alanda büyük kargaşalar yaşanacaktır. Bunun uzak bir gelecek değil, çok yakın&nbsp;bir gelecek, hatta neredeyse şimdi olduğunu söylememe gerek&nbsp;var mı? Doğal kaynaklar üstündeki baskı -özellikle petrol, tatlı su, hammaddeler, et, balık, tahıl vb - ile üretim alanlarının&nbsp;denetimi mücadelesi; kimilerinin ellerindeki doğal zenginlikleri korumak için canla başla çabalaması, kimilerinin de onların&nbsp;kaynaklarını ele geçirmek için uğraşması; bunlar birçok kanlı&nbsp;çatışmaya yol açabilecek türden şeyler.</p>

  <p>Hiç kuşkusuz bu gerilimler, insanların daha az tükettikleri, daha az ürettikleri ve kaynakların tükeneceğinden daha az korktukları bir küresel ekonomik durgunluk sürecinde yumuşayacaktır. Ama bu görece dinginlik süreci, ne yazık ki, krizden&nbsp;doğan gerilimlerle "dengelenecektir". Herhangi bir ulus ekonomik gelişme umutları aniden frenlenirse nasıl davranır? Böylesi&nbsp;bir hayal kırıklığı ne tür toplumsal bunalımlara, ne tür ideolojik&nbsp;ve siyasal kargaşalara, savaşlarla oyalama yöntemlerine yol açar?&nbsp;Bununla karşılaştırabileceğimiz tek olay, 1929'da toplumsal felaketlere, fanatizmin zincirinden boşanmasına, yerel çatışmalara,&nbsp;dünya çapında karışıklıklara neden olan Büyük Bunalım'dır.</p>

  <p>Aşırılığa kaçmadan, uç senaryoların gerçekleşmeyeceği umulabilir. Ama insanlığı değiştirecek sarsıntıların ve kargaşaların yaşanacağı kesindir; insanlık kuşkusuz daha güçsüz,&nbsp;yaralı, sarsılmış, ama belki de daha olgun, daha yetişkin, daha&nbsp;bilinçli bir halde bu krizi atlatıp dayanıksız salı üstünde yeni bir&nbsp;ortak serüvene atılacaktır.</p>

  <p>Dünya ekonomisinde Batı'nın görece payının, Soğuk Savaş'ın sona ermesinden başlayarak güçsüzleşmesi, şimdiden hepsi öngörülemeyecek ciddi sonuçlar getirmekte.</p>

  <p>Bunlardan en endişe verici olanı, Batılı güçlerde, özellikle de Washington'da, ne ekonomik üstünlükle ne de manevi yetkeyle korunması olanaklı olan şeyi, askeri üstünlükle koruma&nbsp;eğiliminin gittikçe büyümesi.</p>

  <p>Soğuk Savaş'ın bitişinin en çelişkili ve en sapkın sonucu bu belki de; barış ve uzlaşma getireceği varsayılan ama birbiri ardına gelen bir sürü çatışmanın izlediği bir olay; Amerika hoyratça&nbsp;bir savaştan bir diğerine geçiyor, sanki savaş son çare olmaktan&nbsp;çıkmış, küresel yetkenin "yönetim yöntemi"ne dönüşmüş durumda.</p>

  <p>11 Eylül 2001'de yapılan kanlı saldırılar bu sapmayı açıklamaya yetmiyor; onu güçlendirdikleri, kısmen meşrulaştırdıkları doğru, ama sapma ondan öncesinde de büyük ölçüde başlamıştı&nbsp;zaten.</p>

  <p>ABD, Aralık 1989'da, Berlin Duvarı'nın yıkılmasından altı hafta sonra, General Noriega'ya karşı Panama'ya askeri müdahalede bulundu; bir polis baskını havasında gerçekleştirilen bu müdahale bir bildiri değeri taşımaktaydı: Bundan böyle herkes&nbsp;bu dünyayı kimin yönettiğini ve kimlerin sadece boyun eğmek&nbsp;zorunda olduğunu bilmesi gerekiyordu. 1991'de, Birinci Irak&nbsp;Savaşı; 1992-1993'te, Somali'deki hazin serüven; 1994'te, Başkan</p>

  <p>Jean-Bertrand Aristide'i iktidara geçirmek için Haiti'ye yapılan müdahale; 1995'te, Bosna Savaşı; Aralık 1998'de, Irak'a karşı düzenlenen "Çöl Tilkisi" adlı yoğun bombardıman harekâtı; 2001'den sonra, Afganistan Savaşı; 2003'ten sonra, İkinci Irak&nbsp;Savaşı; 2004'te, bu kez Başkan Aristide'i görevinden almak için&nbsp;Haiti'ye düzenlenen yeni sefer... Kolombiya'daki, Sudan'daki,&nbsp;Filipinler'deki, Pakistan'daki ve başka yerlerdeki, cezalandırma&nbsp;amacı güden bombardımanları ve daha küçük çaplı diğer askeri&nbsp;harekâtları saymıyorum bile.</p>

  <p>Aklı başında bir izleyici, bütün bu müdahalelerde, birtakım kabul edilebilir gerekçeler olduğunu, geri kalanlarınsa bahaneden başka bir şey olmadığını anlar. Ama bunların bu şekilde&nbsp;yinelenmesi bile kendi içinde kaygı verici. Dünyayı "yönetme&nbsp;yöntemi" mi demiştim? Yeni yüzyılın ilk yıllarında, birçok kez,&nbsp;asıl gerçeğin çok daha berbat olabileceğini, bu harekâtların "örnek olsun diye" yürütüldüğünü düşündüm, tıpkı dünün sömürge imparatorluklarının her türlü başkaldırı düşüncesini ortadan kaldırmak amacıyla, yönetimleri altındaki yerli halkların&nbsp;yüreklerine korku salarken yaptıkları gibi.</p>

  <p>Bu askeri harekâtların en tartışma götürür olanlarından bazıları Başkan George W. Bush'la ilişkilendirilecek; Amerikalı seçmenlerin Barack Obama'yla demokratları iktidara getirmesinin nedeni de kısmen Irak Savaşı. Kaldı ki bu müdahaleci sapmanın bir&nbsp;yönetimin siyasal seçimlerine ne ölçüde bağlı olduğu ve ne ölçüde ABD'nin dünyadaki konumuyla ilişkili olduğu bilinmiyor;&nbsp;çünkü ülkenin dünya ekonomisindeki ağırlığı ciddi biçimde geriliyor, borçlar durmadan artıyor, eldeki olanaklar açıkça tükeniyor, buna karşın ülkenin yadsınamaz bir askeri üstünlüğü bulunuyor. Ülke öteki alanlarda güçsüzleşmesini telafi etmek için bu&nbsp;önemli kozdan yararlanma eğilimine nasıl karşı koyabilirdi ki?</p>

  <p>ABD başkanının duyarlılığı ya da siyasal inançları ne olursa olsun, ABD artık dünya üstündeki etkisini yumuşatamaz; ne başta petrol olmak üzere ekonomisi için vazgeçilmez olan&nbsp;kaynakların denetimini yitirebilir; ne ona zarar vermek isteyen&nbsp;güçlerin özgürce hareket etmelerine izin verebilir; ne de günün&nbsp;birinde onun üstünlüğünü yadsıyabilecek düşman güçlerin ortaya çıkışını hiçbir şey yapmadan izleyebilir. Dünya sorunlarını&nbsp;yakından ve güç kullanarak yönetmekten vazgeçerse, büyük&nbsp;olasılıkla zayıflamaya ve yoksullaşmaya başlar.</p>

  <p>Sistemli müdahaleciliğin gerilemeyi engellemek için uygun çare olduğu anlamına gelmiyor bu; yüzyılın ilk yıllarının bilançosuna bakıldığında, onun daha çok gerilemeyi hızlandırdığı&nbsp;görülüyor. Peki, başka türlü bir siyaset tersi bir etki yaratabilir&nbsp;miydi? Denemek gerekir tabii ama ne zaman bir iktidar etkisini&nbsp;yumuşatsa, rakiplerinin kendiliklerinden buna verdikleri tepki,&nbsp;minnet duymaktansa ona göz açtırmayıp saldırmak yönünde&nbsp;olur. Batılılar Brejnev'in Sovyetler Birliği'ne, Gorbaçov'unkinden&nbsp;daha çok saygı göstermiş; Gorbaçov'unkini ise aşağılamış, yağmalamış, dağıtmışlar ve bunun sonucunda Rus halkında büyük bir kızgınlığa yol açmışlardı. İranlı devrimciler de Başkan&nbsp;Carter'a karşı acımasız davranmışlardır, çünkü başkan saldırgan bir siyaset izlemekte tereddüt etmiştir.</p>

  <p>Bunları söylememin nedeni, Batı'nın dünyanın geri kalanıyla yaşadığı ikilemin, Washington'ın uluslararası sahnedeki tutumunu birdenbire değiştirmesi durumunda da mucizevi&nbsp;biçimde çözülmeyecek olmasıdır. Hâlâ kurtarıcı bir canlanma&nbsp;umuluyorsa, böylesi bir değişim vazgeçilmez olsa da, bunun belirleyici olacağını söylemek olanaksızdır.</p>

  <p>Bazı analistler "sert güç" ile "yumuşak güç" ayrımı yapıp, bununla bir devletin her seferinde silahlı kuvvetlerine başvurmasına ihtiyaç olmadan, farklı şekillerde yetkesini kullanabileceğini göstermek istiyorlar. Stalin bu gerçeği anlayamamıştı, o kadar ki Papa'nın "kaç tümeni" olduğunu sormuştu. Öte yandan, Sovyetler Birliği dağılırken, askeri açıdan rakiplerini tamamen ortadan kaldırabilecek olanaklara büyük ölçüde hâlâ sahipti. Ama&nbsp;zafer ile yenilgi zırhlı birliklerin, megatonlarca bombanın ya da&nbsp;füze başlıklarının sayısının belirlediği şeyler değildir. Bunlar&nbsp;etkenlerden yalnızca biridir, kuşkusuz büyük bir güç için vazgeçilmezdir bu etken, ama kesinlikle yeterli değildir. Her türlü&nbsp;çatışmada -bireyler, gruplar, devletler arasındaki çatışmalarda-birçok etken devreye girer, bunların kimisi fiziksel güçle, kimisi&nbsp;ekonomik kapasiteyle, kimisi de manevi etkiyle ilgilidir. Sovyetler Birliği konusunda, onun manevi açıdan değerini yitirdiği,&nbsp;ekonomik anlamda da güçsüzleştiği açıktır, bu da o olağanüstü&nbsp;askeri gücünü etkisiz kılmıştır.</p>

  <p>Batı'ysa, bunun tersine, Soğuk Savaş'tan çıkarken, üç alanda da ezici bir üstünlük sağlamıştı: Askeri alanda, özellikle Amerika sayesinde; ekonomi alanında, Avrupa'nın olduğu gibi&nbsp;ABD'nin de teknolojik, sınai ve mali üstünlüğü sayesinde; manevi anlamda da en tehlikeli düşmanını, komünizmi alt eden toplum modelinin etkisiyle. Bu çokbiçimli üstünlük aslında onun&nbsp;ustalıkla, kimi zaman ikna yöntemine başvurarak, kimi zaman&nbsp;da sopa göstererek, kendisine karşı çıkan rakiplerinin cesaretlerini kırarak, ama diğer herkese azgelişmişlikten ve zorbalıktan&nbsp;kurtulmalarını sağlayacak önemli avantajlar sağlayarak dünyayı&nbsp;yönetmesini sağlayabilirdi.</p>

  <p>Bundan dolayı, silaha başvurmanın artık çok sıra dışı bir durum olduğunu ve Batı'nın üstünlüğünü koruması için, ekonomik sisteminin ve toplum modelinin kusursuzluğunu ileri sürmesinin&nbsp;yeterli olacağını öngörmek akla yatkın geliyordu. Ne var ki bunun&nbsp;tersi oldu. Batı'nın ekonomik üstünlüğü Asyalı devlerin yükselişiyle aşındı ve silaha başvurmak sıradan bir şey haline geldi.</p>

  <p>Manevi üstünlük konusunda da bir aşınma söz konusu; bu da oldukça çelişkili bir durum, çünkü Batı modelinin artık bir&nbsp;rakibi yok ve Avrupa ya da Kuzey Amerika tarzı yaşam sadece Varşova'da ya da Manila'da değil, Tahran'da, Moskova'da,&nbsp;Kahire'de, Şanghay'da, Madras'ta, Havana'da ve daha birçok yerde, hiç olmadığı kadar revaçta; gelgelelim, "merkez" ile "merkez-dışı" arasında gerçek bir güven sorunu bulunmakta.</p>

  <p>Kökü, Batılı güçler ile dünyanın geri kalanı arasında son yüzyıllarda kurulan sağlıksız ilişkilere dayanan ve bugün insanların farklılıklarını yönetememelerine, ortak değerler oluşturamamalarına, gelecek üstüne kafa kafaya verip düşünememelerine, dolayısıyla da tırmanan tehlikelerle yüzleşememelerine&nbsp;neden olan bir sorun bu.</p>

  <p>Batı'nın, komünizme karşı kazandığı zaferden bütünüyle yararlanamamasının bir başka nedeni de refahını kültürel sınırlarından öteye taşıyamamasıdır.</p>

  <p>Örnek olarak, İrlanda'nın, İspanya'nın, Portekiz'in ya da Yunanistan'ın kısa süre içinde kalkınıp hızla Orta ve Batı&nbsp;Avrupa'ya uzanmalarını sağlayan Avrupa Birliği'nin neredeyse mucizevi etkileri, bir türlü, incecik Cebelitarık Boğazı'ndan&nbsp;geçip Akdeniz'in öteki yakasına ulaşamadı; şimdi de orada, görünmez olsa da, daha kısa bir süre önce Avrupa'yı bölen duvar&nbsp;kadar gerçek, acımasız ve tehlikeli bir duvar yükseliyor.</p>

  <p>Kuşkusuz İslam âleminin bin yıldır içinde bulunduğu bunalımın da bunda kısmen etkisi var; hatta büyük olasılıkla en belirleyici etken de bu. Ama bu bunalımın tek neden olmadığı da&nbsp;su götürmez. Çünkü Yeni Dünya'ya, Müslümanlığın asla kök salmadığı o geniş topraklara bakıldığında, benzer bir durumla karşılaşılıyor: ABD orada refahını komşusu Meksika'ya doğru, Rio&nbsp;Grande'nin güneyine ulaştırmayı beceremiyor; hatta kendini korumak için bir duvar örme gereği duydu ve bu somut bir duvar;&nbsp;bütün Latin Amerika'nın ondan kuşku duymasına, ona karşı kin&nbsp;beslemesine yol açıyor, oysa Latin Amerika -anımsatmaya gerek&nbsp;var mı? - en az Avrupa ya da Kuzey Amerika kadar Hıristiyan.</p>

  <p>Bu da gerçek ve trajik olmalarına karşın, İslam âleminin eksikliklerinin her şeyi açıklamadığını düşündürüyor bana.&nbsp;Batı dünyasının kendine özgü tarihsel körlükleri ve kendine&nbsp;özgü etik kusurları var. Son yüzyıllarda başkalarının egemenliğinde kalmış halklar, onu genellikle, bu kusurlar ve körlükler-</p>

  <p>le tanıdı. Şili'de ya da Nikaragua'da ABD'den; Cezayir'de ya da Madagaskar'da Fransa'dan; İran'da, Çin'de ya da Ortadoğu'da&nbsp;İngiltere'den; Endonezya'da Hollanda'dan söz edildiğinde, akla&nbsp;gelen ilk adlar ne Benjamin Franklin ne Condorcet ne Hume ne&nbsp;de Erasmus.</p>

  <p>Bugün Batı'da bir sabırsızlık hareketi var, şöyle deniyor: Bırakalım artık kendimizi suçlamayı! Bırakalım kendimizi eleştirmeyi! Dünyanın bütün acıları sömürgecilerin hatasından kaynaklanmıyor ya! Anlaşılır bir tepki bu, üstelik benim gibi Güney ülkelerinde doğmuş olup yurttaşlarının, karşılaştıkları her acıda sömürge dönemini suçlamalarına öfkelenen birçok kişinin tepkisi de ekleniyor buna. Sömürge döneminin özellikle Afrika'da&nbsp;uzun süreli sarsıntılar yarattığı yadsınamaz; ama bağımsızlıklar&nbsp;çağı kimi zaman daha belalı oldu ve ben, kendi adıma, olup biten her şeyde işine geldiği gibi sömürgecilik bahanesini ileri süren birçok yetersiz, kokuşmuş ya da zorba liderlere zerre kadar&nbsp;saygı beslemiyorum.</p>

  <p>Doğduğum ülkeye, Lübnan'a gelince, gerek 1918'den 1943'e dek süren Fransız mandasının, gerek Osmanlı varlığının 1864'ten&nbsp;1914'e dek süren son evresinin, bağımsızlıktan sonra gelen çeşitli&nbsp;rejimlerden daha zararsız olduğuna inanıyorum. Bunu yazıya&nbsp;dökmek siyasal açıdan yanlış belki ama ben olayları bu şekilde görüyorum. Öte yandan aynı şey başka pek çok ulusta da&nbsp;gözlemlenebilir; nezaket gereği, yalnızca benimkini anmakla&nbsp;yetineceğim.</p>

  <p>Ama Üçüncü Dünya ülkeleri liderlerinin başarısızlığının mazereti olarak sömürgeciliğin gösterilmesi artık kabul edilebilir bir şey olmasa da, Batı ile eski sömürgeleri arasındaki sağlıksız ilişkiler sorunu hâlâ büyük bir önem taşıyor ve buna, kapris&nbsp;yaparak, öfkeli bir biçimde homurdanarak ya da omuz silkerek&nbsp;boş verilemez.</p>

  <p>Kendi adıma, Batı uygarlığının diğer uygarlıklardan daha fazla evrensel değer ürettiğine inanıyorum hâlâ; ama onları başkala-rına gerektiği gibi aktarmayı başaramadı. Bugün bütün insanlığın bedelini ödediği bir kusur bu.</p>

  <p>Bunun en basit açıklaması, öteki halkların böylesi bir "aşı"ya hazır olmamalarıydı. Kuşaktan kuşağa, yüzyıldan yüzyıla aktarılan, artık tartışılmayan ve asıl gerçek olarak görülen bir düşünce bu. Tarihteki en yakın örneğine Irak'ta rastlandı. Bize&nbsp;söylendiğine göre, "Amerikalıların hatası, demokrasi istemeyen&nbsp;bir halka demokrasiyi dayatmak istemesiydi! " Tümce kesin bir&nbsp;yargı içeriyordu sanki ve herkes -Washington aleyhtarları kadar&nbsp;savunucuları da- ondan yararlandı; bazıları böylesi bir girişimin bir yanılgı olmasıyla alay ederken, bazıları da ondaki naif&nbsp;soyluluğu övdü. Bütün duyarlılıkları birleştiren ve bütün entelektüel tarzlara uyum gösteren bu yerleşik düşüncenin sinsiliği&nbsp;buradaydı işte. Başka halklara saygı duyanlara, saygıdeğer görünüyordu; ama başkalarını aşağılayanlar, hatta ırkçı olanlar da&nbsp;önyargılarını desteklediğini düşünüyorlardı tümcenin.</p>

  <p>Bu sav gerçekçi bir değerlendirme gibi görünüyor; ama benim bakış açımdan, gerçekliğin saptırılmasından başka bir şey değil. Irak'ta olup biten şey, aslında, ABD'nin demokrasi hayali&nbsp;kuran bir halka demokrasiyi getirememesidir.</p>

  <p>İraklılar ne zaman oy verme fırsatı yakalasalar, yaşamları pahasına da olsa milyonlarcası sandık başına gidiyor. İntihar&nbsp;saldırılarının ve bomba yüklü araçların tehdidi altında, seçim&nbsp;sandıklarının önünde kuyruk oluşturmayı kabul edecek başka&nbsp;bir halk var mı? Bu halkın mı demokrasiyi istemediği söyleniyor? Gazetelerde, radyolarda ya da televizyonlarda durmadan&nbsp;bu söylenip duruyor ve hiç kimse ya da hemen hemen hiç kimse&nbsp;biraz zaman ayırıp Irak'a yakından bakmıyor.</p>

  <p>Savın öteki yarısı, ABD'nin Irak'a demokrasi getirmek istemesi de bana aynı oranda tartışmaya açık geliyor. 2003'te Amerikalıların bu ülkeyi işgal etme kararlarına etki edebilecek az çok inandırıcı birtakım nedenler sıralanabilirdi: Terörizme katkıda bulunduklarından kuşkulanılan yönetimlere ve terörizme&nbsp;karşı mücadele; bir "haydut devlet"in kitle imha silahları geliştirmesinin getirdiği endişe; Körfez monarşilerini tehdit eden ve&nbsp;İsrail'i kaygılandıran bir siyasetçinin işini bitirme arzusu; petrol&nbsp;alanlarını denetim altına alma isteği vb. Hatta kimileri Başkan</p>

  <p>Bush'un, babasının yarıda bıraktığı bir işi tamamlamak istediği yönünde, psikanalitik yananlamlar taşıyan tezler ileri sürdüler.&nbsp;Ama ciddi gözlemcilerden, savaş kararının alındığı toplantıların&nbsp;şu son yıllarda hacimli bir külliyat oluşturan tutanaklarını en&nbsp;ince ayrıntılarına kadar incelemiş tanıklardan ve araştırmacılardan hiçbiri, işgalin gerçek gerekçesinin, Irak'a demokrasi getirmek olabileceğini düşündürecek herhangi bir şey aktarmadı.</p>

  <p>Asıl niyetin ne olduğunu sorgulayıp durmak hiçbir işe yaramaz, ama şu da iyi görülmelidir ki, işgalin ilk haftalarından başlayarak, Amerikan yetkilileri dinsel ya da etnik aidiyetleri temel alan&nbsp;bir temsil sistemini uygulamaya koymuşlardır ve bu da kısa süre&nbsp;içinde ülke tarihinde daha önce eşine rastlanmamış şiddet olaylarının birbiri ardına gelmesine yol açmıştır. Lübnan'ı ve başka&nbsp;yerleri yakından gözlemlediğim için, cemaatçiliğin demokrasinin gelişmesini hiç de kolaylaştırmadığına -aslında sadece ürkek bir örtmece bu- tanıklık edebilirim. Cemaatçilik yurttaşlık&nbsp;düşüncesinin bile yadsınmasıdır ve böyle bir temel üstüne uygar&nbsp;bir siyasal sistem inşa edilemez. Bir ulusu oluşturan çeşitli öğeleri, bir yandan her yurttaşın temsil edildiğini hissetmesi için incelikli, esnek ve örtük biçimde göz önünde bulundurmak ne kadar&nbsp;önemliyse; ulusu kalıcı biçimde düşman aşiretlere bölen bir kota&nbsp;sistemi kurmak da o kadar zararlı, hatta yıkıcıdır.</p>

  <p>Büyük Amerikan demokrasisinin Irak halkına bu şekilde zehirli bir armağan verip tarikatçılığı benimsemesini sağlaması&nbsp;utanç kaynağıdır, ayıptır. Bilmeden yapıldıysa, üzüntü vericidir;&nbsp;hayâsız bir hesapla yapıldıysa, suçtur.</p>

  <p>İşgalin öncesinde ve bütün çatışmalar boyunca, özgürlükten ve demokrasiden çok söz edildiği doğru. Bu tür sözlere en eski çağlardan beri, dünyanın her yerinde rastlanmıştır; askeri&nbsp;bir operasyonun amaçları ne olursa olsun, onun adalet adına,&nbsp;uygarlık adına, Tanrı ve peygamberleri adına, ezilenler adına&nbsp;ve elbette, meşru müdafaa ve barış aşkı adına yürütüldüğünü&nbsp;söylemek yeğlenir. Asıl gerekçelerinin intikam, açgözlülük, fanatizm, hoşgörüsüzlük, egemen olma isteği ya da muhaliflerini&nbsp;susturma arzusu olduğunu söylemek hiçbir liderin işine gelmez.</p>

  <p>Gerçek niyetleri soylu maskelerin altına gizlemek propagandacıların işidir, onların yalanlarını ortaya çıkarıp maskelerini düşürmek amacıyla eylemleri değerlendirme rolü de özgür yurttaşlara düşer.</p>

  <p>Kaldı ki, ABD'de de, 11 Eylül 2001 saldırılarının ardından, "demokrasinin yayılmasına kısa bir süre destek verildi. İntihar&nbsp;komandolarının uyruklarını keşfeden bazı yetkililer, Arap âleminin demokratik ve modernleştirici rejimler tarafından yönetilmesi&nbsp;halinde, Amerika'nın daha az tehlike altında olacağı ve tek erdemleri Washington'ın siyasetine uymak olan karanlıkçılara ve otokratlara şimdiye dek destek olunmasının hata olduğu düşüncesini&nbsp;yaydılar. Bu "müşteri"lerden, koruyucularının saygı gösterdiği&nbsp;kimi değerleri de paylaşmalarını istemek gerekmiyor muydu?</p>

  <p>Bu -"Büyük Ortadoğu", ardından "Yeni Ortadoğu" gibi güçlü sloganlara yansıyan- destek süreci üstüne çok şey söylenebilir. Dolayısıyla, bu süreçle daha fazla oyalanmayacağım, ama yeri&nbsp;gelmişken sahnelenen bu oyun karşısındaki şaşkınlığımı dile&nbsp;getirmekten de kendimi alamıyorum: Batı demokrasilerinin en&nbsp;önde geleninin, her şeye karşın, 21. yüzyılın eşiğinde, Mısır'da,&nbsp;Arabistan'da, Pakistan'da ve İslam âleminin geri kalanında demokratik rejimlerin ortaya çıkmasını sağlamanın iyi bir fikir olup&nbsp;olmayacağını düşünmesine inanamıyorum! Öncelikli özellikleri&nbsp;"istikrar" olan ve istikrarlarını hangi yöntemlerle sağladıklarına&nbsp;pek dikkat etmeyen iktidarları hemen hemen her yerde yüreklendirdikten sonra; muhafazakârlıklarına hangi ideolojinin temel oluşturduğuyla ilgilenmeden en muhafazakâr siyasetçileri&nbsp;destekledikten sonra; başta Asya'da ve Latin Amerika'da olmak&nbsp;üzere, en baskıcı polis ve güvenlik örgütlerini kurduktan sonra;&nbsp;işe bakın ki büyük Amerikan demokrasisi en sonunda demokrasi&nbsp;kartını oynamanın iyi bir fikir olup olmadığını şimdi sorguluyor.</p>

  <p>Ama bu güzel düşünce kısa süre içinde unutulup gitti; pek inandırıcı olmayan az sayıda girişimden sonra, Abraham&nbsp;Lincoln'ün ülkesi bütün bunların çok tehlikeli olduğu; ortadaki&nbsp;nefretin artık aşağı yukarı her yerde özgür seçimlerde en köktenci öğelerin iktidara gelmesini sağlayacak kadar büyüdüğü; dolayısıyla eski usullere dönülmesi gerektiği sonucuna vardı.</p>

  <p>Demokrasinin daha beklemesi gerekecek.</p>

  <p>Amerika Dışişleri Bakanı Colin Powell, Irak işgalinden önceki aylar boyunca, sık sık çok güç durumlara düşüyordu; bir yandan bütün dünyayı bu savaşın kesinlikle olması gerektiğine ikna etmeye çalışırken, bir yandan da özel görüşmelerinde&nbsp;başkanını kesinkes oraya gidilmemesi gerektiğine ikna etmeye&nbsp;uğraşıyordu.</p>

  <p>13 Ocak 2003'te, Beyaz Saray'da baş başa yapılan bir görüşmede, başkana uyarı olarak şöyle dediği söyleniyordu: <span style="font-style:italic;">"You break it, you own it”.</span> Eskiden bazı dükkânların benimsediği bu kurala göre,&nbsp;müşteri dükkândaki bir nesneyi kırarsa kırdığı ürünün parasını&nbsp;sanki onu satın alıyormuş gibi ödemek zorundadır. "Kırarsanız,&nbsp;sizin olur". Powell aslında Başkan Bush'a açıkça şöyle diyordu:&nbsp;"Yirmi beş milyon kişi sizin olacak. Onların bütün umutları, bütün istekleri ve bütün sorunları sizin olacak. Bütün bunlar sizin&nbsp;olacak! "</p>

  <p>Colin Powell'in uyarısı Irak'ı kırmaya hazırlananlar için geçerli değildi yalnızca. JamaikalI göçmen bir aileden gelip, önce Amerikan genelkurmay başkanı, ardından da dışişleri bakanı&nbsp;olan Powell bu çarpıcı özdeyişle, kazananların tarihsel sorumluluğunu tanımlamış ve Batılı güçlerin yüzyıllık ikilemine parmak&nbsp;basmıştı: Batılı güçler bütün dünya üstünde hegemonyalarını&nbsp;kurduktan, var olan siyasal, toplumsal ve kültürel yapıları yerle&nbsp;bir ettikten sonra, fethettikleri topraklardaki halkların geleceğini&nbsp;manevi açıdan ellerinde tutuyorlardı; onlara karşı nasıl davranmaları gerektiği konusunda ciddi biçimde düşünmeleri gerekirdi;&nbsp;kendi yurtlarındaki kuralları onlara uygulayarak, sömürgelerini yavaş yavaş evlat edinir gibi kendi içlerine mi çekecekler, yoksa onlara sadece egemen olup, ezerek boyun mu eğdirecekler?</p>

  <p>Çocuk kendisini evlat edinen bir anne ile üvey anne arasındaki farkı bilir. Halklar da kurtarıcılar ile işgalciler arasındaki farkı bilir.</p>

  <p>Yerleşik düşüncenin aksine, Batılı güçlerin yüzyıllık hatası dünyanın geri kalanına kendi değerlerini benimsetmeye çalışmaları değil, tam tersine, egemenlikleri altına aldıkları halklarla olan&nbsp;ilişkilerinde kendi değerlerine göre davranmaktan sürekli olarak kaçınmasıdır. Bu ikircillik ortadan kaldırılmadığı sürece,&nbsp;aynı hatalara düşme tehlikesiyle karşı karşıya kalınır.</p>

  <p>Bu değerlerin ilki evrenselliktir, insanlığın bir bütün olduğu düşüncesidir. Farklı farklı öğelerden oluşmasına karşın bir bütün olduğu düşüncesi. Dolayısıyla, ötekilerin o değerleri benimsemeye hazır olmadığı yönündeki daimi bahaneyle temel&nbsp;ilkelerden ödün verilmesi bağışlanamaz. Avrupa için başka, Afrika, Asya ya da İslam âlemi için başka insan hakları yoktur.&nbsp;Yeryüzündeki hiçbir halk kölelik, despotluk, zorbalık, cahillik,&nbsp;karanlıkçılık için ya da kadınların köle olması için yaratılmamıştır. Bu temel gerçeklik ne zaman yadsınsa, insanlığa ihanet&nbsp;edilmiş olur, kendine ihanet edilmiş olur.</p>

  <p>Aralık 1989'da, Bükreş'te Çavuşesku karşıtı gösteriler başladığında Prag'daydım. Kısa süre önce Romanyalı halkla kendiliğinden gelişen bir dayanışma hareketiyle, "kadife devrim"le bağımsızlığına kavuşan Çek başkentinde de başladı gösteriler çok geçmeden. Katedralin yakınlarında, bir panonun üstüne, biri&nbsp;İngilizce olarak şöyle yazmıştı: "Çavuşesku, Avrupa'da sana yer&nbsp;yok! " Adsız yazarın öfkesi haklıydı ama kurduğu tümce beni&nbsp;derinden sarsmıştı; bir diktatöre hangi kıtada yer olduğunu sormak isterdim kendisine.</p>

  <p>O adamın safça ifade ettiği şey aslında çok yaygın bir tutum ne yazık ki. Avrupa'da katlanılamayan bir diktatör, sanatını Akdeniz'in öteki yakasında konuşturmaya başladığı zaman ahbaplık edilebilir hale geliyor. Bu, başkalarına duyulan saygının&nbsp;işareti mi? Kuşkusuz diktatörlere karşı duyulan saygının; ve o&nbsp;diktatörleri çeken halklara karşı olduğu gibi, demokrasilerin taçlandırdığı varsayılan değerlere de karşı bir horgörünün işareti.</p>

  <p>Peki ama tek gerçekçi tutum bu değil mi, diye karşılık verecektir kimileri. Ben buna inanmıyorum. Bu kötü davranış başarılı bir iş bile değil. Batı için, manevi inandırıcılığını tehlikeye düşürmek, dünyadaki yerini de tehlikeye düşürmek demektir;&nbsp;güvenliğini, istikrarını ve refahını da tehlikeye düşürmek demektir. Dün, bunun zarara uğramadan yapılabileceğine inanılıyordu; bugünse bütün bunların bedelinin ödeneceği, en eski&nbsp;faturaların bile kesileceği biliniyor. Zamanaşımı, hukukçuların&nbsp;icat ettiği bir kavramdır; halkların belleğinde, zamanaşımı diye&nbsp;bir şey yoktur. Daha doğrusu: Yakasını kurtaran -yoksulluktan, gerilemeden, marjinalleştirilmekten kurtulan- halklar en&nbsp;sonunda bağışlayabilirler, öte yandan korkularını bütünüyle bir&nbsp;kenara bırakmazlar; yakasını kurtaramayanlarsa, sonsuza dek&nbsp;bunu düşünüp dururlar.</p>

  <p>Bu, temel soruyu bir kez daha sormama yol açıyor: Acaba Batılı güçler gerçekten eskiden sahip oldukları topraklara kendi değerlerini yerleştirmeye çalıştılar mı? Ne yazık ki hayır. Hindistan'da&nbsp;olsun, Cezayir'de ya da başka bir yerde olsun, yönetimleri altındaki "yerliler"in özgürlüğü, eşitliği, demokrasiyi, girişim ruhunu ya da hukuk devletini övmelerini asla kabul etmediler; hatta&nbsp;bu değerleri talep ettiklerinde onlara sürekli olarak baskı uyguladılar.</p>

  <p>Öyle ki sömürge ülkelerinin seçkinlerinin elinde, sömürgecinin bunu istememesine karşın, bu değerleri kendiliklerinden ele geçirmekten ve onları sömürgeciye karşı döndürmekten başka seçenek kalmadı.</p>

  <p>Sömürge çağının ayrıntılı ve serinkanlı bir incelemesi, AvrupalIlar arasında her zaman sıra dışı kişiler -siyasetçiler, askerler, misyonerler, entelektüeller, Savorgnan de Brazza gibi birtakım&nbsp;kâşifler- bulunduğunu gösterir; onların tutumları cömert, dürüst, hatta kimi zaman kahramancadır ve inançlarının ilkelerine olduğu kadar, uygarlıklarının ideallerine de kesinkes uygundur. Sömürgeleştirilen ülkelerde zaman zaman onların anıları&nbsp;korunur; Kongoluların Brazzaville adını değiştirmemeleri de bu&nbsp;şekilde açıklanabilir kuşkusuz.</p>

  <p>Ama bu bir istisnaydı. Batılı güçlerin siyaseti, genel olarak, açgözlü şirketler, sömürgelerde yaşayan ve ayrıcalıklarını kaptırmak istemeyen AvrupalIlar tarafından belirlenmekteydi ve&nbsp;bu siyaset için "yerliler"in ilerlemesinden daha korkutucu bir&nbsp;şey yoktu. Arada sırada, kendi yurdundan gelen bir siyasetçi&nbsp;başka bir siyaseti salık verirse, onu etki altında bırakmaya, ona&nbsp;rüşvet vermeye, gözünü korkutmaya çalışılıyordu; ayak direrse, kendisini görevinden almanın yolları aranıyordu; hatta idealist olarak değerlendirilen bir memurun gizemli biçimde öldürüldüğü bile olmuştu. Çok büyük olasılıkla Brazza'nın başına&nbsp;gelen de buydu...</p>

  <p>Güney ülkelerinde, sık sık Batı'nın, en modernlik yanlısı seçkinleri "bile" kendine yabancılaştırdığı söyleniyor. Öyle eksik bir değerlendirme ki bu, yanıltıcı olabiliyor. Bence şöyle demek gerek: Batı "özellikle" modernlik yanlısı seçkinleri kendine yabancılaştırdı, bir yandan da gerici güçlerle sürekli olarak uzlaşma&nbsp;sağladı, ittifak alanları yarattı, çıkar ortaklıkları yaptı.</p>

  <p>Batı'nın yüzyıllardan beri, dün olduğu gibi bugün de içinde bulunduğu dram, dünyayı uygarlaştırma arzusu ile ona egemen olma isteği -iki uzlaşmaz dilek- arasında sürekli bocalamasından kaynaklandı. Her yerde en soylu ilkeleri dile getirirken, o ilkeleri, ele geçirdiği topraklarda uygulamaktan titizlikle sakındı.</p>

  <p>Siyasal ilkeler ile onların saha üstünde uygulanması arasındaki sıradan bir yetersizlik değildi bu, ileri sürülen ideallerden sistemli biçimde vazgeçilmesiydi, sonucunda da Asyalı, Afrikalı, Arap ya da Latin Amerikalı seçkinlerde ve özellikle&nbsp;Batı değerlerine inanmış, kanun karşısında eşitlik, ifade ya da&nbsp;dernek kurma özgürlüğü ilkelerini benimsemiş olan kişilerde&nbsp;kolay kolay yok olmayacak bir horgörü baş gösterdi. En gözüpek istemleri ortaya atan bu modernlik yanlısı seçkinler, kaçınılmaz olarak hayal kırıklığının ve öfkenin pençesine düştüler, oysa gelenekçi kişiler sömürgeci yetkeciliğine daha kolay&nbsp;uyum sağlıyorlardı.</p>

  <p>Kaçırılan bu randevunun bedeli bugün çok pahalıya patlıyor. Batı'ya pahalıya patlıyor çünkü Güney ülkeleriyle arasındaki doğal arabulucularından yoksun kaldı; Doğu halklarına pahalıya patlıyor çünkü özgür ve demokratik toplumları inşa edebilecek modernleştirici kesimden yoksun kaldılar; bu kesimlere, sınır halklarına, karma uluslara, Güney ülkelerinde Batı'nın izlerini taşıyan herkese ve ayrıca Kuzey'e göçüp Güney'in izlerini&nbsp;taşıyan herkese, hepsinden fazla pahalıya patlıyor. Bunlar iyi bir&nbsp;zamanda aracı rollerini eşsiz biçimde yerine getirebilecekken,&nbsp;şimdi ilk kurban durumuna düşüyorlar.</p>

  <p>Sözlerimde bir Doğu azınlığının öfkesini bulanlar bir ölçüde haklıdır, bir ölçüde de yanılıyordur. Ben gerçekten yok olmakta&nbsp;olan bir türün parçasıyım ve son nefesime kadar bin yıllık toplulukların, en eski insan uygarlıklarının bekçilerinin pılı pırtıyı&nbsp;toplayıp ve atalarından kalma toprakları bırakıp uzak bir ülkenin çatısı altına sığınmasını olağan karşılamayı reddedeceğim.</p>

  <p>Kurbanların buna üzülmesi olağan bir şeydir; ama asıl endişe verici olan, buna sadece onların üzülmesidir. Azınlık&nbsp;sorunu yalnızca azınlıkların sorunu değildir. Söz konusu olan&nbsp;yalnızca birkaç milyon insanın yazgısı değildir. Söz konusu&nbsp;olan uygarlığımızın varoluş nedeni ve erekliliğidir; uygarlığımız maddi manevi uzun bir evrim sürecinin sonunda, böylesi&nbsp;etnik ve dinsel bir "temizliğe" ulaştıysa, açıkça yolunu şaşırmış&nbsp;demektir.</p>

  <p>Her toplum için ve bir bütün halinde bütün insanlık için, azınlıkların yazgısı herhangi bir konu değildir; kadınların yazgısıyla birlikte, manevi ilerlemenin ya da gerilemenin en kesin&nbsp;belirtilerinden biridir. İnsanlar arasındaki çeşitliliğe günbegün&nbsp;daha çok saygı gösterildiği, her insanın seçtiği dilde kendini&nbsp;ifade edebildiği, inançlarının gereklerini huzur içinde yerine&nbsp;getirebildiği ve yetkililer ya da halk tarafından düşmanlıkla&nbsp;karşılaşmadan, yerilmeden serinkanlılıkla kökenlerini üstlenebildiği bir dünya, ilerleyen, gelişen, yükselen bir dünyadır. Bunun tersine, bugün dünyanın kuzeyinde olduğu gibi güneyinde&nbsp;de, ülkelerin çoğunluğunda tanık olunduğu üzere, kimlik gerilimleri baskın çıkarsa, insanın serinkanlılıkla kendisi olması, kullandığı dilde ya da inancında özgür olması her gün daha da güçleşirse, gerilemeden bahsetmeyelim de ne yapalım?</p>

  <p>2007 yılı boyunca, feci sarsıntılar yaşayan ve kısa süre içinde yok olma tehlikesiyle burun buruna kalan küçücük bir azınlığın durumu beni özellikle endişelendirdi. Hâlâ Sabiiler olarak adlandırılan Mandenlerden söz ediyorum, Irak dışında yaşayan, pek&nbsp;az insanın varlığından haberdar olduğu, sayıları çok azalmış,&nbsp;çok sınırlı, çok mütevazı bir topluluktan.</p>

  <p>Ben de bu adı ilk kez 1988'de, Maniciliğin kurucusu, MS 3. yüzyılda Mezopotamya'da yaşamış olağandışı bir kişi olan&nbsp;Mani üstüne araştırma yaparken duydum. Bu adamın gençliği&nbsp;ve öğretisinin ortaya çıkışıyla ilgili belge toplamaya çalışırken,&nbsp;Mani'nin ilk gençlik yıllarını bugünkü Bağdat'ın güneyinde,&nbsp;Dicle kıyısındaki bir hurmalıkta, Vaftizci Yahya'yı kutsayan ve&nbsp;onu örnek alarak suya daldırma ayinleri düzenleyen agnostik bir&nbsp;topluluğun arasında geçirdiğini öğrenmiştim. Bunun üstüne&nbsp;yüzyıllar önce yok olup gittiği düşünülebilecek bu özel topluluğun hemen hemen aynı yerde hâlâ var olduğunu, aynı ırmakta&nbsp;aynı vaftiz ayinlerini düzenlediğini büyük bir sevinçle keşfetmiştim. Nasıl bir mucizeydi bu? Bilemiyordum. <span style="font-style:italic;">Kuran'</span>da, Yahudiler, Hıristiyanlar ya da Zerdüşt dininden olanlar gibi "Kitap&nbsp;ehli"ne özel bir konum kazandıran ve Sabiilere de -Arapça,&nbsp;<span style="font-style:italic;">es-sabi'a,</span> tam da suya daldırma düşüncesini akla getiren, Sami&nbsp;dili kökenli olabilecek bir ad- değinen bir bölümle kısmen de&nbsp;olsa açıklanabilir. Bu kabulden yararlanan topluluk son on dört&nbsp;yüzyılda iyi kötü varlığını koruyabilmiş. Asla kolay olmamış bu&nbsp;mücadele; varlıkları hoşgörülse de, sürekli olarak dikkat çekmemeye çalışmak zorunda kalmışlar, gelgelelim dönem dönem&nbsp;işkencelere, gündelik aşağılanmalara maruz kalmalarına engel&nbsp;olmamış bu tavırları da.</p>

  <p>Bütün bu dönem boyunca, bu insanlar kendilerini tanımlamak için, hem Müslüman komşularına <span style="font-style:italic;">Kuran</span>'da geçen adı anımsatan "Sabiiler"i hem de -Yunanlıların <span style="font-style:italic;">gnosis</span>'inin dengi-"bilgi" kavramını akla getiren Sami dili kökenli bir başka adı,&nbsp;"Mandenler"i kullanmışlar. Bu iki adla, inançlarını, topluluklarının birliğini koruyabilmişler; üstelik, Arapça yazıp konuşmayı görev bilmelerine karşın, uzmanların "Mandence" olarak&nbsp;adlandırdıkları ve Aramicenin bir türü olan -hatta, görünüşe&nbsp;göre, Sümer dili kökenli birtakım sözcükler de içeren- kendi&nbsp;dillerini de korumayı bilmişler. Şöyle bir bakıldığında, değeri&nbsp;bilinmemiş bir yazma sahip bir dil bu.</p>

  <p>Bu son gnostik topluluğun günümüze dek varlığını sürdürebilmesi yirmi yıldır beni büyülüyor ve heyecanlandırıyor. Bu, sanki bugün, Fransa'nın güneyinde, ulaşımı zor bir vadiye sığınmış, din savaşlarından, artık sıradan hale gelmiş işkencelerden mucize eseri kurtulmuş ve kendi dillerinde -Oksitan- ayinlerini düzenleyen bir Katharosçu topluluk varmış gibi bir şey.</p>

  <p>Bu örneği rasgele ele almadım. Katharosçuluğun ve Bulgaristan ile Bosna'daki Bogomilciler ya da İtalya'daki Patarini hareketi gibi Manicilikten esin almış, 10. -13. yüzyıllar arasında&nbsp;Avrupa'ya yayılan başka akımların kökenleri araştırıldığında,&nbsp;bunların hepsinin 3. yüzyılda, Mani öğretisinin oluştuğu Dicle&nbsp;kıyılarındaki o hurmalığa dayandığı anlaşılıyor.</p>

  <p>Mart 2007 başında, Mandenlerin artık yok olma tehlikesiyle karşı karşıya olduğunu öğrenince nasıl öfkelendiğim kolaylıkla&nbsp;tahmin edilebilir; çünkü onlar da bütün İraklılar gibi ülkenin&nbsp;üstüne çullanan cani çılgınlığın kurbanı olmuşlar; ayrıca dinsel&nbsp;fanatizmin daha önce eşine rastlanmamış şekilde zincirinden&nbsp;boşanması karşısında, <span style="font-style:italic;">"Kuran</span>'ın kazandırdığı ayrıcalık" da onları korumaz olmuş. Müslümanlığın kutsal kitabının onlara açıkça verdiği konumu ateşli vaizler artık tanımıyormuş; Felluce'de,&nbsp;korku içindeki aileleri tehdit edilerek din değiştirmeye zorlanıyorlarmış; ülkenin geri kalanında olduğu gibi Bağdat'ta da&nbsp;Mandenler işlerinden kovulmuş, evlerinden atılmış, dükkânları&nbsp;yağmalanmış. "Daha önce binbir türlü badire atlattık" diye yazdı bana temsilcilerinden biri, "ama bu seferki sonumuzu getirebilir. Çok kısa bir süre içinde yok olup gidebiliriz. " Zaten az&nbsp;olan nüfusu daha da düşmüş; 2002'de, Irak'ta olsa olsa otuz bin&nbsp;kadar olmalılar; dört yıl sonraysa, nüfusu altı bini aşmıyor. Toplulukları dağılmış, kovalanmış, altüst olmuş. Artık hiçbir yerde&nbsp;bir araya gelemiyor, ibadet edemiyorlarmış; ölülerini nereye gömeceklerini bile bilemez hale gelmişler.</p>

  <p>Şimdi en sonunda birtakım insanlar onlara yardım etmek için harekete geçiyor; girişilen gizli bir hareketle ailelerin çoğunun -başta İsveç olmak üzere- bir yerlere sığınması sağlandı.&nbsp;Ama topluluğun şu haliyle varlığını sürdürme şansı pek yok.&nbsp;Birkaç yıl içinde, dili konuşulmaz olacak, ayinleri de bir gösteriden ibaret olacak. Binyıllık bir kültür gözlerimizin önünde&nbsp;ilgisizlikten yok olup gidecek.</p>

  <p>Burada Mandenlerin durumunu anlatmak istememin nedeni, onların yaşadıkları trajedinin, uygarlığımızın nasıl yolunu şaşırdığını açıkça göstermesi. Yüzyıllar boyunca var olmuş böylesi&nbsp;bir topluluğun göz göre göre yok olması, çağımızın barbarlığı&nbsp;ve özellikle ait olduğum iki kültürel evrenin, Arap âleminin ve&nbsp;Batı'nın barbarlıkları üstüne çok şey söylüyor.</p>

  <p>Arap âlemi bugün, elli yıl önce, yüzyıl önce, hatta binyıl önce hoşgördüğü şeyleri hoşgöremiyor. Kahire'de 1930'da yayımlanan bazı kitaplar bugün dine aykırı oldukları gerekçesiyle&nbsp;yasaklanıyor; 9. yüzyılda, Bağdat'ta Abbasi halifesinin huzurunda, <span style="font-style:italic;">Kuran</span> üstüne yapılan bazı tartışmalar, bugün herhangi bir İslam şehrinde, hatta bir üniversitede bile düşünülemez&nbsp;hale gelmiştir. Arap dilinin en büyük klasik şairlerinden birinin, gençliğinde Irak'ı ve Arabistan'ı dolaşıp peygamber olduğunu iddia etmesi yüzünden, dünya çapında Mütenebbi, "yalancı peygamber" adıyla tanındığını düşünüyorum da! Onun&nbsp;zamanında, 10. yüzyılda, bu olaya insanlar omuz silkiyormuş,&nbsp;söyledikleriyle alay ediliyormuş, kızılıyormuş, ama bu durum,&nbsp;inananların şairi dinlemelerine ve ondaki yeteneğe hayran kalmalarına engel olmamış asla; bugün, büyük olasılıkla ya linç&nbsp;edilir ya da sorgusuz sualsiz boynu vurulurdu.</p>

  <p>Batı'daysa barbarlık hoşgörüsüzlükten ve karanlıkçılıktan kaynaklanmıyor; oradaki barbarlığın nedeni kibir ve duyarsızlık. Amerikan ordusu Antik Mezopotamya'da lale tarlasındaki suaygırı gibi yuvarlanıyor. Özgürlük, demokrasi, meşru&nbsp;müdafaa ve insan hakları adına, insanlar hırpalanıyor, dayak&nbsp;yiyor, öldürülüyor. Yedi yüz bin insan daha öldükten sonra, belli belirsiz bir özürle ülkeden çekilecekler. Yaklaşık bir trilyon&nbsp;dolar, bazılarına göre bunun iki-üç katı para harcandı, ama işgal edilen ülke eskisinden de yoksul. Terörizme karşı mücadele&nbsp;vermek isteniyordu ama terörizm hiç bu kadar azmamıştı. Başkan Bush'un Hıristiyanlığı öne sürülüyordu ve artık her kilise&nbsp;haçının düşmanla işbirliği yaptığından kuşkulanılıyor. Sözde&nbsp;demokrasi getirilecekti, ama buna öyle bir şekilde kalkışıldı ki&nbsp;kavramın kendisi bile uzun süreliğine gözden düştü.</p>

  <p>Amerika Irak sarsıntısını atlatacaktır. Irak ise Amerikan sarsıntısını atlatamayacaktır; en kalabalık tarikatlar daha yüz binlerce ölü verecek; en zayıf tarikatlarsa eski hallerine bir daha asla ulaşamayacaklar; yalnızca Mandenler ya da Yezidiler için değil,&nbsp;aynı zamanda sadece adları bile büyük insanlık serüveninin&nbsp;olağanüstü anlarını anımsatan Asur-Kaldeliler için de geçerli&nbsp;bu. Bugün, bütün bu azınlıkların yazgıları kesin olarak belirlenmiş durumda; en iyi olasılıkla, tarihsel güzergâhlarını uzaklarda sığındıkları topraklarda tamamlayacaklar; en kötü olasılıkla&nbsp;da, ülkelerinde, günümüz barbarlığının birbirine benzemez iki&nbsp;kıskacı arasına sıkışıp yok edilecekler.</p>

  <p>Eski zamanlara, şimdiki davranışlarımız göz önünde bulundurulduğunda, hiç de haklı sayılmayacak bir küçümsemeyle bakıyoruz. Kısa bir süre önce sona eren yüzyılda hiç kuşku yok ki çok önemli ilerlemeler kaydedildi; artık daha çok sayıda insan&nbsp;daha uzun yaşıyor, hem de daha iyi koşullarda; elimizin altında,&nbsp;bundan henüz on yıl önce ya hâlâ bilimkurgu ürünü olabileceği&nbsp;düşünülen ya da akla hayale bile gelmeyen araçlar -ve ilaçlar- var. Ama aynı yüzyılda eski zamanların zorbalıklarından çok&nbsp;daha korkunç totaliter girişimler de oldu, tarihte ilk kez, uygarlığın bütün izlerini yeryüzünden silebilecek silahlar üretildi.</p>

  <p>İnsanlığın maddi bakımdan ilerlediği ama manevi bakımdan bunu başaramadığı anlamına mı geliyor bütün bunlar? Böyle bir şeyi ileri sürmek doğru olmaz. Elbette, 20. yüzyıl boyunca her alanda yadsınamaz biçimde ilerleme sağlandı; ama&nbsp;aynı ritimde olmadı bu. Bilgi edinme, bilimin gelişmesi ve bunun sivil ya da askeri teknolojilere yansıtılması, zenginliklerin&nbsp;üretilip dağıtılması konularında yaşanan evrim, yükselen bir&nbsp;eğri izleyip hızlanırken; düşünce tarzları ve insan davranışları&nbsp;bakımından, değişken ve bütün halinde yetersiz, trajik biçimde&nbsp;yetersiz bir gelişme sergilendi.</p>

  <p>Kullandığım şu son sıfat bugün yaşadığımız deneyime cuk oturuyor. Asıl sorun, düşünce tarzlarımızın ve davranışlarımızın atalarımızınkilere oranla ilerleme kaydedip kaydetmediğini&nbsp;bilmek değil; onların, günümüz dünyasında karşılaşılan devasa&nbsp;meydan okuyuşlara göğüs germemizi sağlayabilecek denli gelişip gelişmediğini anlamak.</p>

  <p>Bu konuda verilebilecek örneklerden biri de çevre sorunu, atmosfer kirliliği ve iklimde gözlenen değişiklikler. Eskiden görmezden gelinen bu geniş alanda, dikkate değer bir bilinçlenme&nbsp;yaşandı, elbette bazı ülkelerde diğerlerindeki kadar belirgin değildi bu bilinçlenme, ama gerçekti, hatta göz alıcıydı; birkaç on&nbsp;yıl içinde, etkili önlemler alındı, atalardan kalma alışkanlıklar&nbsp;değiştirildi; Aralık 1952'de Londra'da, <span style="font-style:italic;">smog</span>'un <span style="font-style:italic;">-smoke</span> (duman)&nbsp;ile fog'dan (sis) türetilen bir sözcük- beş günde on iki bin kişinin&nbsp;ölümüne yol açtığını anımsarsak, alman yolu takdir edebiliriz.&nbsp;Sanayileşmiş ulusların çoğunda, yetkililer artık fabrikaların&nbsp;çevreyi daha az kirletmesi için uğraşıyorlar ve büyük yerleşim&nbsp;yerlerinin yakınına inşa edilmelerini yasaklıyorlar. Bu, Soğuk&nbsp;Savaş'ın sona ermesinden beri, o zamana dek, bu konuda, feci&nbsp;bir bilançoya sahip eski "Doğu Bloku Ülkeleri"nde de yaygınlaşan, sağlıklı bir uygulama.</p>

  <p>Bu noktada, insanın kendiyle gurur duyabileceği gelişmeler yaşandı ama bugünkü korkularımızı ortadan kaldırmada yeterli değil. Karbon yayılımı yüzünden, dünya gittikçe hızlanan ve gelecek kuşaklar için felaket sonuçlar doğurabilecek bir&nbsp;ısınmayla karşı karşıya kaldığında, "Bu alandaki tutumumuz&nbsp;annelerimizinkinden, babalarımızınkinden, dedelerimizinkinden, ninelerimizinkinden daha mı iyi? " diye sormak yersiz kaçıyor; asıl sorulması gereken soru şu: "Bu alandaki tutumumuz&nbsp;çocuklarımızı ve torunlarımızı tehdit eden ölümcül tehlikeyi&nbsp;ortadan kaldırmaya yetiyor mu yetmiyor mu? "</p>

  <p>İkinci sorunun yanıtı olumsuzsa, ilk soruya verilecek olumlu yanıt, doğal olarak içimizi hiç de rahatlatamaz; ben şu satırları yazarken, içinde bulunduğumuz durum da ne yazık ki bu; çünkü atmosferdeki karbon yayılımı büyük ölçüde azaltılmak&nbsp;isteniyorsa, başta Amerikalılar, Avrupalılar ve Japonlar olmak&nbsp;üzere, en zengin ve güçlü halkların tüketim alışkanlıklarını&nbsp;kökünden değiştirmeleri ve kısa süre önce ekonomik kalkınma atılımına girişmiş büyük Güney uluslarının, özellikle Çin&nbsp;ve Hindistan'ın büyümelerini frenlemeyi kabul etmeleri gerekiyor.</p>

  <p>Böylesi engelleyici ve her ulustan her yurttaştan büyük fedakârlıklar isteyen önlemlerin uygulamaya konulabilmesi için dünya çapında olağanüstü bir dayanışma atılımı gerekiyor ama&nbsp;yakın gelecekte bunun gerçekleşeceğine ilişkin ortada hiçbir belirti yok.</p>

  <p>İnsanlar arasındaki çeşitlilikten ileri gelen sorunlarla yüzleşme konusunda da aynı yetersizlik gözlemleniyor.</p>

  <p>İçinde bulunduğumuz dönemde, her kültür gündelik olarak öteki kültürlerle karşılaşırken; her kimlik kendini daha güçlü biçimde ifade etme gereksinimi duyarken; her ülkede, her kentte hassas bir birlikte yaşama düzeni kurulmak zorundayken, üstünde durulması gereken sorun, dinsel, etnik ve kültürel&nbsp;önyargılarımızın önceki kuşaklarınkine göre daha yoğun ya da&nbsp;daha zayıf olması değil; toplumlarımızın şiddete, fanatizme ve&nbsp;karmaşaya sapmasını engelleyip engelleyemeyeceğimizdir.</p>

  <p>Dünyanın birçok bölgesinde durum bu ve her ne kadar, yüzyılın bu ilk yıllarında, en belirgin örneği oluştursalar da Iraklı ya da Ortadoğulu azınlıkların hali yalnızca onlara özgü değil.&nbsp;Binyıllık azınlıkların ayakta kalmasını sağlayamazsak, insanlar&nbsp;arasındaki çeşitliliği yönetmede eksik, yetersiz kaldığımız açıkça&nbsp;ortaya çıkar.</p>

  <p>Eskiden daha bilge, daha dikkatli, daha hoşgörülü, daha bağışlayıcı ya da daha becerikli olduğumuz anlamına mı geliyor bu? Sanmıyorum. Her zaman kana susamış hükümdarlar, yağmacı zorbalar, yıkıcı istilalar, soykırımlar, katliamlar, toplumların&nbsp;kökünü kazımak için yapılan canavarca girişimler olduğunu görmek için birkaç tarih kitabı karıştırmak yeter. Bazı toplulukların&nbsp;her şeye karşın yüzyıllarca varlığını sürdürebilmesinin nedeni,&nbsp;onların yazgılarının her şeyden önce yerel olaylara bağlı olması&nbsp;ve dünyadaki bütün olaylardan sürekli olarak etkilenmemesiydi.</p>

  <p>Bir köyde ciddi bir olay meydana geldiğinde, dünyanın geri kalanında bunun duyulması genellikle haftalar alıyordu, bu da&nbsp;olayın yankılarının kısıtlı olmasına yol açıyordu. Bugünse tersi geçerli. Öğle saatlerinde yapılan yersiz bir açıklama, hemen&nbsp;o akşam, açıklamanın yapıldığı yerden on bin kilometre uzakta cinayetlere yol açabiliyor. Düşmanlıkları, genelde, kasıtlı ya&nbsp;da bir yanlış anlamanın sonucu olarak yayılan asılsız bir söylenti tetikliyor, insanlar gerçeği öğrendiğindeyse iş işten geçmiş oluyor, sokaklar cesetlerle doluyor. Yalnızca Irak'ta değil,&nbsp;Endonezya'da, Lübnan'da, Hindistan'da, Nijerya'da, Ruanda'da&nbsp;ya da eski Yugoslavya topraklarında da son yıllarda gerçekleşen&nbsp;belli başlı olayları düşünüyorum bunu söylerken.</p>

  <p>Dünyanın evriminin olağan bir sonucu değil mi bu, diye karşı çıkacaktır kimileri. Kısmen evet, kısmen hayır. insanların&nbsp;ve çatışmaların dünyaya açılması gerçekten de iletişim araçlarındaki gelişmenin olağan bir sonucu. Bunun üzülecek ve eleştirilecek yanıysa, bu teknolojik gelişmeye, canları pahasına tarihin kargaşasına itilen o halkları koruyacak bir bilincin eşlik&nbsp;etmemesi.</p>

  <p>Söz konusu olan, günbegün daha da dünyaya açılan hızlı maddi gelişimimiz ile dünyaya açılımın trajik sonuçlarını doğuran manevi anlamdaki aşırı yavaş gelişimimiz arasındaki uçurumdur. Elbette, maddi gelişim ne yavaşlayabilir ne de&nbsp;yavaşlamalıdır. Asıl dikkate değer ölçüde hızlanması gereken&nbsp;ahlaki gelişimimizdir ve teknolojik gelişimimizin düzeyine acilen ulaştırılmalıdır; ancak bu, davranışlarda gerçek bir devrim&nbsp;yapılmasını gerektirir.</p>

  <p>Çeşitliliğin yönetilmesi, iklimde meydana gelen değişiklikler ve diğer önemli konularda içine düştüğümüz ikilemler üstünde&nbsp;kitabın ilerleyen bölümlerinde uzun uzadıya duracağım. Şimdi&nbsp;üstümüze çullanan sorunların yoğunluğu ile onları çözmekteki beceriksizliğimiz arasında aynı yetersizliğin gözlemlendiği,&nbsp;ekonomik ve mali alanda karşılaşılan keşmekeşe değinmek istiyorum biraz da.</p>

  <p>Bu konuda da asıl dert, geçmişe oranla daha çok birbirimize danışıp danışmadığımızı, birlikte düşünüp düşünmediğimizi,&nbsp;acil yardım fonlarını devreye sokup sokmadığımızı sorgulamak&nbsp;olsaydı, yanıt kuşkusuz olumlu olurdu; bir kriz patlak verdiği&nbsp;anda, etkisi ya da niteliği tartışılabilecek ama genellikle biraz da&nbsp;olsa düzen sağlayıcı önlemler alınıyor.</p>

  <p>Bununla birlikte, ikişer ikişer, yedişer sekizer ya da yirmi kişi halinde toplanan, arkalarında yetkin danışmanlar bulunan&nbsp;ve güven verici basın toplantıları düzenleyen siyasetçilere istediğimiz kadar güvenelim, her sarsıntının ardından çoğunlukla&nbsp;daha ciddi bir sarsıntının geldiğini de kabul etmek gerekiyor.&nbsp;Bu da bir önceki sarsıntıya karşı alınan önlemin yeterli olmadığını düşündürüyor haliyle.</p>

  <p>Belli birtakım "nüksetmeler"in sonucunda, insan doğal olarak bu yetersizliğin değerlendirme hatalarından değil de, küresel ekonomik sistemin gittikçe daha az "yönetilebilir" olmasından kaynaklandığını düşünüyor. Sadece tek bir nedene bağlanamayacak, ama kısmen de olsa başka alanlarda da gözlemlenen, içinde yaşadığımız döneme özgü özellikle açıklanabilecek bir&nbsp;güçsüzlük bu; demek istediğim şu ki, sorunlar ancak sanki geniş ve çoğul bir ulusmuşuz gibi, dünya ölçeğinde ele alınmaları&nbsp;koşuluyla çözülebilecekken, siyasal, hukuksal ve düşünsel yapılarımız özel çıkarlarımıza -devletlerimizin, seçmenlerimizin,&nbsp;işletmelerimizin, mâliyelerimizin çıkarlarına- göre düşünmeye,&nbsp;hareket etmeye yönlendiriyor bizi. Her hükümet kendisi için&nbsp;iyi olanın başkaları için de iyi olduğunu düşünüyor. Her zaman&nbsp;öyle olmayacağını bilecek kadar açık görüşlü olduklarında bile;&nbsp;-korumacılık, aşırı oranda para basımı, ayrımcı düzenlemeler&nbsp;ya da döviz "manipülasyonu" gibi- bazı politikaların dünyanın&nbsp;geri kalanı üstünde olumsuz etkileri olacağına inandıklarında&nbsp;bile durgunluktan kurtulmak amacıyla kendileri için elverişli&nbsp;olan şeyi yine de yapacaklardır. Ulusların "kutsal bencilliği"nin&nbsp;tek sınırı bütün sistemin çökmesini engelleme zorunluluğudur.</p>

  <p>Bir şekilde, özellikle Çinliler ile Amerikalılar arasında yeni bir korku dengesi oluşuyor bu noktada: "Beni yıkmaya çalışırsanız, sizi de beraberimde götürürüm". Bu, bütün dünyanın yazgısını bütünüyle birinin ayağının kayıp kaymamasına bağlayan&nbsp;ve kesinlikle gerçek bir dayanışmanın yerini tutmayacak, tehlikeli bir oyun.</p>

  <p>Günümüzde gözlemlediğimiz ekonomik karmaşaların kökenlerinin, dünyaya etki eden ve bu alanın içinde olduğu kadar dışında da bulunan çeşitli düzensizliklere bağlı olması da bir o kadar düşündürücü. Öyle ki filanca yılda bir durgunlaşma yaşanacağını, falanca yılda da bir hareketlenme olacağını öngören verilerin yanında, etkileri elverişli biçimde önceden sezilemeyecek&nbsp;birçok başka etken de var.</p>

  <p>Örneğin, petrol fiyatlarındaki aşırı çalkantılar kısmen vurgunculuktan kaynaklanıyor; ama Güney'in büyük uluslarının gitgide artan ihtiyaçlarını, Ortadoğu, Nijerya, Sahra, Kızıldeniz&nbsp;ya da eski Sovyetler Birliği toprakları gibi üretim ve transit bölgelerindeki siyasal belirsizlikleri ve daha nice etkeni de unutmamak gerek. Büyük ekonomik dengeleri bozmalarını engellemek için bu çalkantıların önüne geçmek isteniyorsa, kesinlikle&nbsp;dünya çapında vurguncuların cesaretini kıracak düzenlemeler&nbsp;yapmak gerekiyor; ama aynı zamanda yeryüzü kaynaklarının&nbsp;ortaklaşa düşünülmüş ve dürüst bir yönetimle kullanılması,&nbsp;bazı üretim ve tüketim alışkanlıklarının değiştirilmesi, Rusya&nbsp;ile Batı arasında daha sağlıklı ilişkilerin kurulabilmesi için Soğuk Savaş'ın sarsıntılarının aşılması, çeşitli bölgesel çatışmalara kalıcı çözümler bulunması vb. zorunlu. Uluslar arasında üst&nbsp;düzey, etkin bir dayanışma gerektiren ve ancak on yıllar içinde&nbsp;gerçekleşebilecek olan bu görevin ne kadar büyük olduğu ortada, oysa çalkantılar bize bugün etki ediyor.</p>

  <p>Ne zaman bir hükümet bir soruna çare bulmaya çalışsa, bu sorunun, farklı alanlarda ortaya çıkan ve kendisinin etki alanının dışındaki binbir türlü başka soruna bağlı olduğunu görüyor.&nbsp;Diyelim ki ekonomik durgunlukla, enflasyonla, işsizlikle ya da&nbsp;çevre kirliliğiyle, uyuşturucuyla, salgın hastalıklarla, kentsel&nbsp;şiddetle mücadele ediyor, işte o zaman dünyanın dört bir köşesinden kaynaklanabilen her türlü sorunla -jeopolitik ve toplumbilimsel sorunlar, sağlık sorunları, kültürel ya da ahlaki sorunlar- kaçınılmaz olarak karşı karşıya kalıyor; başarıya ulaşmak&nbsp;için bu sorunları kesinkes çözmesi gerekli, ancak onlar üstünde&nbsp;neredeyse hiç sözü geçmiyor.</p>

  <p>Ekonomi alanında, herkesin kendi çıkarı doğrultusunda hareket etmesi halinde, bütün bu girişimlerin toplamının ortak çıkar yararına olacağı akla yatkın bir gerçek olarak kabul edildi. Bencillik&nbsp;böylece, tuhaf biçimde, özgeciliğin gerçekçi biçimi haline gele-çekti. "Zenginliğinizi arttırmaya bakın, böylece hiç uğraşmadan&nbsp;herkesin zenginliğini arttırmış olacaksınız". Adam Smith 18.&nbsp;yüzyılda, umulmadık biçimde, yetkililerin müdahalesine gerek&nbsp;olmaksızın ekonomik işleyişi uyumlu hale getirecek bir "görünmez el"den söz ediyordu. Bu, tahmin edileceği üzere fazlasıyla&nbsp;tartışma konusu olan, ama insanlık tarihinin en etkili ekonomik&nbsp;sisteminin temelini oluşturduğu düşünüldüğünde öyle küçümser bir tavırla bir kenara atılamayacak bir bakış açısıdır.</p>

  <p>Ne var ki o "görünmez el"in hâlâ işleyip işlemediğine bakmak gerek; birbirleriyle uyumsuz yasalara, öngörülemez ve her yerde kendini gösterecek sayısız oyuncuya sahip toplumları&nbsp;birleştiren dünya çapındaki bir pazar ekonomisini makine gibi&nbsp;"yağlayarak", bir zamanlar bazı Batı ülkeleri için yapabildiği&nbsp;gibi piyasa ekonomisinin işleyişini kolaylaştırıp kolaylaştıramadığına bakmalı. Büyük olasılıkla, her şekilde, ulusların büyüyen&nbsp;zenginliğinin yeryüzü kaynaklarını olumsuz şekilde etkilemesini ya da atmosferi kirletmesini hiçbir "görünmez el" engelleyemez; ama siyasetçilerin görünen ellerinin de küresel gerçekliklerimizi daha iyi yönetebilecekleri de kesin değildir.</p>

  <p>Birkaç yıl arayla, iki karşıt inanışın gözden düştüğüne tanık olduk. Öncelikle kamu iktidarlarının rolü eleştirildi; Sovyet&nbsp;sisteminin çöküşünün ardından, her türlü güdümcülük bazı&nbsp;sosyalistlerin gözünde bile sapkınlık olarak görülmeye başladı;&nbsp;pazar yasalarının yapıları gereği daha etkili, daha bilgece, daha&nbsp;akıllıca olduğu düşünüldü; hemen hemen her şeyin, sağlığın,&nbsp;emekliliğin, hapishanelerin ve hatta -yeni muhafazakârların&nbsp;Pentagon'unda- askeri gereksinimlerin büyük bir bölümünün&nbsp;bile özelleştirilebileceğine inanıldı; genellikle üstü kapalı ama&nbsp;kimi zaman da apaçık biçimde devletin, yurttaşlarının rahatını&nbsp;sağlamakla görevli olduğu düşüncesi eleştirildi; eşitlik ilkesinin&nbsp;artık geçerliliğini yitirmiş, geçip gitmiş bir zamanın kalıntısı bir&nbsp;kavram olduğu ve servet farklılıklarını sergilemekten utanılmaması gerektiği bile ileri sürüldü.</p>

  <p>Ama sarkaç fazla uzağa doğru sallanmıştı, duvara çarptı ve işte şimdi de ters yöne doğru ilerliyor. Artık eleştirilen şey pazarın şaşmazlığı inancı. Devlete etkin roller biçiliyor yeniden; bu şekilde adlandırılmasına karşı çıkılsa da, yoğun ulusallaştırma&nbsp;hareketlerine bile rastlanıyor. Otuz yıl boyunca sürekli olarak&nbsp;savunulan inançlar şimdi artık sallantıda, her şey kökünden&nbsp;tartışılıyor; siyasal, toplumsal ya da ekonomik alanları derinlemesine etkileyecek ve kuşkusuz yalnızca bunlarla da kalmayacak bir durum bu. Gerçekten de büyük bir mali kriz, ona eşlik&nbsp;eden güven krizi, ona neden olan tutumlar, değerler ölçeğindeki&nbsp;dengesizlik, liderlerin, şirketlerin, kurumların ve onları denetledikleri varsayılanların manevi inandırıcılıklarını yitirmesi,&nbsp;eleştirilmeden nasıl çözülebilir ki?</p>

  <p>Bu yüzyılın başında karşımıza çıkan en akılda kalıcı figürlerden biri, Ekim 2008'de bir Kongre Komisyonu karşısında ifade veren, eski Amerika Merkez Bankası Başkanı Alan Greenspan'di.&nbsp;Amerikalıların bir felaket halini alan ipotek borçlarının ve bunun yol açtığı dünya çapındaki dalgalanmaların sorumlusunun,&nbsp;on sekiz yıllık "saltanatı" boyunca kendisinin aldığı -ya da almadığı- kararlar olduğuna karşı çıkan Greenspan, "şaşkınlık&nbsp;içinde olduğunu ve derin kuşkularının bulunduğu"nu kabul&nbsp;etti. Eskiden borç veren organizmaların asla hissedarlarının çıkarlarını tehlikeye atmayacağına inandığını söyledi: "Riskler on&nbsp;yıllardır bu temel üstünde yönetilirdi, ama bütün bu entelektüel&nbsp;yapı geçen yaz çöktü. "</p>

  <p>Sanırım pazar mekanizmalarının içkin bilgeliğinden kuşku duyanlar bu sözleri alaya alacaklardır. Ama Greenspan'in söyledikleri burada yanılgıya düşen bir muhafazakârın hayal kırıklığını yansıtmıyor sadece. Onun vicdan azabının bana anlamlı,&nbsp;hatta dokunaklı gelmesinin nedeni, ekonomik oyuncuların davranışlarının birbirini tuttuğu ve bazı kurallara uyduğu; kumarbaz, vurguncu ya da hilekâr siyasetçilere ender rastlanan; bazı&nbsp;kesin değerlere dayanabilecek ve bir bakışta sağlıklı girişimlerin&nbsp;anlaşılabileceği bir dönemin sona erdiğine işaret etmesidir.</p>

  <p>Pek çok vurgunla ve krizle dolu eski zamanları ülküselleştirmekten kaçınılmalıysa da, ulusal ekonomilerin sorumlularının artık finans yıldızlarının akrobatik hareketlerini izleyemediği ve milyarlara sahip operatörlerin siyasal ekonomiden zerre kadar anlamadığı, yaptıkları işlerin ortak refah bir yana, şirketler, işçiler, hatta kendi aileleri ya da dostları üstündeki yansımalarını dert etmediği, bizimkine benzer bir dönemin yaşanmadığını da kabul etmek gerekir.</p>

  <p>Eski bilgelerin hayal kırıklığına uğraması kolaylıkla anlaşılıyor. İster müdahalecilikten yana olsunlar, isterse "bırakınız yapsınlar" ideolojisini desteklesinler, "ekonomi doktorları" en&nbsp;güvenilir tedavilerinin hayal kırıklığı yaratan sonuçlar doğurduklarını görüyorlar. Sanki her sabah, daha dün tedavi ettikleri&nbsp;hasta gitmiş de onun yerine bambaşka bir hasta gelmiş gibi.</p>

  <p>Ama kuşkusuz bu, daha geniş, daha karmaşık ve zengini yoksulu, güçlüsü zayıfı, istisnasız bütün toplumlara etki eden bir olayın görünümlerinden biri yalnızca. Hâlâ arada sırada "tarihin hızlanması" olarak adlandırılan, ama geçen yüzyılın kitaplarında bu şekilde adlandırılan şeyi aşmış bir olay bu. Belki de&nbsp;zamanımızdaki olayların ritmini daha iyi yansıtabilecek başka bir kavram kullanılsa daha iyi olacak: "Anındalık". Çünkü&nbsp;dünyada meydana gelen olaylar artık bütün insanlığın gözleri&nbsp;önünde ve gerçek zamanlı olarak gerçekleşiyorlar.</p>

  <p>Burada söz konusu olan, uzun zamandır tarihle ilişkilendirilen, kişilerin, malların, imgelerin ve düşüncelerin dolaşımını hızlandıran ve dünyanın küçüldüğü izlenimini yaratan hareket&nbsp;değil yalnızca. En sonunda bu harekete alıştık. Ama 20. yüzyılın son yıllarında bu konuda sergilenen eğilim dikkate değer&nbsp;ölçüde hızlandı; İnternet'in gelişmesiyle, elektronik postanın&nbsp;ve Worldwide Web "ağı"nın yaygınlaşmasıyla, her yere ulaşan&nbsp;"dünya çapındaki ağ"la, aynı zamanda cep telefonu gibi, bütün&nbsp;dünyada insanlar arasında anlık bağlar kuran, uzaklıkları ortadan kaldıran, tepkime sürelerini sıfıra indiren, olayların yankılarını fazlalaştıran; dolayısıyla da gelişimlerini daha da hızlandıran başka doğrudan iletişim araçlarıyla olayın yapısının&nbsp;değiştiği bile söylenebilir.</p>

  <p>Bu da, başka dönemlerde gerçekleşmeleri on yıllar alan önemli değişimlerin, şimdi birkaç yıl, kimi zaman birkaç ay&nbsp;içinde olup bitmesini açıklıyor. En kötü olaylar için olduğu gibi&nbsp;en iyiler için de geçerli bu durum. Yüzyıllardır, hatta binyıllardır varlıklarını sürdüren kültürlerin, gözlerimizin önünde, sadece birkaç yıl içinde ortadan kaldırılmasının, bu konuda aklıma gelen ilk örnek olması kimseyi şaşırtmayacaktır; ama Sovyetler Birliği'nin çöküşü, Avrupa Birliği'nin büyümesi, Çin'in ve Hindistan'ın kalkınma atılımları, Barack Obama'nın yükselişi&nbsp;ve bütün dünyada, çeşitli alanlarda meydana gelen binbir türlü&nbsp;çarpıcı olay için de aynı şey düşünülebilir.</p>

  <p>Hiç kuşku yok ki, 21. yüzyıl daha önce insanlığın tanık olduğu her şeyden hissedilir derecede farklı olan bir düşünsel ortamda başladı. Büyüleyici ama aynı zamanda tehlikeli bir değişim&nbsp;bu. Dünyanın ilerleyişiyle ilgilenenler için, "Ağ" bugün sınırsız&nbsp;ufuklar açıyor; insanlar artık gündelik yerel gazetelerini okumak yerine, evinden, sabah kahvesini yudumlayarak bütün&nbsp;dünya basınını takip edebiliyor; hele İngilizce biliyorlarsa, çünkü sayısız gazete -Alman, Japon, Çin, Türk, İsrail, İran, Kuveyt,&nbsp;Rus vb. gazeteleri- artık bu dilde "çevrimiçi" baskılar yayımlıyor. Ben günlerce kendimi unutabilirim o gazetelerin içinde.&nbsp;Hiç bıkmadan, hayranlıkla ve içimde sürekli bir düşü gerçekleştirmenin verdiği duyguyla.</p>

  <p>Çocukluğumda, Lübnan'da, her sabah yerel gazetelerin hepsini okurdum. Babam bir gazetenin yöneticisiydi, çıkardığı gazeteyi incelik olsun diye meslektaşlarına yollar, onlar da karşılık olarak kendi gazetelerini gönderirlerdi. Gazete yığınına işaret&nbsp;ederek "Hangisine inanacağız? " diye sormuştum ona bir gün.&nbsp;Gazetesinden başını kaldırmadan, bana şöyle yanıt vermişti:&nbsp;"Hiçbirine ve hepsine. Hiçbiri sana bütün gerçeği aktarmaz, ama&nbsp;her biri kendi gerçeğini yansıtır. Hepsini okursan eğer ve ayırt&nbsp;etme yetisine sahipsen, işin özünü anlarsın. " Radyo konusunda&nbsp;da babam aynı şeyi yapardı. Önce BBC, ardından Lübnan radyosu, sonra Kahire radyosu, derken İsrail radyosunda Arapça yayın&nbsp;yapan kanallar; kimi zaman ayrıca Şam radyosu, Voice of America, Amman radyosu ya da Bağdat radyosu. Kahvesini bitirene&nbsp;kadar geçen bu sürede yeteri kadar bilgilendiğini hissederdi.</p>

  <p>Bizim yaşadığımız dönemi görebilseydi ne kadar mutlu olacağını düşünüyorum sık sık. İnsanın ülkesindeki ve dünyadaki bütün medya organlarını evde bedava olarak izleyebilmesi için bir gazetenin başında olmasına gerek yok. Dünyanın gerçekliği üstüne akıllıca, dengeli, kapsamlı bir bakış açısı&nbsp;edinmek isteniyorsa, bunun için gereken her şey parmakların&nbsp;ucunda.</p>

  <p>Ama çağdaşlarımızın hepsi sunulan araçları aynı şekilde kullanmıyor. Herkesin derdi dengeli bir görüş oluşturmak değil. Farklı şeylere kulak vermelerine genellikle dil engel oluyor;&nbsp;ama bütün uluslarda çok yaygın olan ve yalnızca küçücük bir&nbsp;azınlığın "başkalarının ne dediğini öğrenmek istemesine yol&nbsp;açan bir ruh hali de var; pek çok insan, kulağına hoş gelen düşüncelerle yetiniyor.</p>

  <p>Dikkatli biçimde bir kültürel evrenden bir başkasına geçen bir kişiye, sevinçle El Cezire'nin sitesinden <span style="font-style:italic;">Haaretz'</span>inkine, <span style="font-style:italic;">Washington Post</span>'tan İran basın ajansına geçen bir kişiye karşılık,&nbsp;sadece kendi yurttaşlarını ya da dindaşlarını "ziyaret eden",&nbsp;durmadan alışageldikleri kaynaklara başvuran, ekranlarının&nbsp;karşısında yalnızca kendi doğrularını destekleyecek, hınçlarını&nbsp;haklı gösterecek şeyler arayan binlerce kişi var.</p>

  <p>Bu olağanüstü modern araç, kültürlerin birbirine karışmasını ve uyumlu biçimde karşılıklı ilişkiye girmelerini sağlaması gerekirken, küresel "kabilelerimiz" için bir toplanma ve seferber&nbsp;olma alanına dönüşüyor. Bunun nedeni, çevrilen karanlık bir&nbsp;dolap değil, bir hızlandırıcı ve yükselteç olan İnternet'in tarihte&nbsp;kimliklerin zincirinden boşandığı, "medeniyetler çatışması"nm&nbsp;iyice yerleştiği, tartışmaların yoldan çıktığı, sözlerde olduğu kadar davranışlarda da şiddetin baskın çıktığı, ortak noktaların&nbsp;yittiği bir dönemde hızla gelişmiş olması.</p>

  <p>Bu açıdan bakıldığında, insanlar arasındaki ilişkileri altüst eden bu büyük teknolojik gelişmenin stratejik bir kargaşayla, yani&nbsp;dünya üstündeki iki büyük blok arasındaki çatışmanın sona&nbsp;ermesiyle, Sovyetler Birliği ve "sosyalist cephe"nin parçalanmasıyla, kimlik ayrılıklarının ideoloji ayrılıklarına üstün geldiği bir dünyanın ve gerçekten de bütün dünya üstünde pek iyi&nbsp;karşılanmayan bir "egemenlik" uygulayan tek bir süper gücün&nbsp;ortaya çıkışıyla aynı döneme denk gelmesi önem kazanıyor.</p>

  <p>Britanyalı tarihçi Arnold Toynbee'nin 1973'te, ölümünden kısa bir süre önce yayımladığı, kısa, özlü bir metni zaman zaman yeniden okuyorum. Koca koca on iki ciltlik <span style="font-style:italic;">A Study of History</span> adlı esaslı bir incelemeyi adadığı insanlığın yörüngesine&nbsp;geniş açıdan bakıp, onu üç evreye ayırıyor.</p>

  <p>Genel çizgileriyle tarihöncesine denk gelen birinci evrede, insanların yaşamı her yerde aynı, çünkü "iletişim çok yavaşken,&nbsp;değişim ritmi daha da yavaş"; her yeniliğin başka bir yenilik ortaya çıkmadan bütün toplumlara ulaşacak zamanı oluyor.</p>

  <p>Yazara göre, tarihöncesinden MS 1500'e kadar, aşağı yukarı dört bin beşyüz yıl süren ikinci evrede, değişim, aktarıma oranla çok daha hızlı, öyle ki bütün toplumlar birbirlerinden son&nbsp;derece farklılaşıyorlar. İşte bu evrede dinler, kavimler, farklı uygarlıklar doğuyor.</p>

  <p>Son olarak da, 16. yüzyıldan sonra, "iletişim hızının değişim hızını geçmesiyle", "yerleşim yerimiz" bir bütün haline gelmeye başlıyor, en azından teknolojik ve ekonomik açılardan; ama&nbsp;Toynbee'nin gözlemlerine göre "henüz siyasal açıdan değil".</p>

  <p>Bu yaklaşım bütün şemalaştırma girişimleriyle eşdeğerde; yakından bakıldığında, her sözcük eleştiriye açık, ama bütün&nbsp;halinde bakıldığında akıl için uyarıcı bir özellik taşıyor. Hele şu&nbsp;son on yılların ışığında değerlendirilirse. Son dönemde, hızlanma baş döndürücü, hoyrat ve ister istemez sarsıcı bir hal aldı.&nbsp;Tarihleri boyunca farklı yolları izleyen, kendilerine göre inançlar, diller, gelenekler, aidiyet duyguları, övünçler geliştiren toplumlar birden özerk kimliklerinin altüst olduğu, aşındığı ve tehdit altında göründüğü bir dünyada buldular kendilerini.</p>

  <p>Buna verdikleri tepki kimi zaman şiddet dolu ve aşırıydı, tıpkı başı zaten suya batmış, umutsuz ve sağduyusuz bir durumda çırpınan, eline gelen her şeyi, kurtarıcılarını olduğu kadar ona saldıranları da kendisiyle birlikte dibe çekmeye hazır,&nbsp;boğulmak üzere olan biri gibi.</p>

  <p>Soğuk Savaş'ın sona erdiği 1980'li yılların sonundan itibaren, Toynbee'nin tanımladığı bütünleşmiş bir uygarlığa doğru ilerleyen evrim, bambaşka bir hız kazandı ve hissedilir şekilde değişen bir stratejik ortamda gelişti.</p>

  <p>Bir hükümet, Amerika Birleşik Devletleri hükümeti, dünya çapındaki yetke rolüne soyunuverdi; onun değer sistemi evrensel ilke haline geldi, ordusu küresel güvenlik gücüne dönüştü,&nbsp;müttefikleri bağımlı, düşmanlarıysa kanun kaçağı oldu. Bu, tarihte daha önce eşine rastlanmayan bir durum. Geçmişte de, en&nbsp;güçlü oldukları dönemde, üstünlük elde etmiş güçler olmuştu&nbsp;tabii ki; Roma İmparatorluğu gibi, bilinen dünyaya hükmetmiş ya da 16. yüzyılda İspanyol İmparatorluğu ve 19. yüzyılda&nbsp;Britanya İmparatorluğu gibi, kendilerine bağımlı ülkelerin üstünde, güneşin "hiç batmadığının söylenmesine neden olacak&nbsp;kadar uzaklara yayılmıştı bunlar. Ama hiçbiri, istediğinde dünyanın her yerine müdahale etmesini sağlayacak ya da düşman&nbsp;güçlerin ortaya çıkmasına engel olacak teknik olanaklara sahip&nbsp;değildi.</p>

  <p>Birçok kuşağa yayılabilecek bu süreç, bizler şaşkın şaşkın bakarken, birkaç kısacık yıl içinde gerçekleşiverdi. Bütün dünya&nbsp;artık birleşik bir siyasal uzam. Toynbee'nin "üçüncü evresi" sert&nbsp;ve vakitsiz biçimde sona erdi; fırtınalı, hesapları altüst edici ve&nbsp;son derece tehlikeli görünen dördüncü bir evre başladı.</p>

  <p>Birdenbire, insanlar tarihte ilk kez, dünya çapında iktidar ve onun meşruiyeti sorunuyla karşı karşıya kaldı. Bu temel olaya&nbsp;ender olarak şu şekliyle değinilse de, satıraralarında, eleştirilerde ve en şiddetli çatışmalarda da rastlanabiliyor.</p>

  <p>Farklı halkların bir tür "küresel hükümet"in yetkesini tanıyabilmesi için, bu hükümetin ekonomik ya da askeri gücünün kendisine sağladığından başka türlü bir meşruiyet kazanması&nbsp;gerekiyor onların gözünde; özel kimliklerin daha geniş bir kimlik içinde kaynaşması için, özel uygarlıkların bir dünya uygarlığında yer alabilmesi için, sürecin bir hakkaniyet bağlamında&nbsp;ya da en azından karşılıklı saygı ve ortak onur çerçevesinde işlemesi zorunlu.</p>

  <p>Son satırlarda bilerek farklı görünümleri birbirine karıştırdım. Bugünkü dünyanın gerçekliği, işin bütün bu farklı yüzleri sürekli olarak akılda tutulmadan anlaşılamaz. Dünya çapındaki&nbsp;tek süper güç tarafından sırtlandan baskın bir uygarlığın ortaya çıkmasından sonra, uygarlıklar ve uluslar artık soğukkanlı&nbsp;biçimde aşılamaz. Kendilerini kültürel açıdan yok edilme ya da&nbsp;siyasal açıdan marjinalleştirilme tehdidi altında hisseden halklar, kaçınılmaz olarak, onları direnişe ve şiddetli çatışmaya çağıranlara kulak verirler.</p>

  <p>ABD, salt üstünlüğünün manevi meşruiyetine dünyanın geri kalanını ikna edemediği sürece, insanlık sıkıyönetim halinde kalacaktır.</p>
</body>
</html>
