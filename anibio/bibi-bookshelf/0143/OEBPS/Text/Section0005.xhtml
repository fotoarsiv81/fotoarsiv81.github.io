<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1><span style="font-style: italic; font-weight: bold;">Yoldan Çıkmış Meşruiyetler</span><br /></h1>

  <p>Bu satırları yazarken, hem sıradan hem de unutulmaz bir görüntü geliyor aklıma: 2000 başkanlık seçimleri sırasında Florida'da bir seçim bürosu. Oy saymakla görevli biri, ışığı arkasına alıp bir&nbsp;oy pusulasını inceliyor, kâğıt üstündeki noktalara ve işaretlere&nbsp;bakıp oyun hangi adaya, Al Gore'a mı yoksa George W. Bush'a&nbsp;mı gitmesi gerektiğini anlamaya çalışıyor.</p>

  <p>Dünya üstündeki milyonlarca kişi gibi bu sayıma ve onu izleyen adli tartışmaya takılıp kalmıştım ben de. Kuşkusuz, biraz da heyecan verici bir siyaset macerası karşısındaki izleyicinin&nbsp;merakıyla; ama her şeyden önce, bu seçimlerde söz konusu olan,&nbsp;benim ve ailemin geleceği olduğu için. O dönemde bunu çok iyi&nbsp;anlamıyordum, bugünse kesinkes biliyorum, Florida'daki o oy,&nbsp;doğduğum ülkede, Lübnan'da tarihin akışını değiştirecekti.</p>

  <p>İlk olarak bu örneği vermek istedim, çünkü beni yakından ilgilendiriyor; daha geniş boyutlu, bütün dünyaya etkisi daha&nbsp;açıkça görünen başka örneklerle de başlayabilirdim söze. Sözgelimi, George W. Bush'un yerine Al Göre başkan seçilseydi,&nbsp;11 Eylül 2001 saldırılarının aynı şekilde gerçekleşebileceğini&nbsp;öne sürmek akla yatkın geliyor; ama Washington'ın buna tepkisinin aynı olmayacağı da aynı derecede akla yatkın. Kaçınılmaz olarak "teröre karşı bir savaş" yürütülürdü; ne var ki bu&nbsp;kez başka öncelikler, başka sloganlar, başka yöntemler, başka&nbsp;koalisyonlar söz konusu olurdu. Büyük olasılıkla daha az kararlılık gösterilir, ama aynı zamanda işler bu denli kontrolden&nbsp;çıkmazdı; başkan ne "haçlı seferi"nden ne de "şer ekseni"nden&nbsp;söz ederdi, ayrıca Guantanamo'daki tutsaklar o şekilde hap-</p>

  <p>sedilmezdi. Irak Savaşı büyük olasılıkla olmazdı ve bu durum, orada şimdi batağa sürüklenen halklar için olduğu kadar ABD'nin dünyanın geri kalanıyla olan ilişkilerinde de pek çok şeyi değiştirirdi. Lübnan konusunda da, Suriye ordusunun&nbsp;2005'te ülkeden çekilmek zorunda kalmayacağı ve Lübnan'ın&nbsp;sahne olduğu çatışmaların bir başka görünüm kazanacağı da&nbsp;olasılıklar arasında.</p>

  <p>Aynı şekilde, Kasım 2000'de Demokratlar kazanmış olsaydı eğer, birçok başka önemli dosyanın da -örneğin küresel ısınma, bazı genetik araştırmaların yapılabilmesi ya da Birleşmiş Milletler'in rolü- farklı şekillerde yönetileceği, bunların da&nbsp;dünyanın geleceği için anlamlı sonuçlar doğurabileceği varsayılabilir. Bununla birlikte, tahminleri daha ileri götürmek tehlikeli olacak. Dünyanın durumunun daha mı iyi, yoksa daha&nbsp;mı kötü olacağını anlamaya çalışmak da yersiz bir girişim.&nbsp;Kendi adıma, yıllar boyunca, çeşitli vesilelerle, Florida'daki o&nbsp;ünlü oyun genellikle felaket, ama kimi zaman da uğur getirdiğini düşündüm.</p>

  <p>Her şekilde kesin olan bir şey var: O yıl Tampa ve Miami seçmenlerinin simgesel bir rakamla belirledikleri şey, yalnızca&nbsp;Amerikan ulusunun geleceği değil; aynı zamanda, geniş ölçüde,&nbsp;bütün öteki ulusların geleceğiydi.</p>

  <p>Bunu izleyen, birbirine zıt durumlar doğuran, iki başkanlık seçimi için de aynı şey söylenebilir. 2004'te, bütün dünya Başkan&nbsp;Bush'un yenik düşmesini istiyordu, ama onun yurttaşları onu&nbsp;yeniden seçmeye karar verdiler; dünyanın geri kalanında Amerikan düşmanlığı o dönemde son kertesine vardı. 2008'deyse,&nbsp;bunun tersine, dünyadaki bütün uluslar Senatör Obama'ya âşık&nbsp;olmuştu ve Amerikalıların oyları onu işaret ettiğinde, ABD'ye,&nbsp;halkına, onların siyasal sistemine ve etnik çeşitliliklerini yönetme becerilerine karşı -benim gözümde kesinkes haklı- bir&nbsp;hayranlık seli yaşandı. Hem Obama'nın söylemine, hem onun&nbsp;Afrikalı kökenlerine, hem de dünyanın Cumhuriyetçilerin yönetiminden artık bıkıp usanmasına bağlı olan bu amaç birliği,&nbsp;yakın gelecekte öyle kolay kolay bir daha tekrarlanmaz; ne var&nbsp;ki, bundan böyle Amerika'daki her başkanlık seçiminin dünya&nbsp;çapında bir psikodram yaratacağı da su götürmez.</p>

  <p>Asıl sorun da burada yatıyor. Hatta bana göre, zararsız, anekdotlarla kısıtlı görünümler altında, çağımıza damgasını vuran, siyasetin ve ahlakın "çivisinin çıkmışlığı"nm gizli nedenlerinden biri de bu.</p>

  <p>Daha fazla ilerlemeden önce, söylediklerime karşı gelebilecek iki itirazı da hesaba katmalıyım.</p>

  <p>Kuşkusuz, bana şöyle denecek: ABD Başkanı bugün güçlü; siyasal kararları bütün dünyanın yazgısını etkiliyor; bu yüzden&nbsp;de onu seçenler hak etmedikleri bir role soyunmuş oluyorlar,&nbsp;yani onların seçimleri çoğunlukla Asyalıların, AvrupalIların,&nbsp;Afrikalıların ve Latin Amerikalıların geleceğinde belirleyici&nbsp;oluyor. İdeal bir dünyada, böyle olmaması gerekir. Peki ama&nbsp;hiçbir çözümü olmayan bir sorun karşısında ne diye çırpınıp&nbsp;dursun insan? Sonuçta KolombiyalIlara, UkraynalIlara, Çinlilere ya da İraklılara Amerikan başkanlık seçimlerinde oy hakkı&nbsp;verilmeyecek!</p>

  <p>Hayır, bence de öyle, saçma bir şey olurdu böylesi; zaten benim tavsiye ettiğim şey kesinlikle bu değil. Çözüm ne o halde? Çözüm falan yok. Şu anda, hiçbir çözüm göremiyorum. Ama&nbsp;gerçekçi bir çözümün olmaması demek, ortada bir sorun olmadığı anlamına gelmez. Bu sorunun bütünüyle gerçek olduğuna&nbsp;inanıyorum ben; gelecek yıllarda sorunun ciddiyeti de gitgide&nbsp;daha görünür hale gelecek; şimdi bile bazı yıkıcı etkileri hissediliyor.</p>

  <p>Kitabın sonraki bölümlerinde bu endişenin nedenlerini açıklayacağım. Ama önce, öngörülebilir bir başka itirazı da aradan çıkarmak istiyorum. İlk itiraza her zaman rastlanmıştır: "Neye yarar? "; İkincisi de ondan aşağı kalmıyor: "Zaten hep&nbsp;böyleydi! "</p>

  <p>Tarihin başlangıcından beri, denecektir bana, kimi uluslar iradelerini başkalarına dayatmışlardır; güçlü olanlar karar verir,&nbsp;ezilenler boyun eğer; bu durumda, nesiller boyu, New York'ta,&nbsp;Paris'te ya da Londra'da yaşayan bir kişinin oyu Beyrut'ta, La&nbsp;Paz'da, Lome'de ya da Kampala'da yaşayan birininkinden daha&nbsp;ağır basmıştır; günümüzde birtakım değişiklikler olduysa, bu&nbsp;konuda daha çok bir iyileşmeden söz edilebilir, çünkü bu zamana dek özgürlüğü kısıtlanan yüz milyonlarca insan artık düşüncelerini serbestçe ifade edebilmektedir.</p>

  <p>Tamam, bütün bunlar doğru, ama bir yandan da aldatıcı. Eski zamanların imparatorlukları da geniş ve güçlüydü elbette.&nbsp;Ama dünya üstündeki etkileri zayıftı; çünkü silahları ve iletişim araçları asıl yurtlarının uzağındaki bölgeleri etkin biçimde denetlemelerini sağlayamıyordu; üstelik her zaman düşman&nbsp;güçleri göz önünde bulundurmaları gerekiyordu.</p>

  <p>Bugünse, teknolojinin olağanüstü gelişimi dünyanın çok daha sıkı biçimde denetlenmesine olanak sağlıyor; siyasal iktidarın az sayıda başkentte -hatta temel olarak tek bir başkentte- toplanabilmesini sağlıyor. Bu da, tarihte ilk kez, "yargılama&nbsp;alanı" bütün dünyayı kapsayan bir hükümetin ortaya çıkmasına neden oluyor.</p>

  <p>Daha önce eşine rastlanmayan bu durum, doğal olarak aynı şekilde eşsiz tutarsızlıklar ve yeni dengelere -daha doğrusu dengesizliklere- neden oluyor. İntihara sürükleyen intikam&nbsp;duygusuna da.</p>

  <p>Hiç kuşku yok ki, dünyanın dokusunda, insanlar arasındaki ilişkilerin bozulmasına, demokrasinin anlamının zayıflamasına&nbsp;ve ilerleme yolunun puslanmasına yol açan köklü bir değişim&nbsp;oldu.</p>

  <p>Bu değişimi daha yakından incelemek için, onun kökenlerini ve işleyişlerini anlamaya çalışmak için, bu ölümcül labirentte el&nbsp;yordamıyla bir çıkış bulabilmek için "fener" görevi görebilecek&nbsp;kavram, meşruiyet kavramıdır. Geçerliliğini yitirmiş, unutulmuş ve belki de bazı çağdaşlarımızın gözünde oldukça şüpheli&nbsp;bir hal almış ama iktidar sorunu ortaya konduktan sonra vazgeçilmez olan bir kavramdır bu.</p>

  <p>Halkların ve bireylerin, insanlar tarafından var edilen ve ortak değerlerin taşıyıcısı olarak görülen bir kurumun yetkesini, aşırı&nbsp;zorlama olmaksızın kabul etmesini sağlayan şey meşruiyettir.</p>

  <p>Bu, geniş kapsamlı bir tanımdır, birbirinden çok farklı gerçeklikleri içerebilir: Bir oğlun anne babasıyla, bir parti üyesinin partisiyle, bir işçinin sendikasının sorumlularıyla, bir yurttaşın&nbsp;hükümetiyle, bir ücretlinin ya da hissedarın şirket yöneticileriyle, bir öğrencinin öğretmenleriyle, bir inananın dinsel topluluğunun ileri gelenleriyle vb. olan ilişkileri. Bazı meşruiyetler&nbsp;diğerlerine oranla daha istikrarlıdır, ama bunlardan hiçbiri sürekli değildir; beceriye ya da koşullara bağlı olarak meşruiyet&nbsp;kazanılabilir ya da meşruiyeti kaybedilebilir.</p>

  <p>Hatta toplumların tarihi, meşruiyet krizlerinin ritminde anlatılabilir. Bir bunalımın ertesinde, yeni bir meşruiyet çıkar&nbsp;ortaya, yok olup gidenin yerini alır. Ama bu yeni meşruiyetin&nbsp;ne kadar dayanacağı da başarılarına bağlıdır. Hayal kırıklığı yaratırsa, az ya da çok hızlı biçimde zayıflamaya başlar ve ondan&nbsp;yararlananlar her zaman bunun farkında olmazlar.</p>

  <p>Sözgelimi, çarlar ne zamandan sonra meşru görülmemeye başlamıştır? Ya Ekim Devrimi'nin kredisinin tükenmesi için kaç&nbsp;on yıl gerekmiştir? Rusya, çağdaşlarımızın gözünde, bütün dünyaya etki eden, şaşırtıcı bir meşruiyet kaybının sahnesi olmuştur.&nbsp;Ama bu verilebilecek örneklerden yalnızca biridir! Meşruiyet&nbsp;sadece görünüşte süreklidir; söz konusu olan, ister bir insanın,&nbsp;bir hanedanın, isterse bir devrimin ya da bir ulusal hareketin&nbsp;meşruiyeti olsun, gün gelir işe yaramaz olur. İşte o zaman bir</p>

  <p>iktidar gider bir başkası gelir, gözden düşen meşruiyetin yerini de bir yenisi alır.</p>

  <p>Dünyanın az çok uyumlu biçimde, ciddi karışıklıklar yaşamadan işleyebilmesi için, halkların çoğunluğunun başında meşru liderlerin olması gerekir; bu liderleri de, zorunlu olarak,&nbsp;aynı şekilde meşru olarak algılanan dünya çapındaki bir yetke&nbsp;"denetim altında" tutmalıdır.</p>

  <p>Günümüzdeki durumun bu olmadığı tartışma götürmez. Hatta neredeyse tam tersi geçerli: Çağdaşlarımızın birçoğu öyle&nbsp;devletlerde yaşıyorlar ki siyasetçiler ne dürüst bir seçimle başa&nbsp;geçmişler, ne saygı duyulan bir hanedandan geliyorlar, ne amacına ulaşmış bir devrimi devam ettiriyorlar ne de ekonomik bir&nbsp;mucizenin mimarı olmuşlar; bu yüzden de hiçbir meşruiyetleri&nbsp;yoktur; üstelik bütün bunlar, halkların aynı şekilde kesinlikle&nbsp;meşru görmediği küresel bir gücün himayesi altında sürüp gidiyor. Bu saptama, özellikle Arap ülkelerinin büyük çoğunluğu&nbsp;için geçerli. Buradan hareketle, bu yüzyılın başında, akla hayale sığmaz şiddet eylemlerine kalkışan insanların bu ülkelerden&nbsp;çıkması rastlantı mı sadece?</p>

  <p>Meşruiyet sorunları İslam âlemi tarihinde her zaman önemli rol oynamıştır. Bu konudaki en anlamlı örnek belki de dinsel gruplaşmalardır. Hıristiyanlıkta insanlar, İsa'nın kim olduğu, Teslis,&nbsp;Meryem Ana'nın günahsız gebeliği ya da duaların dile getirilişi&nbsp;etrafında sürekli olarak fikir ayrılığına düşer ve kimi zaman da&nbsp;kıyıma uğrarken, İslamdaki çatışmalar genelde haleflik-seleflik&nbsp;tartışmaları çevresinde gelişir.<br />
  <a id="bookmark2"></a></p>

  <p>Sünniler ile Şiiler arasındaki büyük uçurum tanrıbilimsel nedenlere değil, hilafetle ilişkili nedenlere bağlıdır. Muhammed Peygamber'in ölümünden sonra, inananların bir bölümü&nbsp;onun genç kuzeni ve aynı zamanda damadı olan Ali'den yana&nbsp;olmuştur; pek çok yandaşa, parlak bir zekâya sahip biridir Altonun yandaşları "Şiat Ali" (Ali taraftarları), ardından da sadece "Şia" olarak adlandırılmıştır. Ama Ali'nin halifeliğine karşı&nbsp;olan birçok kimse de vardır, bunlar üç kez kendi temsilcilerini "halife" olarak seçtirmeyi başarmışlardır. En sonunda Ali&nbsp;dördüncü halife olarak seçilir, ama düşmanları çok geçmeden&nbsp;ona başkaldırmış ve asla huzur içinde hüküm sürmesine izin&nbsp;vermemişlerdir. Dört buçuk yıl sonra da öldürülür; ardından&nbsp;da 680'deki Kerbela Savaşı'nda oğlu Hüseyin öldürülür, bu&nbsp;dram Şiiler tarafından hararetli biçimde anılmıştır her zaman.&nbsp;Şiilerin birçoğu yakın bir gelecekte insanların arasında Ali'nin&nbsp;soyundan gelen birinin, bugün bizlerden saklanan ve iktidarı&nbsp;yine meşru sahiplerine kazandıracak olan bir imamın yeniden&nbsp;ortaya çıkacağını umar - yüzyıllar geçse de üstüne gölge düşmeyen bir tür mesihçilik.</p>

  <p>Bu hanedan kavgasına, tıpkı Hıristiyanların tanrıbilimsel kavgalarında olduğu gibi, bambaşka düşünceler de eklenir. Bir&nbsp;zamanlar Roma bir İskenderiye ya da Konstantinopolis Patriğinin inanışlarını sapkın olarak nitelerken, İngiltere Kralı VIII.&nbsp;Henry Roma Kilisesi'nden koparken ya da bir Alman hükümdarı&nbsp;Luther'in yanında yer alırken, genelde bütün bunlara bilinçli ya&nbsp;da bilinçsiz olarak, gizliden gizliye etki eden siyasal düşünceler,&nbsp;hatta ticari rekabetler olmuştur. Aynı şekilde, Şiiliğin savları da,&nbsp;o dönemki iktidara karşı olduklarını göstermek isteyen halklar&nbsp;tarafından benimsenmiştir bazen. Örneğin, 16. yüzyılda, kesinkes Sünni olan Osmanlı İmparatorluğu'nun en geniş topraklara&nbsp;sahip olduğu ve bütün Müslümanları yetkesi altında topladığını&nbsp;ileri sürdüğü bir dönemde, İran Şahı krallığını bir Şii kalesine&nbsp;dönüştürmüştür; hükümdar için bu, imparatorluğunu korumanın bir yoludur, Farsça konuşan uyruğunun Türkçe konuşan bir&nbsp;halkın egemenliği altına girmesini engelleyecektir. Ama İngiltere Kralı, Ekmek ve Şarap Ayini'nden ya da Araf'tan söz edip&nbsp;bağımsızlığını ilan ederken, Şah'ın ondan farkı, meşruiyetin asıl&nbsp;sahibi Peygamber ailesine olan bağlılığını ortaya koymasıdır.</p>

  <p>Günümüzde, soyağacıyla ilişkili meşruiyetin hâlâ belli bir önemi bulunmakta; ama buna "yurtsever" ya da "savaşçı" olarak adlandırılabilecek başka bir meşruiyet daha eklendi, hatta&nbsp;kimi zaman onun yerini alıyor: Müslümanların gözünde, düşmanlara karşı olan savaşı yöneten, meşrudur. Aslında Haziran&nbsp;1940'ta, seçildiği ya da fiili iktidarı elinde bulundurduğu için&nbsp;değil de işgalciye karşı mücadele meşalesini taşıdığı için Fransa&nbsp;adına konuşan General De Gaulle'ün durumunu andırıyor bu&nbsp;biraz da.</p>

  <p>Bu karşılaştırma ister istemez yaklaşık bir değerlendirmeyi yansıtıyor; ama yine de, bence Arap-İslam âleminde son birkaç&nbsp;on yıldır olup biten şeyleri çözmek isteyenler için bir anahtar&nbsp;oluşturabilir; aslında, olup bitenler, tabii ki çok daha eskilere&nbsp;dayanıyor ama ben, benim yaşımda, eğitmenlerden ve gazetecilerden oluşan bir ailede, Lübnan'da doğmuş, ardından Fransa'ya&nbsp;göçmüş ve anayurdunu gözlemlemekten asla vazgeçmeyip anlamaya ve açıklamaya çalışmış biri, bu konuda ne söyleyebilirse&nbsp;onları söylemekle yetineceğim.</p>

  <p>Dünyaya gözlerimi açalı beri, halkları ya da bütün Araplar, hatta bütün Müslümanlar adına konuşup, o "yurtsever meşruiyeti" ellerinde bulundurduklarını düşünen farklı farklı kişilerin&nbsp;gelip gidişine tanık oldum. Bunların en önemlisi, tartışmasız,&nbsp;1952 yılından ölüm tarihi olan 1970 yılına kadar Mısır'ı yöneten Cemal Abdülnâsır'dı. Ondan uzun uzadıya söz edeceğim,&nbsp;çünkü kanımca bugün Arapların yaşadığı meşruiyet krizi onun&nbsp;zamanıyla -hızlı yükselişiyle, ardından yine hızlı biçimde başarısızlığa uğramasıyla, sonra da ani ölümüyle- tarihlendirilebilir;&nbsp;bu öyle bir kriz ki hem dünyanın çivisinin çıkmasında hem de&nbsp;denetimsiz şiddete ve gerilemeye doğru kırılmada etken oluşturuyor.</p>

  <p>Ama Nâsır'ın izlediği yolu değerlendirmeden önce, şu "yurtsever meşruiyet" kavramını biraz daha belirginleştirmek istiyorum. Özel, hem de çok özel, hatta belki de İslam âleminde bir eşine daha rastlanmamış bir örnekten, halkını yıkımdan kurtarmayı başarmış, bu yüzden de savaşçı meşruiyetini hak etmiş,&nbsp;böylesi bir kozun ne kadar güçlü olabileceğini ve ondan nasıl&nbsp;yararlanılabileceğini açıkça göstermiş bir önderden hareketle&nbsp;yapacağım bunu. Atatürk'ten söz etmek istiyorum.</p>

  <p>Birinci Dünya Savaşı'nın ertesinde, bugünkü Türkiye toprakları çeşitli îtilaf orduları arasında paylaşılırken ve Versailles'da ya da Sevres'de toplanan Batılı güçler duygusuz biçimde insanlara ve topraklara sahip olurken, Osmanlı ordusunun bu subayı galiplere hayır deme cesaretini göstermiştir.&nbsp;Birçokları karşılaştıkları haksızlıklardan yakınırken, Mustafa&nbsp;Kemal Paşa silaha sarılmış, ülkesini işgal eden yabancı birlikleri kovmuş ve diğer güçleri tasarılarını gözden geçirmek zorunda bırakmıştır.</p>

  <p>Bu ender rastlanan tutum -söylemek istediğim, hem yenilmez olarak ün salmış düşmanlarına direnme gözüpekliğini sergilemesi, hem de bu savaşımdan galip çıkması- onun meşruiyet kazanmasına yol açmıştır. Kısa süre içinde, "ulusun kurucusu" konumuna gelen eski subayın Türkiye'yi ve Türkleri&nbsp;istediği gibi yeniden biçimlendirmek için uzun süreli bir gücü&nbsp;vardır artık. Azimle işe koyulur. Osmanlı hanedanına son verir,&nbsp;halifeliği kaldırır, din ile devlet işlerini birbirinden ayırır, sıkı&nbsp;bir laik sistem kurar, halkından Avrupalılaşmasını ister, Arap&nbsp;alfabesinin yerine Latin alfabesini koyar, erkeklerin sakal tıraşı olmasını, kadınlarınsa peçelerini çıkarmasını zorunlu kılar,&nbsp;kendi başındaki geleneksel başlık yerine Batı tarzı şık bir şapka&nbsp;kullanmaya başlar.</p>

  <p>Halkı da onu izlemiştir. Çok da şikâyet etmeden, gelenekleri ve inanışları altüst etmesine izin vermiştir. Neden? Çünkü halkını tekrar gururlandırmıştır. Halka haysiyetini geri veren&nbsp;kişi ona pek çok şeyi kabul ettirebilir. Ondan fedakârlıklar, kısıtlamalar isteyebilir ve hatta buyurganca davranabilir; halk&nbsp;yine de onu dinleyecek, savunacak, onun sözünü dinleyecektir; sonsuza dek değil, ama uzun süreliğine. Dine çatsa bile,&nbsp;yurttaşları çok da sırtını dönmeyecektir ona. Siyasette, dinin&nbsp;kendisi bir amaç değildir, düşüncelerden biridir yalnızca; meşruiyet en inançlı olana değil, mücadelesi halkınkiyle aynı olana&nbsp;verilir.</p>

  <p>Doğu'da pek az insan Atatürk'ün bir yandan AvrupalIlara karşı canla başla mücadele verirken, bir yandan da Türkiye'yi Avrupalılaştırmayı düşlemesini bir çelişki olarak değerlendirir. O herhangi bir tarafa karşı savaş vermemiştir, bir yerli olarak&nbsp;değil, diğer herkesle eşit bir insan olarak saygı görmek adına&nbsp;mücadele etmiştir; Mustafa Kemal ve halkı haysiyetlerini kurtardıktan sonra, modernlik yolunda çok ilerilere gitmeye hazırlardır artık.</p>

  <p>Atatürk'ün elde ettiği meşruiyet onun ölümünden sonra da devam etmiştir ve bugün de Türkiye onun adına yönetilmektedir. Onun düşüncelerini paylaşmayanlar bile ona belli bir bağlılık sergilemek zorunda hissederler kendilerini. Buna karşın, Avrupa korkuya kapılmışken, yükselmekte olan dinsel köktencilik&nbsp;karşısında yapının daha ne kadar dayanabileceği sorgulanabilir.&nbsp;Kemalistler halklarını, Avrupalılar onlara günde üç kez AvrupalI olmadıklarını ve aralarında yerlerinin olmadığını söylerken, nasıl Avrupalılaşmaya ikna edebilirler?</p>

  <p>İslam âlemindeki pek çok lider, Türkiye örneğine öykünmeyi düşledi.</p>

  <p>Afganistan'da, 26 yaşındaki gencecik kral Emanullah 1919'da tahta geçti ve Atatürk'ün izinden gitmek istedi. Ordusunu işgalci İngiliz birlikleri üstüne sürdü ve ülkesinin bağımsızlığının&nbsp;tanınmasını sağladı. Bu şekilde kazandığı saygınlıktan güç alıp&nbsp;iddialı reformlara girişti, çokeşliliği ve peçeyi yasakladı, erkek&nbsp;ve kız çocuklar için modern okullar açtı, özgür basının ortaya&nbsp;çıkmasını destekledi. Bu deneyim on yıl sürdü, 1929'da Emanullah kendisini dinsizlikle suçlayan gelenekçi liderlerin komplosuyla tahttan indirildi. 1960'ta Zürih'te, sürgünde öldü.</p>

  <p>İran'da Rıza Şah'ın girişimiyse daha uzun süreli oldu. Atatürk'e hayran bir kişi ve tıpkı onun gibi subay olan Rıza Şah&nbsp;kendi ülkesinde aynı modernleştirici deneyimi gerçekleştirmek&nbsp;istiyordu; ama en sonunda gerçek bir kopma sağlamayı başaramayıp Avrupa tarzı bir cumhuriyet yerine yeni bir hanedanı,&nbsp;Pehlevi hanedanını kurmayı yeğledi ve bir bağımsızlık çizgisi&nbsp;izlemek yerine güçler arası çelişkilerden yararlanmaya çalıştı.&nbsp;Kuşkusuz model aldığı kişiyle aynı yeteneklere sahip değildi,&nbsp;ama hakkını da yememek için şunu da belirtmekte yarar var,&nbsp;petrolün bulunmasından sonra Batılı güçlerin İran'ı kendi haline bırakması pek de olası değildi. Hanedan, iktidarı korumak&nbsp;için İngilizlerle, ardından da Amerikalılarla, yani İran halkının&nbsp;refah ve onurunun düşmanı olarak gördüğü ülkelerle ittifak&nbsp;yaptı.</p>

  <p>Atatürk örneğinin tersi bir örnek bu. Düşman güçler tarafından korunduğu düşünülen birinin meşruiyeti kabul edilmez ve giriştiği her iş değersiz görülür; ülkeyi modernleştirmek istiyorsa, halk modernleşmeye karşı çıkar; kadınları özgürleştirmeyi hedefliyorsa, sokaklar protestocu çarşaflarla dolar.</p>

  <p>Pek çok sağduyulu reform başarısızlığa uğramıştır, çünkü nefret edilen bir iktidarın imzasını taşıyordur! Bunun tersine,&nbsp;pek çok akla aykırı eylem de alkışlanmıştır, çünkü savaşçı meşruiyetin damgasını taşıyordur! Öte yandan, bu durum bütün&nbsp;dünya için geçerlidir; bir öneri oylanırken, seçmenler önerinin&nbsp;içeriğindense, onu temsil eden kişiye güvenip güvenmediklerine göre kararlarını verirler. Pişmanlıklar, tartışmalar ancak sonradan devreye girer.</p>

  <p>Türk deneyimi, Arap ülkelerinde, İslam âleminin geri kalanından daha çekinceli biçimde karşılanacaktı. Atatürk'ün reformcu cesareti, kuşkusuz, Tunuslu lider Habib Burgiba gibi toplumsal&nbsp;açıdan modernlik yanlısı olanlar için esin kaynağı oluşturmuştu;&nbsp;ama aynı zamanda Türk ulusalcılığında Araplara karşı sergilenen&nbsp;bir küçümseme, bir önyargı vardı ve bu Arapların Atatürk'ün düşüncelerine pek sıcak bakmamalarına neden oluyordu.</p>

  <p>Çünkü Türkiye'yi Avrupalılaştırma isteği bir yandan da onu Araplardan uzaklaştırma isteğiydi. Osmanlı İmparatorluğu'nun&nbsp;Birinci Dünya Savaşı sırasında parçalanması, padişahın Arap&nbsp;uyrukları ile Türk uyruklarının birbirinden kopmasına neden&nbsp;olmuştu. Mekke'deki Haşimiler 1916'da İngilizlerin kışkırtmasıyla isyan bayrağını açtıklarında, amaçlarından biri dört yüzyıldan beri Osmanlı padişahlarına ait olan halifeliği Araplara&nbsp;geçirmekti; Türk boyunduruğundan kurtulan Peygamber halkı,&nbsp;eski zamanlardaki şanına kavuşabilecekti.</p>

  <p>Türk ulusalcıların içini de buna benzer öfkeler kemiriyordu: İlerleyemiyorsak, diyorlardı özetle, bunun nedeni Arap prangasını yüzyıllardır arkamızda sürüklememizdir; o karmaşık alfabeden, modası geçmiş geleneklerden, eskil düşünce tarzından&nbsp;kurtulmanın tam zamanıdır; hatta kimileri, kısık sesle, dini bile&nbsp;katıyorlardı bunların içine. "Araplar bizden ayrılmak mı istiyorlar? İyi ya! Hadi o zaman! Buyursunlar gitsinler! "</p>

  <p>Yalnızca alfabeyi değiştirmekle yetinilmedi, Türk dilinden Arapça kökenli sözcükleri ayıklama işine girişildi. Ne var ki bunların sayısı çoktu ve sık kullanılıyordu, örneğin İspanyolcadakin-</p>

  <p>den daha fazla Arapça kökenli sözcük vardı Türkçede; İspanyolcada Arapçadan özellikle somut yaşama ilişkin sözcükler alınmıştı -yeryüzü şekilleri, ağaç isimleri, besin maddeleri, giysiler, aletler,&nbsp;mobilyalar, meslekler-, entelektüel ve ruhsal sözcük dağarı daha&nbsp;çok Latince kökenliydi. Türkçedeyse, bunun tersine, Arapçadan&nbsp;özellikle soyut kavramlar alınmıştı: "iman", "hürriyet", "terakki",&nbsp;"ihtilal", "cumhuriyet", "edebiyat", "şiir", "aşk" vb.</p>

  <p>Demek ki bu acılı kopuş hem bedensel hem de ruhsal açıdan gerçekleşiyordu.</p>

  <p>Aynı dönemde, aynı çatı altında, ama birbirlerinden pek hoşlanmadan doğan Türk ulusalcılığı ile Arap ulusalcılığının son derece farklı yazgıları olacaktı. îlki zaten yetişkin doğmuştu, İkincisiyse asla yetişkin olamamıştı. Ama doğrusu, ikisi de ellerinde aynı kozlarla, önlerinde aynı engellerle ortaya çıkmamışlardı.</p>

  <p>Türkler uzun zaman boyunca devasa bir imparatorluğu yönetmişler, sonradan bu ellerinden yavaş yavaş kayıp gitmişti; bazı toprakları başka güçler -Rusya, Fransa, İngiltere, Avusturya&nbsp;ya da İtalya- tarafından ele geçirilmiş ya da geri alınmıştı; bazılarını da yeniden doğan uluslara -Yunanlar, RomanyalIlar, Bulgarlar, Sırplar, Arnavutlar, Karadağlılar ya da daha yakın zamanda&nbsp;Araplar- bırakmak zorunda kalmışlardı; Atatürk yurttaşlarına,&nbsp;yitirilen eyaletlerin ardından ağlamak yerine, kurtarılabilecek&nbsp;olanları kurtarmak gerektiğini açıklamıştı; onlar da kendi dillerini konuşanların ağırlıkta olduğu yerde -özellikle Anadolu,&nbsp;Avrupa'da da dar bir toprak şeridi- bir ulus toprağı oluşturmalı;&nbsp;hemen yanlarındaki başka ulusların aleyhine olsa da oradaki üstünlüklerini pekiştirmeli; yeni giysiler içinde ikinci bir yaşama&nbsp;başlayabilmek için Osmanlı geçmişinin modası geçmiş kıyafetlerinden kesinkes kurtulmalıydılar.</p>

  <p>Araplar için de "bir ulus toprağı" oluşturulması düşüncesi gündemdeydi, ama bu işin gerçekleştirilmesi, Türklerinkine oranla son derece güçtü. Atlas Okyanusu ile Basra Körfezi arasında yaşayan ve Arapça konuşan çeşitli halkları tek bir devletin&nbsp;çatısı altında bir araya getirmek devasa bir girişimdi. Haşimiler bu konuda başarısızlığa uğradılar, tıpkı Nâsır'ın, bütün Arap&nbsp;ulusalcılarının başarısızlığa uğradığı gibi, böylesi geniş çaplı bir&nbsp;göreve soyunsa Atatürk'ün de başarısızlığa uğrayacağı gibi.</p>

  <p>Zaman geçtikçe, bu maceraya hiç atılmamak gerektiği düşünülmeye başlandı; ama Birinci Dünya Savaşı'nın ertesinde, hiç de saçma gelmiyordu bu düşünce. Hemen hemen bütün ülkelerin&nbsp;gerçekten de aynı Türk padişahının sultası altında birleştiği OsmanlI döneminden yeni çıkılmıştı; şimdi de bir Arap hükümdarının altında birleşebilirlerdi, neden olmasın? Hem sonra, dönemin havasına uygun bir girişimdi bu. 1860'ta Cavour, İtalya'nın;&nbsp;1870'te Bismarck, Almanya'nın birliğini sağlamıştı, bir dereceye&nbsp;kadar yeni sayılabilecek olaylardı bunlar, anıları hâlâ canlıydı.&nbsp;Neden bir de Arap birliği kurulmasın, diye düşünülüyordu.</p>

  <p>Bugün, Irak'ı, Suriye'yi, Lübnan'ı, Ürdün'ü, Libya'yı, Cezayir'i, Sudan'ı ve Arabistan'ı aynı ülkede bir araya getirmek yalnızca bir hayal gibi görünüyor. Ama o yıllarda, ne Irak, ne&nbsp;Suriye, ne Lübnan, ne Ürdün, ne Libya, ne Cezayir, ne Sudan, ne&nbsp;de Arabistan vardı. Haritalarda bu adlara rastlandığında, coğrafi yerlere ya da yönetim bölgelerine, kimi zaman da yok olup&nbsp;gitmiş bir imparatorluğun eyaletlerine işaret ediyorlardı sadece;&nbsp;aralarından hiçbiri asla ayrı bir devlet oluşturmamıştı. Böylesi&nbsp;bir tarihsel süreklilik sergileyebilen Arap ülkelerine ender rastlanıyordu: Fas, ama o artık Fransız koruması altındaydı; Mısır,&nbsp;ama İngiliz himayesindeydi; Yemen, ama eskil monarşisi onu&nbsp;dünyadan uzakta tutuyordu.</p>

  <p>Bu yüzden, Arap birliğini övmek ne kadar akıldışı geliyorsa da, onu övmemek de bir o kadar akıldışı görünüyordu. Bazı tarihsel ikilemler en sıra dışı kişiler tarafından bile çözülemez.&nbsp;Arap âlemi birlik olma düşünü gerçekleştirmek için tutkuyla,&nbsp;canla başla mücadele etmeye, ama diğer taraftan da ondan yoksun kalmaya yazgılıydı.</p>

  <p>Nâsır'ın trajedisi ve günümüze dek süregelen bütün dramlar işte bu çözülemeyen ikilemin ışığında incelenebilir. Mısır <span style="font-style:italic;">reisinin</span> başa geçmesinden otuz beş yıl önce, bazı yerlerde, hâlâ bir&nbsp;efsane olan başka biri Arapların gönlünü çelmişti. Arabistanlı&nbsp;Lawrence'ın danışmanlığını, biraz da akıl hocalığını yaptığı</p>

  <p>Haşimi hükümdarı Faysal'dan söz ediyorum. Mekke şerifinin oğlu olan Faysal, kendisinin hükümdar olacağı ve öncelikle&nbsp;Ortadoğu'yla, Arap Yarımadası'nın bütününü bir araya getirecek bir Arap krallığı düşlüyordu. İngilizler, Arapların Osmanlılara karşı ayaklanmasına karşılık olarak bu krallığı ona vaat&nbsp;etmişlerdi, babasını da halife sanıyla tanıyacaklarını vaat ettikleri gibi; dolayısıyla, Dünya Savaşı'nın sonunda, Batılı güçlerden&nbsp;tasarısı için destek almak amacıyla, Albay Lawrence'la birlikte&nbsp;Versailles Konferansı'na katıldı.</p>

  <p>Paris'te kaldığı süre içinde, Siyonizm hareketinin önemli figürlerinden, otuz yıl sonra, İsrail devletinin ilk başkanı olacak olan Chaim Azriel Weizmann'la tanıştı. Bu iki adam 3 Ocak&nbsp;1919'da, iki halk arasındaki kan bağlarını ve tarihsel ilişkileri&nbsp;överek ve Arapların arzuladığı büyük krallığın kurulması halinde bunun Filistin'e yerleşme konusunda Yahudileri cesaretlendireceğini ileri sürerek, şaşırtıcı bir belgeye imza attılar.</p>

  <p>Ama söz konusu krallık kurulmadı. Batılı güçler bölge halklarının kendilerini yönetemeyeceklerini düşünüp İngiltere'ye Filistin, Batı Şeria ve Irak "manda"larını, Fransa'ya da Suriye ile&nbsp;Lübnan "manda"larını vermeye karar verdiler. Öfkeden çılgına&nbsp;dönen Faysal, Atatürk'ün çizdiği yoldan ilerleyip Batılı güçleri&nbsp;bu oldubitti karşısında bırakmaya karar verdi. Kendini "Suriye&nbsp;Kralı" ilan edip Şam'da Arap siyasal hareketlerinin çoğunluğunun katıldığı bir hükümet kurdu. Ama Fransa kendisine verilen&nbsp;bölgeden yoksun kalmaya niyetli değildi. Hiç zaman kaybetmeden oraya gönderdiği askeri birliğin Faysal'ın zayıf birliklerini yenip Temmuz 1920'de başkentini ele geçirmesi pek de zor&nbsp;olmadı. Tek savaş Maylasun adındaki bir köyün yakınlarında&nbsp;yapıldı; bu ad yurtseverlerin belleğine bir hayal kırıklığı, güçsüzlük, ihanet ve yas simgesi olarak kazındı.</p>

  <p>Suriye'deki geçici krallığını yitiren Haşimi emiri teselli ikramiyesi olarak, İngiliz himayesinde Irak tahtını aldı, ama saygınlığına sonsuza dek leke sürülmüştü. Elli yaşında, 1933'te, İsviçre'de kaldığı bir dönemde hayata gözlerini yumdu; Lawrence da bundan İki yıl sonra bir motosiklet kazasında ölecekti.</p>

  <p>1919'daki anlaşmadan sonra, Araplar ile Yahudiler arasında bir daha asla bunun gibi bir anlaşma olmayacaktı, iki halkın ulusal&nbsp;özlemlerini göz önünde bulunduran, onları uzlaştırmaya, hatta&nbsp;birleştirmeye çalışan, küresel bir anlaşmayı kastediyorum. Yahudilerin Filistin'e yerleşmesi Arapların istemediği bir şeydi, bu&nbsp;yüzden de öfkeyle bunu engellemeye çalışacak, ama bu konuda&nbsp;başarılı olamayacaklardı.</p>

  <p>Mayıs 1948'de İsrail devleti kurulduğunda, komşuları onu tanımayı reddedecekler ve daha büyümeden onu ortadan kaldırmaya çalışacaklardı. Orduları Filistin'e girecek ama daha az&nbsp;sayıda olmalarına karşın daha iyi eğitimli, geniş ölçüde seferber olmuş ve yetkin subayların yönetimindeki Yahudi birlikleri&nbsp;karşısında birbiri ardına yenik düşeceklerdi. İsrail'in dört sınır&nbsp;komşusu ateşkes anlaşmaları imzalamak zorunda kalacaktı:&nbsp;Mısır Şubat 1949'da, Lübnan Mart'ta, Ürdün Nisan'da, Suriye de&nbsp;Temmuz'da.</p>

  <p>Bu beklenmedik bozgun Arap âleminde çok büyük bir siyasal sarsıntı yarattı. Kamuoyu öfkeliydi; İsraillilere, Ingilizlere ve Fransızlara, biraz da Yahudi devletini hemencecik tanıyıveren&nbsp;Sovyetler ile Amerikalılara; ama hepsinden çok kendi liderlerine kızgındılar; hem savaşı yönetme biçimleri, hem de bozguna&nbsp;boyun eğmeleri yüzünden. 14 Ağustos 1949'dan sonra, ateşkesin imzalanmasının üstünden daha bir ay geçmemişken, Suriye&nbsp;devlet başkanı ile başbakanı bir darbeyle indirildi ve idam edildiler. Lübnan'da, savaş ve ateşkes sırasında görevde olan eski&nbsp;Başbakan Riyad es-Sulh Temmuz 1951'de ulusalcı militanlar tarafından öldürüldü. Bundan beş ay sonra, Ürdün Kralı Abdullah&nbsp;da bir katilin kurşunlarının kurbanı oldu. Aynı şekilde, Mısır'da&nbsp;da Nukraşi Paşa'nın öldürülmesiyle başlayan ve ancak Temmuz&nbsp;1952'deki darbeyle sona eren bir dizi suikast ve kanlı ayaklanma&nbsp;yaşandı. Ateşkesi kabul eden bütün Arap liderleri dört yıldan&nbsp;daha kısa bir süre içinde ya iktidarlarını ya da yaşamlarını yitirmişlerdi bile.</p>

  <p>Bu bağlamda, Nâsır'ın başa geçişi büyük beklentilere yol açtı ve onun ulusalcı söylemi kısa sürede heyecan yarattı. Araplar, çok&nbsp;uzun zamandır günün birinde bir adamın gelip düşlerini -birlik, gerçek bağımsızlık, ekonomik gelişme, toplumsal ilerleme ve&nbsp;her şeyden önce onurlarına yeniden kavuşma- gerçekleştireceğini hayal ediyorlardı. Nâsır'ın o adam olmasını istiyorlardı, ona&nbsp;inandılar, onu izlediler, sevdiler. Başarısızlığı onları derinden&nbsp;sarsacak, liderlerine ve aynı zamanda kendi geleceklerine olan&nbsp;güvenlerini uzun bir süre için yitirmelerine neden olacaktı.</p>

  <p>Nâsır'ın başarısızlığının pek çok sorumlusu vardı. Kuşkusuz Batılı güçlere, İsrail'e, petrol işletmecisi monarşilere, Müslüman&nbsp;Kardeşlere, liberal çevrelere ve ayrıca, zaman zaman Arap komünistlere karşı şiddetli bir mücadele veriyordu; ama bu rakiplerden hiçbiri Nâsırcılığın bozguna uğramasında Nâsır'ın kendisi kadar pay sahibi değildi.</p>

  <p>Nâsır bir demokrat değildi, iş sadece bununla da kalmıyordu: % 99'luk kamuoyu yoklamalarıyla tek partili bir rejim, her yerde hazır bulunan bir gizli polis örgütü, İslamcıların, Marksistlerin, kamu davası tutuklularının ve çenelerini tutmayı bilememiş zavallı yurttaşların bir arada kaldıkları gözaltı merkezleri kurmuştu. Onun ulusalcılığı yabancı düşmanlığı havası&nbsp;taşıyordu, bu da özellikle İskenderiye'deki sayısız Akdeniz topluluğunun -İtalyanlar, Yunanlar, Maltalılar, Yahudiler, Suriye-Lübnan'daki Hıristiyanlar- yüzyıllık ve verimli birlikteliğinin&nbsp;sona ermesini hızlandırdı. Ekonomideki tutumu saçmalığın&nbsp;ve savrukluğun dik âlâsıydı; sık sık ulusallaştırılan şirketlerin başına, ödüllendirmek ya da kibarca devre dışı bırakmak&nbsp;için birtakım askerleri getiriyordu, ne var ki etkili bir yönetim&nbsp;sağlamanın en iyi yolu sayılamazdı bu. Nâsır'ın Sovyetlerin&nbsp;yardımıyla büyük masraflara girerek kurduğu ve korkutucu&nbsp;görünen orduya gelince, o da 5 Haziran 1967'de İsraillilerin karşısında birkaç saat içinde bozguna uğrayacaktı; Mısır'ın devlet&nbsp;başkanı, düşmanlarının ona kurduğu ve kendisinin de önünü&nbsp;alamadığı bir tuzağa düşmüştü.</p>

  <p>Ona yöneltilebilecek eleştirilerin birçoğunu sıraladım sanırım, ama şunu da eklemekte yarar var, Nâsır sadece bu değildi. Onun başa geçişi büyük olasılıkla yüzyıllardan beri Arapların&nbsp;tarihinde görülen en çarpıcı olaydı. Günün birinde Arapların&nbsp;kalbinde onun tuttuğu yere sahip olabilmek için çılgınlıklar yapan öyle çok lider oldu ki! İnsan Saddam Hüseyin'in Nabukadnezar ya da Selahaddin Eyyubi göndermelerinin şatafatlı ve boş&nbsp;imgeler olduğunu, asıl niyetinin yeni bir Nâsır olmak olduğunu&nbsp;akimın bir kenarında tutmazsa, onun atıldığı o megalomanyak&nbsp;maceraları anlayamaz. Ondan başka birçok kişi daha bunu düşlemişti; hatta bazıları hâlâ düşlemekte, her ne kadar zaman değişse, Arapçılık, Üçüncü Dünyacılık ve sosyalizm artık başarıya&nbsp;götüren kavramlar olarak görülmese de.</p>

  <p>Tam da 1950'li yılların başında, Arap âlemi sömürge döneminden çıkma yolundaydı; Mağrip hâlâ Fransız yetkesi altındaydı, Körfez Emirlikleri İngiltere kralına bağlıydılar, birkaç ülke bağımsızlığını elde ettiyse de, çoğu için bu yalnızca kâğıt&nbsp;üstünde kalmıştı; özellikle Mısır için söz konusu olan durum&nbsp;buydu, İngilizler orada halkın gözünde saygınlığına sürekli gölge düşen Kral Faruk'a pek aldırmadan hükümetler oluşturup&nbsp;feshediyorlardı. Hükümdar; yaşama tarzı, çevresindekilerin kokuşmuşluğu, İngiliz dostu olduğunun düşünülmesi ve ayrıca,&nbsp;1948'den beri, ordusunun İsrail karşısında aşağılayıcı biçimde&nbsp;bozguna uğraması yüzünden halkta nefret uyandırıyordu.</p>

  <p>Temmuz 1952'de yönetime el koyan "Hür Subaylar" lekelenen onurlarını temizlemeye söz vermişlerdi: Eski rejime son verecekler, İngiliz etkisinden kurtulup bağımsızlık girişimini&nbsp;olması gereken yere getirecekler ve Filistin'i Yahudilerden alacaklardı. O dönemde Mısır halkının, aynı zamanda da bütün&nbsp;Arap halklarının özlemlerine karşılık veren amaçlardı bunlar.</p>

  <p>Mısır, Arap halkları için, o dönemde söylendiği şekliyle "abla"ydı, onun yaşadığı deneyim yakından izleniyordu.</p>

  <p>Darbe şiddete başvurulmadan, hatta belli bir hoşgörü çerçevesinde gerçekleşti. Devrik kral toplar eşliğinde yatma götürüldü ve söylendiğine göre, elle işlenmiş, değerli baston koleksiyonunu yanına almasına bile izin verilmişti. Yaşamının geri kalanını, her türlü siyasal etkinlikten uzak halde, Cöte d'Azur, İsviçre&nbsp;ve İtalya arasında geçirecekti. Bir yıl boyunca, monarşiden bile&nbsp;vazgeçilmedi, ülkenin başında kâğıt üstünde birkaç aylık vâris&nbsp;prens bulunuyordu.</p>

  <p>Eski rejimde yüksek mevkilerde bulunanlardan hiçbiri ne öldürüldü ne de uzun süreliğine hapse atıldı. Mallarına, sanlarına, ayrıcalıklarına el kondu konmasına ama kendilerine&nbsp;karşı hoşgörülü davranıldı. Bazıları yabancı ülkelere göç etmeyi yeğlese de, çoğu evlerinde kaldı ve huzur içinde bir yaşam&nbsp;sürdü. Devrik krala övgüler düzmekle suçlanan ünlü Ümmü&nbsp;Gülsüm'ün radyo konserlerine de darbenin ertesi gününde heyecanlı askerler tarafından yasak getirilmişti; Ümmü Gülsüm&nbsp;bu konuyu bir gazeteci arkadaşına açınca, arkadaşı zaman kaybetmeden Nâsır'a haber vermiş ve yasak hemen kaldırılmıştı;&nbsp;Gülsüm çok geçmeden yeni rejimin simgesi bir şarkıcı haline&nbsp;gelecekti.</p>

  <p>Mısır devriminin bu sakin yanı, tarih boyunca gerçekleşmiş aynı türden, ama beraberinde ortalığı kan gölüne çeviren olaylarla onu uygun biçimde karşılaştırma olanağı sağlıyor -Cromwell'in İngiltere'siyle, Robespierre'in Fransa'sıyla, Lenin'in&nbsp;Rusya'sıyla ya da zaman ve mekân olarak daha yakın örneklerle,&nbsp;Irak, Etiyopya ve İran monarşilerinin devrilmesiyle karşılaştırmalı bu devrimi.</p>

  <p>Yine de bu değerlendirmeyi biraz açmak gerek. Nâsır zalim bir zorba değilse de, şiddet düşmanı da değildi; evet, eski rejimin paşaları ecelleriyle ölmüşlerdi ama iktidar için tehlike&nbsp;oluşturduğu düşünülen solcusu sağcısı diğer siyasal rakipleri&nbsp;asılmış, kurşuna dizilmiş ya da suikasta kurban gitmiş, birçoğu&nbsp;da işkence altında can vermişti. Üstelik, Nâsır ulusalcılığı, söyleminde olduğu kadar etkili kararlarında da, Mısır toplumundaki&nbsp;"yabancı"ların hepsine karşı her zaman açık bir düşmanlık sergilemişti.</p>

  <p>Buradaki niyetim etik bir yargıya varmak değil, aslında benim de bir yargım var tabii ve onu dile getirmek de gayet meşru görünüyor gözüme. Özellikle Nâsır'ın onun ardından gelenlere&nbsp;nasıl bir örnek oluşturabileceğini düşünüyorum. O, Arap âlemi&nbsp;için, bütün İslam âlemi için, aynı şekilde Afrika için bir modeldi.&nbsp;Bu yüzden söylediği ve yaptığı her şey, bütün ülkelerde, farklı&nbsp;farklı koşullar altında yaşayan yüz milyonlarca insan için eğitici&nbsp;bir değer taşıyordu. Böylesi bir doruğa çok az lider erişebilmiştir, onların arasından da sadece en iyileri, hele yeni doğan ya da&nbsp;yeniden doğan bir ulusun izleyeceği yolu belirlemek söz konusu&nbsp;olduğunda, bu ayrıcalığın getirdiği ağır sorumluluğun bilincine&nbsp;varabilmiştir.</p>

  <p>İçinde yaşadığımız dönemde Nelson Mandela'nın durumu bu konuda büyük anlam taşır. Arkasına güçlü bir dalga alan ve&nbsp;hapis yıllarının kendisine kazandırdığı saygınlıkla yüceltilen&nbsp;Mandela bir orkestra şefi konumundaydı. Yurttaşları gözlerini&nbsp;ondan, söylediklerinden, hareketlerinden ayırmıyorlardı. Mandela acılarını anlatmaya, gardiyanlarının hesabını görmeye&nbsp;kalksaydı, <span style="font-style:italic;">apartheid'ı</span> desteklemiş ya da buna izin vermiş olanları cezalandırsaydı, kimse onu suçlayamazdı. Son nefesine kadar&nbsp;devlet başkanlığında kalmak ve bir otokrat olarak ülkesini yönetmek isteseydi, kimse bunu engelleyemezdi. Ama o, çok açık&nbsp;bir tavırla, bambaşka mesajlar vermeyi seçti. Kendisine işkence&nbsp;edenleri bağışlamakla kalmadı, eski başbakan, ayrımcılığın mimarlarından biri olan Verwoerd'ün dul eşini ziyaret edip geçmişin artık geride kaldığını ve yeni Güney Afrika'da ona da yer&nbsp;olduğunu dile getirmek istedi. Verdiği mesaj açıktı: Ben, Mandela, ırkçı rejim döneminde bilindiği üzere işkencelere uğradım,&nbsp;bu iğrençliğe son verebilmek için herkesten çok çabaladım, şimdi devlet başkanı olarak, beni hapse atan adamın evine misafir&nbsp;olmak ve dul eşiyle çay içmek istiyorum. Bundan böyle, halkım&nbsp;arasından hiç kimse militanca vaatlerde bulunmayı ya da intikam peşinde koşmayı kendine hak görmesin!</p>

  <p>Simgeler güçlüdür, hele bir de böylesine değerli, sözü dinlenen, hayran olunan birinden geldi mi, tarihin akışını değiştirebilir kimi zaman.</p>

  <p>Nâsır da birkaç yıl boyunca buna benzer bir konumdaydı. İsteseydi, siyasal kültürü ve mizacı kendisini bu yöne sürükleseydi, Mısır'ı ve bütün o bölgeyi demokrasiye, bireysel özgürlüklere&nbsp;daha çok saygı göstermeye, kuşkusuz aynı zamanda barışa ve&nbsp;gelişmeye yönlendirebilirdi.</p>

  <p>Yirminci yüzyılın ilk çeyreğinde, önde gelen Arap ya da İslam ülkelerinde canlı bir parlamenter yaşama, basın özgürlüğüne ve halkların büyük ilgi gösterdiği, nispeten dürüst seçimlere tanık olunduğu unutuluyor kolayca. Yalnızca Türkiye&nbsp;ya da Lübnan için geçerli değildi bu durum, Mısır'da, Suriye'de,&nbsp;Irak'ta ve İran'da da söz konusuydu ve bütün bu ülkelerin zorba&nbsp;ya da otoriter rejimlere dönmesinin önüne de geçilebilirdi.</p>

  <p>Fazlasıyla kusurlu demokratik bir yaşamın hüküm sürdüğü bir ülkede iktidara gelen Nâsır, sistemde reform yapabilir, onu&nbsp;toplumun başka katmanlarına yayabilir, gerçek bir hukuk devleti kurabilir, rüşvete, eş dost kayırıcılığına ve yabancı müdahalelerine son verebilirdi. Sınıfı ve görüşü ne olursa olsun halkın&nbsp;bütün kesimleri de kendisini bu yolda izlerdi büyük olasılıkla.&nbsp;Ama o, ulusu devrim hedefleri çevresinde bir araya getirmeyi&nbsp;ve her bölünmenin, her anlaşmazlığın düşmanlara fırsat yaratacak bir gedik açacağını bahane ederek, sistemi bütünüyle ortadan kaldırıp tek partili bir rejim kurmayı yeğledi.</p>

  <p>Elbette, tarih yeniden yazılmaz. Cesur bir yardımla iktidara gelen genç -canu gönülden yurtsever, namuslu, zeki ve karizma sahibi, ama tarihsel ya da manevi kültürü zayıf- Mısırlı subay,&nbsp;kendi eğilimlerinin izinden gitti, dönemin havasına da uyuyordu bu eğilimler. Ellili yılların başında, babadan kalma düşünceler kendisini ister istemez böyle davranmaya itmişti. Ülkesi kuşaklardır İngiliz entrikalarının pençesindeydi; Nâsır da, haklı&nbsp;olarak, son derece uyanık ve sert görünmek zorunda olduğuna&nbsp;inanmıştı, yoksa İngilizler ellerinden kaçırdıkları avı bir dalavereyle yeniden ele geçiriverirlerdi.</p>

  <p>Temmuz 1952 darbesinin ertesinde, dünyanın görünümü de onun düşüncelerini destekler gibiydi. Bütün bakışlar o dönemde&nbsp;İran'a çevrilmişti: İsviçre'de eğitim görmüş bir hukukçu, en az&nbsp;Nâsır kadar yurtsever olan, ama çoğulcu bir demokrasiden yana&nbsp;tavır sergileyen İran başbakanı Musaddık, İngiltere-İran Petrol&nbsp;Şirketi'yle kapışmaktaydı. Şirket o sırada devlete pek küçük bir</p>

  <p>pay ödüyor, bu payı da canının istediği oranda, kendisi belirliyordu. Musaddık gelirlerin yarısının ülkesine verilmesini istedi. İstediğini elde edemeyince, şirketin ulusallaştırılması konusunu parlamentoda oya sundu. İngilizlerin buna yanıtı korkutucu&nbsp;biçimde etkiliydi. İran petrolüne dünya çapında bir ambargo&nbsp;koyuldu, kimse artık bu petrolden almaya cesaret edemiyordu;&nbsp;ülke, çok kısa bir süre içinde, her türlü kaynaktan yoksun kaldı, ekonomi tıkandı. Mısır devriminin ilk yılı boyunca, zavallı&nbsp;Musaddık'ın diz çöktüğüne tanık olunacaktı; Ağustos 1953'te&nbsp;de yönetimden uzaklaştırıldı. Kısa bir süre için kendi isteğiyle&nbsp;ülkesinden ayrılmış olan şah da, bunun üstüne yeniden güçlenmiş durumda geri dönüp yirmi beş yıl ülkeyi yönetti.</p>

  <p>İşte o yaz Mısırlı Hür Subaylar gencecik kralı tahttan indirmeye, anayasaya dayalı bir monarşiden vazgeçmeye ve otoriter bir cumhuriyet kurmaya karar verdiler.</p>

  <p>Bir kararı etkileyebilecek ya da bir çatışmayı tetikleyebilecek bütün öğeler gözden geçirildiğinde, sonucu nedene bağlayan düz bir çizgi çizilemez asla. Nâsır'ın, Mısır devriminin yönünü belirleyen ve aynı zamanda, geniş ölçüde, Arap ulusalcılığını önce&nbsp;zirveye tırmandırıp ardından da uçuruma yuvarlayan seçimlerini anlayabilmek için, birçok verinin hesaba katılması gerekir.&nbsp;Kesinlikle ikincil bir önem taşımayan kişisel etkenin dışında, o&nbsp;yıllarda meydana gelen çeşitli gelişmeler de göz önünde bulundurulmalıdır; bunlardan bazıları doğrudan Soğuk Savaş'ın sürmesine, bazıları da eski Avrupa sömürge imparatorluklarının&nbsp;parçalanmasına ve genelde Batı karşıtı, tek partili Sovyetleri ve&nbsp;ekonomik güdümcülüğü kendine örnek alan ulusalcı bir Üçüncü Dünyacılığın ortaya çıkışma bağlıdır.</p>

  <p>Nâsır, kuramsal olarak, başka bir yolu izlemeye karar verebilirdi. Olaylara bakıldığında, o zamanın düşünce tarzları ve güç ilişkileri göz önünde bulundurulduğunda, bunun zorlu ve&nbsp;tehlikeli olduğu görülüyordu.</p>

  <p>Nâsır, 1956'da, Süveyş Bunalımı sırasında Arap halkının gözbebeği haline geldi; çünkü Batılı sömürgeci güçlere meydan okuma yürekliliğini göstermiş ve bu mücadeleden galip çıkmıştı.</p>

  <p>O yılın Temmuz ayında, İskenderiye'de devrimin dördüncü yılı kutlamaları için düzenlenen bir toplantıda, birdenbire, radyodan canlı yayınlanan bir konuşma yapıp Süveyş Kanalı'ndaki,&nbsp;ülkesine yabancıların el koyuşunun simgesi durumundaki&nbsp;Fransız-İngiliz Petrol Şirketi'nin ulusallaştırıldığını duyurdu.&nbsp;Onu dinleyenler kendilerinden geçmişlerdi, bütün dünya şoktaydı; Londra ve Paris'te kıyamet kopuyor, soygundan, savaştan&nbsp;söz ediliyor ve uluslararası ekonominin karışabileceği söyleniyordu.</p>

  <p>38 yaşındaki genç Mısırlı albay, kısa sürede dünya sahnesinin ön planına taşınmıştı. Sanki bütün dünya onun yandaşlarıyla muhalifleri arasında bölünmüş gibiydi. Bir tarafta, Üçüncü Dünya halkları, bağlantısızlar hareketi, Sovyet bloku ve Batılılar&nbsp;arasındaki, gerek ilkesel nedenlerden ötürü gerekse harcamaların durdurulması için sömürgecilik dönemine bir son verilmesini isteyen, sayıları gittikçe artan kesim; diğer tarafta da, İngiltere, Fransa ve İsrail; ve Nâsır'ın kendi ülkelerindeki istikrarı&nbsp;bozabileceğinden çekindiklerinden onlara gizliden gizliye destek olan bazı muhafazakâr Arap liderleri; bunlar arasından Irak&nbsp;Başbakanı Nuri Said Paşa, İngiliz meslektaşı Anthony Eden'a&nbsp;şunu öğütlemişti: <span style="font-style:italic;">"Hit him! Hit him now, and hit him hard! ”</span> "Vurun ona! Şimdi vurun ve sert vurun! " Herkes Musaddık'ın acılı&nbsp;yazgısını hâlâ anımsıyordu ve Mısır liderinin de aynı şekilde</p>

  <p>cezalandırılmayacağı pek akla yatkın gelmiyordu. Bunun nedeni hem Batı'nın bu önemli deniz yolunun denetimini korumak istemesi hem de bu cezanın örnek oluşturacak olmasıydı.</p>

  <p>Gerçekten de, "ona sert vurma" kararı verildi. Ekim sonunda, iki kanattan harekete geçildi: İsrailliler Sina Yarımadası'na bir kara saldırısı düzenledi, kanal bölgesine de paraşütle İngiliz&nbsp;ve Fransız komando birlikleri indirildi. Nâsır askeri açıdan yenilgiye uğramıştı; ama siyasal açıdan, özellikle ne kendisinin ne&nbsp;de düşmanlarının öngörebildiği bir tarihsel rastlantı sayesinde&nbsp;zafer kazanacaktı.</p>

  <p>Aslında, tam da Paris ile Londra'nın Kahire'ye saldırının habercisi olacak ültimatomu verdiği gün, Imre Nagy yönetimindeki yeni Macar hükümeti çoğulcu demokrasiye döndüğünü ilan&nbsp;etmiş, böylece Moskova'nın hegemonyasına karşı açık bir isyan&nbsp;başlatmıştı. Tarih 30 Ekim 1956, Salı'ydı. Bunu izleyen günlerde,&nbsp;birbirine koşut iki dramatik olay meydana geldi: Royal Air Force, Kahire Havaalanı'nı bombalarken, Fransız ve İngiliz paraşütçüleri Port Said'e inerken, Sovyet zırhlı birlikleri Budapeşte'deki&nbsp;öğrenci gösterilerini kana bulamaya başlamışlardı.</p>

  <p>Bu iki olayın aynı zamana denk gelmesi en çok Washington'ı kızdırdı. Başkan Eisenhower ve Dulles kardeşlerin -Dışişleri Bakanı John Foster ve CIA Başkanı Ailen- komünizmi can&nbsp;düşmanı belleyen yönetimi, Macaristan'daki olayları dünyadaki&nbsp;iki blok arasındaki çekişmede önemli bir evre olarak değerlendiriyordu. Gerçekten de Sovyet yöneticiler şaşkınlık içindeydi;&nbsp;Stalin'e özgü yöntemleri bırakma girişimleri şimdi onlara karşı&nbsp;dönmüştü; Merkez ve Doğu Avrupa'da egemenliklerini korumak için, şiddete başvurmaktan başka seçenekleri kalmamıştı.&nbsp;Tek başına kalmalarını sağlamak, uluslararası sahnede inandırıcılıklarını ortadan kaldırmak ve onlara esaslı bir siyasal bozgun&nbsp;yaşatmak için elverişli bir fırsattı bu.</p>

  <p>Tam da bu sırada Mısır'a saldıran İngilizler, Fransızlar ve İsrailliler, dünyanın bakışlarını Sovyetlerin cezalandırmaya yönelik saldırısından başka tarafa çevirme olasılığı yaratmışlardı&nbsp;beklenmedik şekilde. Amerikalılar köpürüyordu. Daha yazın&nbsp;müttefiklerine Mısır saldırısına izin vereceklerini söylerlerken,&nbsp;şimdi yana yakıla durmalarını, operasyonu iptal etmelerini ve&nbsp;birliklerini geri çağırmalarını istiyorlardı. Süveyş daha sonra&nbsp;konuşulacak işti!</p>

  <p>Ama ok yaydan çıkmıştı bir kere, Eden geri çekilemezdi artık, bunu istemiyordu da zaten. Washington'dan gelen ısrarlı&nbsp;talepler onu etkilemiyordu. Her zaman huysuzluk eden o müttefiklerini iyi tanıdığına inanıyordu. Önce ayak sürürler, müdahale etmemek için bahaneler uydururlardı; ilk başta İngilizlerin&nbsp;oraya gitmesi, onları cesaretlendirmesi, teşvik etmesi gerekiyordu. Sonrasında Amerikalılar işe koyulacaklar ve herkesten daha&nbsp;iyi savaşacaklardı. Onları Hitler'in savaşma sokmak için Churchill az mı ter dökmüştü! O dönemde, Amerika savaşa katılana&nbsp;dek, İngiltere'nin iki buçuk yıl boyunca, neredeyse tek başına&nbsp;dayanması gerekmemiş miydi? İran bunalımında da, aynı şey&nbsp;yinelenmişti. Amerikalılar kendi başlarına bırakılsalar, Musaddık hükümetine de, petrolün ulusallaştırılmasına da pekâlâ razı&nbsp;olurlardı; hem zaten o konuda İngiltere'den İranlıların ulusal isteklerini göz önünde bulunduran bir uzlaşmayı kabul etmesini&nbsp;istemişlerdi. O zaman da, Churchill'in, Eden'ın ve daha birçok&nbsp;sorumlunun Beyaz Saray'a ve Dışişleri Bakanlığı'na gidip Amerikalıları harekete geçmeye ikna etmek için dil dökmeleri, kanıtlar ortaya koymaları gerekmişti. Ardından, bir kez daha, onların&nbsp;müdahalesi kesin sonuca götürmüştü; hatta Musaddık'ın devrilmesini etkin biçimde düzenleyen de Amerikalılar olmuştu.&nbsp;Süveyş davasında da aynı şey olacak, diye düşünüyordu Eden.&nbsp;Washington komünizme karşı verilen savaşın ister Mısır'da,&nbsp;Macaristan'da, İran'da olsun, isterse Kore ya da başka bir yerde,&nbsp;her zaman aynı olduğunu anlayacaktı önünde sonunda.</p>

  <p>Başbakan son derece yanılıyordu. Amerikalıların, atıldığı serüvende onu izlemeye niyetlerinin olmaması bir yana, kendisine o kadar kızıyorlardı ki, toplum önünde onu aşağılamaya&nbsp;kadar vardıracaklardı işi. O küçük aptal savaşının, Sovyetlerin&nbsp;ekmeğine yağ sürdüğünü anlamaması yüzünden, düşman gibi&nbsp;davranacaklardı Eden'a; bu, İki yüzyıldır Washington ile Londra arasında görülmemiş bir şeydi. Amerikan Hâzinesi yoğun biçimde İngiliz parası satışına başladı, bu da onun kurunun düş-meşine yol açtı; kimi Arap ülkeleri de Mısır'la dayanışma içinde&nbsp;Fransa ile İngiltere'ye petrol vermeyi kesince, ABD bu ülkelerin&nbsp;petrol eksiğini gidermeyi reddetti. Birleşmiş Milletler Güvenlik&nbsp;Konseyi'nde, Amerikan heyeti askeri operasyonların durdurulmasını gerektiren bir çözüm önerisine destek çıktı; Paris ile&nbsp;Londra veto ettiğinde de, aynı öneri Genel Kurul'a sunuldu ve&nbsp;büyük çoğunlukla kabul edildi. Kanada ve Avustralya gibi İngiliz Milletler Topluluğu'nun önemli ülkeleri bile Eden'ın onların&nbsp;desteklerine güvenmemesi gerektiğini belli etmişlerdi.</p>

  <p>İngiliz hükümetinin lideri ve Fransız meslektaşı Guy Mollet, en sonunda pes edip birliklerini geri çağırdılar. Bölgedeki askeri&nbsp;başarılarına karşın, kesin bir siyasal bozgun yaşamışlardı. İki&nbsp;Avrupalı güç, hâlâ dünya çapında imparatorluklara sahipmiş&nbsp;gibi davrandığından, yıkıcı bir tokat yemişti. Süveyş Bunalımı&nbsp;sömürge çağının bitişinin işaretiydi; artık başka güçlerle, başka&nbsp;bir dönemde yaşanılıyordu ve oyunun kuralları değişmişti.</p>

  <p>Bu köklü değişimi başlatan kişi olan ve bu güç yarışından galip çıkan Nâsır, kısa sürede, dünya sahnesinde çok önemli bir&nbsp;figür halini aldı; Araplar için de, tarihlerindeki en büyük kahramanlardan birine dönüştü.</p>

  <p>Nâsır dönemi uzun sürmedi. Genel olarak hesaplanırsa, Temmuz 1952'den Eylül 1970'e, demek ki darbesinden ölümüne kadar on sekiz yıl; yok eğer Arap halklarının topluca kendisine inandıkları süreyle kısıtlı kalınırsa, Temmuz 1956'dan Haziran&nbsp;1967'ye, yani Süveyş Kanalı'nın ulusallaştırılmasından Altı Gün&nbsp;Savaşı'na kadar on bir yıl.</p>

  <p>Bir altın çağ mıydı bu? Bilançosuna bakılırsa kesinlikle hayır, çünkü Mısır devlet başkanı ülkesini az gelişmişlikten kurtaramamış, çağdaş siyasal kurumlar oluşturamamış, diğer devletlerle birleşme tasarıları hep başarısızlığa uğramış ve bütün bunlara&nbsp;bir de İsrail karşısında aldığı büyük askeri yenilgi eklenmişti.&nbsp;Öte yandan, Arapların o yıllara ilişkin izlenimleri hâlâ aynıydı:&nbsp;Güçsüz, anlamsız ve küçük görülen figüranlar değil de, kendi&nbsp;tarihlerinin oyuncuları olmuşlardı bir süreliğine ve kendilerini&nbsp;özdeşleştirdikleri bir liderleri vardı. Övgülere boğulan bu lider,&nbsp;demokrat olmamasına, bir askeri darbeyle başa geçmesine ve hileli seçimlerle iktidarda kalmasına karşın, kendi ülkesinin sınırlarının dışında bile meşru görülürken, ister en eski hanedanların&nbsp;mirasçısı olsunlar, hatta isterse Peygamber'in soyundan gelsinler, ona karşı olan liderler hiç de meşru gelmiyordu halklara.</p>

  <p>Araplar Nâsır'la birlikte onurlarına yeniden kavuştuklarını, öteki ulusların arasında yeniden başları dik biçimde yerlerini aldıklarını hissediyorlardı. O zamana dek, kuşaklardır, hatta&nbsp;yüzyıllardır, yaşamlarında bozgunlar, yabancı işgalleri, eşitsiz&nbsp;anlaşmalar, kapitülasyonlar, aşağılamalar ve dünyanın yarısını&nbsp;fethettikten sonra bunca alçalmanın utancı vardı yalnızca.</p>

  <p>Her Arap içinde düşkün bir kahramanın ruhunu taşır ve kendisini hiçe sayanlara karşı intikam arzusuyla yanıp tutuşur.&nbsp;Birisi ona bunu vaat ederse, hem beklenti hem de güvensizlikle&nbsp;kulak kabartır ona. Ama kısmen ya da simgesel biçimde de olsa,&nbsp;bu fırsat sunulursa ona, coşar.</p>

  <p>Nâsır kardeşlerinden yeniden başlarını dik tutmalarını istemişti. Onların adına, sömürge güçlerine meydan okumuş; onların adına, "üçlü saldırıya göğüs germiş; onlar adına, zafere ulaşmıştı. Bu durum, anında coşkunluk yaratmıştı. On milyonlarca Arap yalnızca onu görüyor, yalnızca onu düşünüyor,&nbsp;yalnızca onun adına ant içiyordu. İnsanlar bütün dünyaya karşı&nbsp;onu desteklemeye, hatta kimi zaman onun için ölmeye hazırdı.&nbsp;Elbette, gözleri kapalı biçimde, bıkıp usanmadan alkışlıyor, adını haykırıyorlardı. Başarı kazandığında, arkasından hayır duaları ediyorlar; başarısızlığa uğradığındaysa, onun düşmanlarını&nbsp;lanetliyorlardı.</p>

  <p>Gerçekten de, yükselişler ve düşüşler yaşandı; Nâsır yılları, şimdi bakıldığında hareketli bir satranç partisini andırıyordu, öyle ki oyuncular önce bir haneyi işgal ediyor, sonra baskı karşısında&nbsp;oradan çekiliyor, derken biraz sonra yeniden o haneyi ele geçiriyor, bazen önemli bir taşını yitiriyor, ama çok geçmeden rakibinin de önemli bir taşını alıyordu; bu da beklenmedik bir "mat"a&nbsp;yol açacak son hamleye dek sürüyordu.</p>

  <p>Örneğin, Şubat 1958'de, Süveyş Savaşı'ndan tam on beş ay sonra, Nâsır galip biçimde Şam'a girdi; Suriye'de halk onu öyle&nbsp;seviyordu ki ülkeyi yönetenler iktidarı ona bırakmaya karar&nbsp;vermişlerdi. Güneydeki yönetim bölgesi Mısır, kuzeydeki yönetim bölgesi de Suriye olan bir "Birleşik Arap Cumhuriyeti"&nbsp;kuruldu. Eski Arap birliği düşü gerçekleşme yolundaydı sanki.&nbsp;Daha da iyisi, büyük Nâsır cumhuriyeti, Selahaddin Eyyubi'nin&nbsp;sekiz yüzyıl önce kurduğu krallığı anımsatıyordu her haliyle;&nbsp;Selahaddin Eyyubi 1169'da Kahire'de iktidara geçmiş, 1174'te de&nbsp;Şam'ı fethetmişti, böylece Kudüs'teki Frank Krallığını kıskacına&nbsp;almıştı. Bu arada, Selahaddin Eyyubi'nin lakabı da "Nâsır", yani&nbsp;"zafere ulaştıran"dı.</p>

  <p>Birleşik Arap Cumhuriyeti'nin kuruluşunu izleyen aylarda, Beyrut'ta, Süveyş Bunalımı sırasında Fransızlar ile İngilizlere&nbsp;destek olmakla suçlanan Devlet Başkanı Şamun'a karşı bir ayaklanma patlak verdi; başkanın istifası isteniyordu, bazı Nâsırcılar&nbsp;Lübnan'ın Mısır-Suriye Devleti'ne bağlanmasını önermeye kadar vardırdılar işi. Birçok başka ülkede de az ya da çok şiddetli&nbsp;ulusalcı kargaşalar çıkmaya başlamıştı.</p>

  <p>Her ikisi de 23 yaşındaki ve aynı Haşimi hanedanından gelen iki gencecik hükümdarın yönettiği, Batı yanlısı Irak ve Ürdün krallıkları bu meydan okumalara karşılık olarak, kendileri de birlikçi bir Arap krallığı kurmaya karar verdiler. Ama bu&nbsp;"karşı-birlik" ancak birkaç hafta ayakta kalabildi; 14 Temmuz&nbsp;1958'deki kanlı bir darbe, Irak monarşisini alaşağı ederek bu tasarıyı sona erdirdi; bütün kraliyet ailesi öldürüldü ve Nâsır'ın&nbsp;eski düşmanı Nuri Said Paşa Bağdat sokaklarında kalabalık tarafından linç edildi.</p>

  <p>Nâsırcı ulusalcı dalga "Okyanus'tan Körfez'e", hızla bütün Arap âlemini kaplayacak gibiydi. Domino kuramının böylesi&nbsp;bir ritimde işlediğine daha önce hiç tanık olunmamıştı. Bütün&nbsp;tahtlar sallanıyordu, krallar her an düşürülme korkusuyla yaşıyorlardı, özellikle Kral Hüseyin zavallı Iraklı kuzenininkine&nbsp;benzer bir yazgıyla karşılaşmaktan endişeleniyordu.</p>

  <p>Washington ve Londra 14 Temmuz'da bir toplantı yaptılar ve doğrudan tepkilerini ortaya koymaya karar verdiler. Hemen&nbsp;ertesi gün, Amerikan donanması Lübnan kumsallarına yanaştı;&nbsp;iki gün sonra, İngiliz komandoları Ürdün'e çıktı. Bu, Nâsır'a, bir&nbsp;adım daha atarsa, Batı'yla doğrudan askeri çatışmaya gireceğini&nbsp;göstermenin bir yoluydu.</p>

  <p>Bu karşılık, istenilen etkiyi yarattı. Ulusalcı dalgada bir gerileme yaşandı. Lübnan'daki ayaklanma yoğunluğunu yitirdi ve Başkan Şamun görev süresinin sonuna dek başta kaldı. Ürdün'de,&nbsp;Kral Hüseyin devrilmedi; daha birçok çeşitli tehlikeye göğüs&nbsp;germesi gerekecekti -askeri ayaklanmalar, kendisine ve yakınlarına karşı düzenlenen suikastlar-, ama bu ilk saldırıyı atlattıktan sonra, tahtını korumayı başaracaktı.</p>

  <p>Nâsır ise bunun üstüne iki ciddi başarısızlığa daha uğrayacaktı. Irak'ta, darbenin mimarları içinde Kahire'yle aynı çizgiyi izlemek isteyenler ile ondan ayrılmak isteyenler arasında kısa süre içinde çatışmalar yaşanmaya başlanmıştı, sonuçta da&nbsp;<span style="font-style:italic;">reisin</span> dostları yenilgiye uğratılmış ve bertaraf edilmişti. Yeni&nbsp;rejimin güçlü ismi General Abdülkerim Kasım, Birleşik Arap&nbsp;Cumhuriyeti'ne katılmak yerine, bütünüyle Irak'a özgü ve açıkça sola dönük bir devrimin sözcüsü süsü verdi kendine. Böylece,&nbsp;çok geçmeden, Nâsır'ın amansız düşmanı haline geldi ve bu iki&nbsp;adam arasında ölümüne bir mücadele başladı. 7 Ekim 1959'da,&nbsp;Bağdat'ın göbeğinde, Kasım'ın zırhlı arabası kurşun yağmuruna tutuldu. General hafif sıyrıklarla çıktı arabadan; bacağından&nbsp;yaralanan saldırgan kaçıp Suriye topraklarına sığınmak üzere&nbsp;sınırdan geçmeyi başardı. 22 yaşındaki ulusalcı bir militandı bu,&nbsp;adı da Saddam Hüseyin'di.</p>

  <p>Öteki başarısızlığı Nâsır için daha da yıkıcı oldu. 28 Eylül 1961 sabahının ilk saatlerinde, Şam'da bir askeri darbe oldu. Kahire'yle&nbsp;olan birliğin sona erdiği duyuruldu, Suriye yeniden bağımsız&nbsp;olacaktı. Arap ulusalcıları bu eylemi "ayrılıkçı" olarak niteleyip&nbsp;darbecileri sömürgecilere, Siyonizm'e, gericiliğe ve petrol üreticisi monarşilere uşaklık etmekle suçladılar. Ama o dönemde Suriye&nbsp;halkının Mısır egemenliğine katlanmakta gitgide daha zorlandığını herkes biliyordu, çünkü Mısır özellikle gizli servisler aracılığıyla çalışmalar yürütüyordu. Şam da, tıpkı Bağdat gibi, İslam&nbsp;âleminin tarihi başkentlerinden biridir; Bağdat, Abbasi halifesinin başkentiyken, Şam da Emevi halifesininkidir. Her iki kent de&nbsp;Kahire'yle kardeş olmak istiyordu, ama onun uşağı olmayı kabul&nbsp;edemezlerdi. Halk arasında, özellikle Nâsır'ın ulusallaştırma girişimlerinin büyük zarar verdiği kent burjuvazisinde ve toprak&nbsp;sahiplerinde buna benzer duygular hâkimdi.</p>

  <p>Mısır <span style="font-style:italic;">reisinin</span> yıldızı geri dönüşü olmayan biçimde sönüyor gibiydi. Kuşkusuz Arap ülkelerinin çoğunluğunda halkın hâlâ&nbsp;gözdesiydi. Ama bölgedeki ve Batı'daki rakipleri artık daha rahat soluk alıyor, başlangıçtaki ulusalcı dalganın geride kaldığını&nbsp;düşünüyorlardı.</p>

  <p>Derken, dalga yeniden kabardı, üstelik eskisinden daha güçlü ve daha yoğun biçimde.</p>

  <p>1962 yazında, bağımsız Cezayir'in başına Nâsır'ın ateşli bir hayranı olan Ahmed Ben Bella geçti. Eylül'de, Mısır örneğinden&nbsp;esinlenen "Hür Subaylar" Yemen imamlarının gerici mi gerici&nbsp;monarşisini devirdiler; cumhuriyet ilan edildi, Nâsır da bu ülkeye gereken her türlü yardımı yapacağına söz verdi; kısa süre&nbsp;sonra, binlerce Mısır askerinin Arap Yarımadası'nın güneyine&nbsp;çıktığı görüldü, petrol üreticisi monarşileri korkudan türetmişti&nbsp;bu durum.</p>

  <p>8 Şubat 1963'te, Arap ulusalcı subaylar Bağdat'ta yönetime el koydular; Kasım hemen idam edildi, cesedi de televizyonda&nbsp;gösterildi; Nâsır'ın sadık müttefiki Abdüsselam Arif yeni devlet&nbsp;başkanı oldu. Bir ay sonra, 8 Mart'ta, buna benzer bir darbe de&nbsp;Şam'da gerçekleşti, "ayrılıkçılığa" son verildiği duyuruldu; Mısır ve Irak'la, belki ayrıca Yemen, Cezayir'le ve neden olmasın,&nbsp;yarın da Lübnan'la, Libya'yla, Kuveyt'le, Sudan'la, Arabistan'la&nbsp;vb. birleşmek isteniyordu artık.</p>

  <p>Birdenbire, birkaç ayda, Nâsır'ın Arap birliği düşü dirilmiş gibiydi, üstelik şimdi hiç olmadığı kadar canlıydı. Iraklı ve Suriyeli yeni yetkililer, tasarısı 17 Nisan 1963'te görkemli biçimde ilan edilen yeni birliğin koşulları üstünde uzlaşmak üzere&nbsp;Kahire'ye gittiler. Böylece, üç büyük imparatorluk başkentini&nbsp;-Kahire, Bağdat, Şam- bir araya getirecek güçlü bir Arap devleti&nbsp;kurulacaktı. Arap ulusalcılığı daha önce eşine rastlanmamış bir&nbsp;zaferin arifesinde görünüyordu. Yandaşları coşkulu, rakipleri&nbsp;telaşlıydı. Ama iki taraf da o dönemde çözülmenin ne kadar yakın olduğunu hayal bile edemezdi.</p>

  <p>Dalganın yeniden gerilemesi en az kabarması kadar hızlı olacaktı. Yeni birlik üstünde uzlaşmayı izleyen haftalarda, Kahire görüşmelerinin aslında çok kötü geçtiği öğrenildi. Aynı Panarap partiye, Baas'a -"Yeniden Doğuş"- bağlı Suriyeli ve&nbsp;Iraklı yetkililer, Nâsır'ın yeni devletin başkanı olacağı ama bölgede asıl iktidarı onlara bırakacağı bir ortaklıktan yanaydılar,&nbsp;İlk birleşme girişimindeki hataları anımsayarak, ülkelerinin&nbsp;Mısır liderinin emirlerine uyacak bir tür kral naibi tarafından&nbsp;yönetilmesini istemiyorlardı. Nâsır ise ne güvendiği ne de yakınlık duyduğu bu Baasçıların egemenliğindeki bir devletin&nbsp;kâğıt üstündeki başkanı olmaya hiç niyetli değildi. Evet, iki&nbsp;hükümet darbesinin mimarıydılar belki, ama Arap birliğinin&nbsp;bayrağını taşıyan asıl kendisiydi, Nâsır'dı, halklar onunla özdeşleştiriyorlardı kendilerini, başlarına onun geçmesini istiyorlardı, başkasının değil. Bu uyuşmazlık, kısa sürede, şiddetli&nbsp;bir çekişmeye dönüştü; Bağdat'taki düello geçici olarak Mısır&nbsp;devlet başkanının lehine sonuçlandı; ama Suriye'de Nâsırcılar&nbsp;Baasçılara karşı ayaklandığında, isyan kan dökülerek bastırıldı; yüzlerce kişi öldü.</p>

  <p>Yemen'de, Suudi Arabistan'dan yardım alan kralcılar yeni cumhuriyet rejimine şiddetle karşı çıkıp görevdeki Mısır birliğini güç duruma düşürmeyi başardılar; girişilen serüven askeri, mali ve ayrıca, bazı askerlerin "kurtarıcı" gibi değil de, işgalci, hatta kimi zaman yağmacı gibi davranmalarından ötürü&nbsp;manevi açıdan da felakete dönüşmüştü.</p>

  <p>Nâsır'a bir darbe daha: Haziran 1965'te, dostu Ben Bella askeri bir darbeyle düşürüldü; yeni Cezayir Devlet Başkam Huari Bumedyen kısa sürede Kahire'yle arasına mesafe koydu.</p>

  <p>Gerileme yoğun biçimde yaşanıyordu. Arap âleminin dışında bile, Mısır devlet başkanı en yakın müttefiklerinden bazılarını yitirecekti. Afrika birliğinin savunucusu ve <span style="font-style:italic;">reisin</span> ateşli bir&nbsp;hayranı olan -o kadar ki oğluna Cemal adını koymuştu- Ganalı Kwame Nkrumah Şubat 1966'da askeri bir darbeyle devrildi.&nbsp;Onun ardından sıra bağlantısızlar hareketinin simgesel figürü&nbsp;EndonezyalI Sukarno'ya geldi; o da 11 Mart 1966'da, iktidarı&nbsp;Amerika yanlısı General Suharto'ya bırakmak zorunda kaldı.</p>

  <p>Son olarak da, sanki Nâsır tamamen yalnız kalsın diye, Arap liderler arasında geriye kalan son sadık müttefiki, Irak Devlet&nbsp;Başkanı Abdüsselam Arif 13 Nisan 1966 tarihinde, hiçbir zaman&nbsp;aydınlatılamayan koşullar altında öldü. Başkan ülkenin güneyini, Basra tarafını ziyaret ettiği sırada, helikopteri havada dönmeye başladı, besbelli bozulmuştu; derken, kapısı açıldı ve başkan&nbsp;düştü; alnını yere çarptı ve oracıkta can verdi.</p>

  <p>Bu tuhaf kaza Nâsır için daha kötü bir zamanda meydana gelemezdi, zira şimdi artık güvenebileceği müttefiklerine her zamankinden daha çok ihtiyaç duyuyordu; çünkü bölgedeki siyasal manzarada, Baas Partisi ya da daha yakın tarihli Filistin Kurtuluş Örgütü gibi onun yetkesini yadsıyan hareket ve kişiler ortaya çıkmaya başlamıştı.</p>

  <p>Mısır devlet başkanı, 1 Ocak 1965'te, o zamana dek tanınmayan bir Filistin örgütünün ilk askeri operasyonunu haber veren bildiri karşısında, bu eylemin yalnızca İsrail'e ya da Ürdün'e karşı değil, aynı zamanda kendisine karşı da yürütüldüğünü&nbsp;hemen anlamıştı. O ana dek, Filistinliler, bütün Arap halkları&nbsp;içinde, <span style="font-style:italic;">reisi</span> en büyük coşkuyla destekleyen halktı. Yahudi devletinin kurulmasıyla evlerini terk etmek zorunda kalmışlardı,&nbsp;Arapların kazanacağı bir zaferle geri dönme hayalleri kuruyorlardı; bu bekleyiş içinde, aralarından birçoğu mülteci kamplarında yaşıyordu. Bütün umutlarını Nâsır'a bağlamışlardı.</p>

  <p>Nâsır da her fırsatta "Siyonist düşman"ı eleştiriyor, Süveyş Bunalımı'nda İsrail'in yaşadığı başarısızlığı anımsatıyor ve gelecekte başka zaferler kazanacaklarına söz veriyordu. Filistinliler&nbsp;Mısır devlet başkanının gerçekleştirdiği ulusalcı seferberliğin,&nbsp;kazanmalarını sağlayacak tek yol olduğuna inanıyorlardı. Ama&nbsp;aralarından bazıları sabırsızlanmaya başlamıştı. Savaşlarının&nbsp;başka önceliklere kurban edildiğini, sürekli ertelendiğini görmekten bıkmışlardı. Nâsır İsrail'le savaşa girmekte acele etmediğini açıkça belli ediyordu. Onun öncelikle Arap birliğini&nbsp;hayata geçirmesi, öncelikle sosyalist ekonomiyi sağlamlaştırması, gerici rejimleri yıkması vb. gerekiyordu. Filistin Kurtuluş&nbsp;Örgütü'nün kurucuları Filistinlilerin savaşlarını kendilerinin,&nbsp;kendi ajandalarına göre yürütmeleri gerektiğini düşünüyorlardı; ilk bildirileri Arap liderlere karşı, özellikle de onlar arasında&nbsp;en çok öne çıkana, Nâsır'a karşı bir bağımsızlık -ve aynı zamanda güvensizlik- ilanı anlamını taşıyordu.</p>

  <p>Bununla birlikte, kimi çevrelerden Nâsır için söylenen alaycı sözler yükselmeye başlamıştı. Ta 1956'dan beri, İsrail'e karşı verilecek bir savaşa hazırlanamamış mıydı daha? Sovyetlerden&nbsp;yeterince silah almamış mıydı? Uçakları, tankları, hatta denizaltıları yok muydu? On yılda ortak düşmana tek el ateş etmemiş&nbsp;olması ne tuhaftı!</p>

  <p>Mısır devlet başkanı bu eleştirilere karşı duyarsız değildi. Her şey bir kenara, 1948'deki Arap bozgununa tepki vermek&nbsp;lekelenen onurlarını temizleme sözüyle iktidara geçmişti. Bu&nbsp;perspektifte insanlar onu göklere çıkarmışlardı. O da 1956'da,&nbsp;vaat ettiği zaferi sezdirmiş, halka yaptığı konuşmalarda sürekli&nbsp;olarak başka savaşların da verileceğini müjdelemişti; insanlar&nbsp;onu dinliyor, kendisine güveniyorlardı; hazır olmadan savaşa&nbsp;atılmasını istemiyorlardı ondan; ama manevi kredisi tükenmeyecek diye bir şey de yoktu. Hele başkaları İsrail'e karşı gerçekten silah kuşanırsa.</p>

  <p>1 Ocak 1965'ten başlayarak gerçekleşen şey de bu oldu. Filistin Kurtuluş Örgütü'nün operasyonları birbirini izliyor, bildirileri basma yansıyordu. Arap kamuoyunun en militan kesimi bu eylemleri alkışlıyordu; muhafazakâr monarşilerde de fedailerin&nbsp;kahramanlıkları övülüyor, durumdan yararlanılıp "birliklerini</p>

  <p>Necef, Yafa ya da Celile yerine Yemen'e göndermeyi yeğleyen" Nâsır'ın asılsız sözleriyle karşılaştırılıyordu.</p>

  <p>İsrail, Filistin Kurtuluş Örgütü'nün saldırılarına sert karşılıklar vermeye başlayınca, Mısır devlet başkanının durumu daha içinden çıkılmaz bir hal aldı.</p>

  <p>1966 yılının 11 Kasımını 12 Kasıma bağlayan gece, bir İsrail sınır devriyesi mayına çarptı; üç asker öldü, altısı da yaralandı.&nbsp;Filistin komandolarının -o sırada Ürdün Krallığı'na ait olan- Batı Şeria'daki Samu köyünden geldiklerine inanan İsrailliler,&nbsp;13 Kasımda yoğun bir misilleme harekâtına başladılar. Ama&nbsp;orada fedailer yerine, Haşimi ordusundan bir müfrezeyle burun&nbsp;buruna geldiler; şiddetli bir çatışma izledi bunu, bir ara uçaklar bile devreye girdi; Kral Hüseyin'in on altı askeri ve harekâtı&nbsp;yöneten İsrailli albay öldürüldü; köyde, onlarca ev yıkıldı ve üç&nbsp;sivil de hayatını kaybetti.</p>

  <p>İsrail'in bu hareketi, yalnızca İsrail ne yapsa kınamayı alışkanlık haline getiren Araplar, Sovyetler ve Bağlantısızlar tarafından değil, Arap âleminin Yahudi devletine karşı her zaman en az düşmanca tavır sergilemiş, en ılımlı rejimlerinden birinin&nbsp;istikrarsızlaştırmaya çalışıldığını anlamayan Amerikalılar da&nbsp;dahil olmak üzere, hemen hemen bütün dünya tarafından kınandı, en azından şiddetle eleştirildi.</p>

  <p>İsrail'de bile, birçok insan harekâtın kötü planlandığını ve oldukça kötü biçimde gerçekleştirildiğini düşünüyordu. Eski&nbsp;genelkurmay başkanı, geleceğin savunma bakanı Moşe Dayan&nbsp;da fedailere para ve silah yardımı yapanın Suriye olduğunu herkes bilirken, neden Ürdün'e saldırıldı, diye soruyordu. Hedefin&nbsp;şaşırıldığı düşüncesini, çok geçmeden yetkililerin çoğu kabul&nbsp;etti, gelecek sefere "doğru kapı"yı çalacaklarına söz verdiler.</p>

  <p>Gerçekten de, Golan'daki Suriye topçuları ile Celile'deki yerleşim yerlerinde konuşlanmış İsrail birlikleri arasında gün&nbsp;geçtikçe sıklaşan olaylar ve Filistinli militanlara destek olması&nbsp;nedeniyle, dikkatler gitgide daha çok Şam'a yöneliyordu. 7 Nisan 1967'de, küçük bir sınır çatışması Şam göklerinde bir hava&nbsp;çarpışmasına dönüştü. Altı Suriye uçağı düşürüldü.</p>

  <p>Gelişen bütün bu olaylar Arap kamuoyunda gittikçe büyüyen bir yankı buluyordu; akıllarda hep aynı soru vardı: Nâsır ne yapıyor peki? Mısır ordusu ne yapıyor? İnsanlar bunu kendiliklerinden sormadığında, bazı medya organları devreye girerek Mısır <span style="font-style:italic;">reisinin</span> Ürdünlüler ya da Suriyeliler gibi kendisine&nbsp;saldırılması tehlikesini göze alamadığını, "ürkek bir genç kız&nbsp;gibi Birleşmiş Milletler'in eteklerinin altına saklandığını" söylüyorlardı; Süveyş Savaşı'ndan beri, Gazze'ye ve boylu boyunca&nbsp;Mısır ile Yahudi devleti arasındaki sınıra yerleştirilen uluslararası gözlemcileri hedef alan bir anıştırmaydı bu; İsrailli birliklerin Sina'yı tahliye etmeleri bu koşulla sağlanmıştı ve Nâsır,&nbsp;o dönemki BM genel sekreteri İsveçli Dag Hammarskjöld'den,&nbsp;Kahire istediği anda gözlemcilerin çekileceği sözünü aldıktan&nbsp;sonra razı olmuştu orada bulunmalarına.</p>

  <p>Bu "ürkeklik" suçlaması o yıllarda Nâsır'ın hem sağdan hem soldan bütün rakipleri için bir nakarat halini almıştı. Ürdün, Suudi Arabistan ve İran monarşilerine -bunlar artık Mısır devlet başkanına bir "İslam paktı" halinde bir araya gelmişlerdi- bağlı Arap&nbsp;medyası, Nâsır'ın sözlerindeki militanlık ile sergilediği tutum&nbsp;arasındaki farklılığı vurgulamak için hiçbir fırsatı kaçırmıyordu.&nbsp;Ama Şam resmi basınından da zehir zemberek değerlendirmeler&nbsp;geliyordu, Nâsır için <span style="font-style:italic;">"reis"</span> yerine o zamana dek Batı yanlısı liderler için sarf edilen sözleri kullanmaktan çekinmiyorlardı artık;&nbsp;ödlekliğinden, kapitülasyonculuğundan dem vuruyorlar; altını&nbsp;çize çize, Suriye ordusu düşmanla boğaz boğaza gelmeye, onu&nbsp;ezmeye hazır ve kararlı biçimde cephede beklerken, Mısır ordusunu savaş alanından uzakta tutmakla suçluyorlardı onu.</p>

  <p>Nâsır olan biteni soğukkanlılıkla değerlendiremiyordu. İş sadece sövgülerle ve yalancı pehlivanlıklarla kalsaydı, bunlara&nbsp;belki de katlanabilirdi. Ama bölgede gerilim artıyordu, postal&nbsp;sesleri duyuluyordu sürekli. Gerçekten askeri çatışmalara mı gidiliyordu? Düşmanlarının kendisinin hata yapmasını sağlamaya çalıştıklarını biliyor, Tel Aviv'in, Washington'ın, Londra'nın,&nbsp;Amman'ın, Riyad'ın ve bir o kadar da Şam'ın ya da Filistinlilerin&nbsp;silahlı hareketlerinin niyetlerinden kuşku duyuyordu; yakınlarıyla baş başa kaldığı zamanlarda kendisine açıkça tuzak kurmaya çalışıldığını ve bu tuzağa düşmeyeceğini söylüyordu.</p>

  <p>Bununla birlikte, bir yandan gerilim artarken ve insanlar gerçekten de bir savaşa sürüklenirken, nasıl hiçbir şey olmuyormuş gibi davranabilirdi? Arap ulusunun bayraktarı, nasıl olurdu&nbsp;da öteki Arap orduları ortak düşmanla savaşa tutuşmuşken ordusunu uzakta tutardı?</p>

  <p>12 Mayıs'ta, haber ajansları yüksek rütbeli bir İsrail askerinin açıklamalarını aktardı: Suriye fedaileri desteklemeyi sürdürürse,&nbsp;ülkesinin Suriye rejimini devirmeye karar verdiğini söylüyordu&nbsp;asker. Ertesi gün, henüz yalnızca küçük bir rol üstlenen Mısırlı&nbsp;bir adam, Parlamento Başkanı Enver Sedat Moğolistan'a ve Kuzey&nbsp;Kore'ye yaptığı sıradan bir dostluk gezisinden dönüşte, kısa bir süreliğine Moskova'ya uğradı. Kendisini nezaket gereği birkaç protokol memurunun karşılayacağını beklerken, karşısında SSCB'nirı&nbsp;üst düzey yetkililerini buldu; bu yetkililer onun çevresine toplanıp, istihbarat örgütlerinden İsraillilerin kuzey sınırlarına on beş&nbsp;tümen yığdığını öğrendiklerini ve Suriye'nin pek yakında, "en&nbsp;fazla on gün içinde" işgal edileceğini söylediler. Sedat Kahire'ye&nbsp;döner dönmez Nâsır'ın yanına koştu; ama Nâsır da Sovyet büyükelçisinden aynı haberi almıştı zaten.</p>

  <p><span style="font-style:italic;">Reis</span> ordusunu Sina'ya yollamaktan başka seçenek kalmadığı sonucuna vardı, BM'den gözlemci askerlerini çekmesini istedi; BM de hiç itiraz etmeden bu isteğe uydu. Mısırlı askerler Gazze'de ve özellikle, Tiran Boğazı'nın ve Akabe Körfezi'ne ulaşımın denetim altında tutulmasını sağlayacak Şarmü'ş-Şeyh'te&nbsp;konuşlandılar; İsraillilerin Şahla yaptıkları gizli bir anlaşma&nbsp;gereği, gemiler yıllardır bu körfezden İsrail'e İran petrolü taşıyordu. Bu geçiş uluslararası güçlerin elinde olduğu sürece, Nâsır&nbsp;sesini çıkarmamıştı; kendi birlikleri oraya gittikten sonra, artık&nbsp;göz yumamazdı buna. Ya bu gidiş gelişi hoşgörecek ya da durduracaktı.</p>

  <p>İki hafta öncesine kadar Tiran Boğazı'nın adını hiç işitmemiş Arap halkı şimdi onun kapanmasını istiyordu; <span style="font-style:italic;">reisi</span> destekleyen medya organları da, ona karşı olanlar da, bu düşüncedeydi. Boğaz'ın kapatılmasının Mısır ile İsrail'i savaşa sürükleyeceğini&nbsp;artık herkes biliyordu; ama bu savaşı herkes istiyordu, bazıları&nbsp;Yahudi devletinin işini bitirmek için, bazıları da Nâsır'ın işini bitirmek için.</p>

  <p><span style="font-style:italic;">Reis</span>, Suriye'nin çok yakında işgal edileceği haberini alınca, Suriye'nin yanında olduğunu göstermek, yardım önerisinde bulunmak, aynı zamanda da Sovyetlerin kendisine verdiği bilgilerin ciddiyetini yerinde öğrenmek için, çok güvendiği Genelkurmay Başkanı Muhammed Fevzi'yi Şam'a gönderdi.</p>

  <p>Fevzi geri döndüğünde sakinleştirici bir Mısır deyişiyle özetledi ona durumu: <span style="font-style:italic;">"Ma-fiş hâce! "</span> "Hiçbir şey yok! " "Nasıl&nbsp;olur? " diye sordu <span style="font-style:italic;">reis.</span> General şöyle yanıt verdi: "İsrailliler güçlerini sınıra yığmamış ve Suriyelilerde de öyle yakında işgal&nbsp;edileceklermiş gibi bir hava yok. " Nâsır şaşırıp kalmıştı bu işe,&nbsp;ama geri adım atamazdı artık. Birlikleri Sina Yarımadasında&nbsp;savaş düzenine girmişti bile, Birleşmiş Milletler Barış Gücü&nbsp;askerleri çekip gitmişlerdi ve kamuoyunda gerilim durmadan&nbsp;artıyordu.</p>

  <p>Nâsır da pek çok büyük konuşmacı gibi dinleyicilerinin ruh hallerine her zaman duyarlı olmuştu, özellikle de İsrail-Arap davasında; hatta çoğunlukla kendi retoriğinin tutsağı durumuna&nbsp;düşüyordu. 1967'nin o kavurucu günlerinde, kamuoyunun baskı altına alınamayacağı; halkın, adını haykırdığı kişiye tutumunu dayatacağı açıktı.</p>

  <p>Nâsır, 22 Mayıs'ta, Tiran Boğazı'nın deniz seferlerine kapatıldığını duyurduğunda, bu, siyasi yaşamında daha önce hiç olmadığı kadar büyük bir yankı uyandırdı. Daha o gün, Mağrip'ten Irak'a, bütün Arap kentlerinde gösteriler yapılmaya başlandı.&nbsp;Durmadan aynı slogan atılıyordu: "Dün kanalı ulusallaştırdık,&nbsp;bugün de boğazı kapattık". Şimdi bakınca, bu "biz" söylemi gülmemize neden olabilir; ama gerçek bir duyguyu yansıtıyordu o sıra. Arap halkları Nâsır'da kendilerini buluyorlar ve onun siyasal kararlarına, sanki onları kendileri belirlemişler gibi sahip&nbsp;çıkıyorlardı. Düşünüldüğünde, bu hem tamamen aldatıcı, hem&nbsp;de köküne kadar doğruydu.</p>

  <p>Mısır devlet başkanı, o günlerde, gücünün doruğunda görünüyordu. Halklar hazırlanmakta olan savaşı ve o savaşı&nbsp;yürütecek önderi öyle benimsemişti ki, artık hiç kimse onun&nbsp;yoluna çıkamazdı. Bu konuda en akılda kalıcı tepkiyi, <span style="font-style:italic;">reisin&nbsp;</span>başa geçişinden beri en kararlı rakibi olan Kral Hüseyin verdi.&nbsp;İki adam arasında, o zamana dek amansız bir mücadele vardı.&nbsp;Ama birden, 30 Mayıs'ta, sabahın erken saatlerinde, Haşimi hükümdarı özel uçağına atlayıp Kahire'nin yolunu tuttu ve eski&nbsp;düşmanına, yaklaşmakta olan savaş için, krallığının bütün kaynaklarını onun emrine verdiğini bildirdi. Şaşıran ve hâlâ ondan&nbsp;pek hoşlanmayan Nâsır'sa Mısırlı bir kurmay subayın Ürdün&nbsp;ordusunun başına geçmesini şart koştu. Hüseyin hiç itiraz etmeden bu şartı kabul etti.</p>

  <p>Bu yüz seksen derecelik dönüş üstünde biraz durmamız gerek. "Küçük kral" ne bir hatip ne de bir laf cambazıydı, ayrıca ülkesinin bağımsızlığına canu gönülden bağlıydı. Üstelik İsrail devletinin amansız düşmanı da değildi, askeri intikam peşinde koşmuyordu; yaklaşık yarım yüzyıl sürecek olan bütün&nbsp;saltanatı boyunca, "Siyonist düşman"la ilişkiler konusundaki&nbsp;Arap tabularına uymayı da reddedecek, yabancı ülkelere yaptığı ziyaretlerde sık sık İsrailli yetkililerle görüşecekti; hatta,&nbsp;1995'te, Kudüs'te, Yitshak Rabin'in cenazesinde bir konuşma&nbsp;yapıp onun aleyhine Kutsal Kent'i ele geçiren Rabin'e "dostum" diyecekti.</p>

  <p>Mayıs 1967'de, Nâsır'a katılmasının nedeni, dönemin yurtsever meşruiyetine aykırı davranmayı hayati bir hata olarak görmesiydi. Ortaya çıkan savaşta yer almamanın, çatışmaların&nbsp;sonu nereye varırsa varsın, Haşimi monarşisi üstünde yıkıcı etkileri olabilirdi; Arapların zaferi Nâsır'ı Ürdün tahtını ortadan&nbsp;kaldırabilecek bir konuma taşır; Arapların bozguna uğramasıysa, öncelikle savaşa katılmayanın eleştiri oklarına hedef olmasına yol açardı. Hüseyin, savaşın artık kaçınılmaz olduğu andan&nbsp;başlayarak, Mısır'ın yanında yer alması, hatta onun emrine girmesi gerektiğini anlamıştı. Meşruiyet içgüdüsü böyle çalışır işte.&nbsp;Hükümdar hiç kuşkusuz Batı Şeria'yı kaybedecekti; ama bunun&nbsp;zaten önüne geçilemezdi, savaş patlak verdiği anda ya İsrailliler&nbsp;ya da Arap isyancılar alacaklardı orayı; Filistin Savaşı'na katılmayı reddederse, milyonlarca Filistinliyi bir daha yönetemezdi.</p>

  <p>Kral çeyrek yüzyıl sonra, Birinci Irak Savaşı sırasında da buna benzer bir tutum sergileyecekti. Bütün dünya Saddam&nbsp;Hüseyin'e karşı güç birliğine giderken, Haşimi hükümdarı onun&nbsp;yanında yer aldı. Saddam Hüseyin'in kazanmasını mı istiyordu?&nbsp;Kesinlikle hayır. Yoksa İraklıların zafere ulaşabileceklerine mi&nbsp;inanıyordu? Hiç ilgisi yok. Kral, sadece, Ortadoğu tarihinin bu&nbsp;çok önemli dönemecinde, halkıyla birlikte yanılmayı, halkına&nbsp;karşı haklı çıkmaya yeğlemişti.</p>

  <p>Hükümdarın 1967'deki tutumu, İsrail'in öteki komşusu Lübnan'ınkiyle karşılaştırıldığında daha iyi anlaşılır. O dönemki Lübnanlı yetkililer en akla yatkın görünen kararı almışlar, savaşa katılmamayı seçmişlerdi; ama bu şekilde hareket ederek,&nbsp;yurttaşlarının büyük bir bölümünün gözünde yurtsever meşruiyetlerini yitirecekler; bu yüzden de ülke, kırk yıl sonra bile&nbsp;çıkamayacağı tarihsel bir batağa sürüklenecekti.</p>

  <p>Silahlı Filistin örgütleri, 1968'den başlayarak, Lübnan topraklarından saldırılar düzenlemeye başladılar. İsrailliler buna sert biçimde karşılık verdiğinde ve Beyrut'taki yetkililer, güçlü&nbsp;komşularının saldırılarını geri püskürtemediklerinden fedaileri cezalandırmaya karar verdiğinde, kamuoyunun bir bölümü,&nbsp;açıkça, fedailerden yana, hükümetlerine karşı bir tavır ortaya&nbsp;koydu. Bunun sürekli dile getirilen gerekçesi şuydu: Düşmana&nbsp;karşı savaşmamış olan Lübnan ordusu, hiç olmazsa savaşanlara&nbsp;çatmamalıydı.</p>

  <p>En bilge siyasetçiler bu 1967 savaşıyla, Arap ülkelerinin, tarihlerindeki en saçma işlerinden birine kalkıştıklarını; Lübnan'ın, İsrail'in öteki üç komşusunun yanında yer alması durumunda -Mısır gibi, Suriye gibi, Ürdün gibi- topraklarının bir&nbsp;bölümünü kaybedeceğini ve ordusunun da büyük olasılıkla&nbsp;mahvolacağını, bunun da ne güç ilişkilerinde ne de savaşın sonucunda bir değişiklik yaratacağını yineleyip durdular, ama&nbsp;boşuna. Bütün bunlara zaten kimse ciddi biçimde karşı çıkamazdı. Ama yine de nüfusun büyük bir bölümü hükümetini&nbsp;ve ordusunu desteklemez oldu; hükümetin, ellerinde silahla&nbsp;mücadeleyi sürdürenlere karşı tavır almasına katlanamıyordu.&nbsp;Müslüman cemaatlere ve sol partilere bağlı olanlar başta olmak üzere, bazı Lübnanlılar bunun sonucunda kendi ordularının Filistinli militanlarınki olduğunu, diğer ordunun ise Hıristiyanların ve sağın emrinde olduğunu düşünmeye başladılar.&nbsp;Düzenli ordu bölünmeye başladı ve merkezi devlet bölgedeki&nbsp;denetimi yitirdi.</p>

  <p>Ülkenin en çok sıkıntı çeken bölgesi güneyiydi. Fedailer oraya yerleşmişlerdi; saldırılarını oradan düzenliyorlar, İsrailliler de onlara karşılık veriyorlardı. Çoğunluğu Şii olan yerel&nbsp;halk kimsenin kendisini umursamadığını, terk edildiğini, kurban edildiğini, iki ateş arasında kaldığını hissediyordu. Hatta&nbsp;İsrailliler kadar Filistinlileri de lanetliyordu.</p>

  <p>İşte bütün bu öfkeden Hizbullah doğdu. 1982'de, İsrail ordusu, kendisini Beyrut'a kadar götüren bir savaşın sonunda, artık cezalandırma amaçlı, belli bir noktaya yönelik saldırılarla yetinmemeye, sınırı adamakıllı biçimde tutabilmek için&nbsp;Lübnan'ın güneyini işgal etmeye karar verdi. Bunun üstüne,&nbsp;İran'daki din kardeşlerinden esinlenen, onlardan silah ve para&nbsp;yardımı alan Şii militanlar da başlangıcından beri çok etkin&nbsp;olan bir direniş hareketine giriştiler. Uzun zaman boyunca savaşa katılmayan tek halk olduğu için öteki Araplar tarafından&nbsp;alaya alman Lübnanlılar yavaş yavaş mücadele etmesini bilen&nbsp;tek halk olarak görülmeye başlandı; zira Mayıs 2000'de İsrail&nbsp;ordusunun ülkesini terk etmesini sağlamış, ardından da 2006&nbsp;yazındaki savaşta İsraillileri çok güç durumlara düşürmüştü.</p>

  <p>Böylece, 1967 savaşını izleyen yıllarda, İsrail'in savaşa katılmış olan üç komşusu, İsrail devletiyle sınırlarının bütünüyle sakinleşmesini sağlayan uzlaşmalar sağlarken -Mısır ve Ürdün bu konuda anlaşma, Suriye ise geçici anlaşma imzalamıştı-; yalnızca savaşa girmek istemeyen dördüncü komşu barış&nbsp;elde edememişti. O zamandan beridir, işler karmakarışık. Kuramsal olarak, o dönemin liderleri çatışmanın dışında kalarak&nbsp;akıllıca davranmışlardı, denebilir. Ama uygulamada, her şeye&nbsp;karşın, Lübnan'ın savaşa katılmamasının karşılığı olarak ödediği bedel, katılması halinde ödeyeceğinden bin kat daha ağır&nbsp;oldu.</p>

  <p>Şimdi meşruiyetin işleyişiyle ilgili bu uzun bölüme son verip Nâsır'ın, umut edilen zaferi vaat ederek Arap ulusunun dizginlerini ele aldığı ya da yeniden ele aldığı, Mayıs ve Haziran 1967'deki o günlere dönelim. Onun silahlı kuvvetleri ile&nbsp;İsrail'inkiler karşı karşıyaydı artık.</p>

  <p>Başlangıçta ilk saldırıyı kendilerinin düzenlemesi gerektiğini düşünen <span style="font-style:italic;">reis,</span> sonradan, bunun siyasal açıdan bir felakete yol açacağını, o zaman Amerikalıların bütünüyle İsrail'in yanında yer alacaklarını ve Sovyetlerin de güç durumda kalacağını&nbsp;göz önünde bulundurarak, bu düşüncesinden vazgeçmişti; ama&nbsp;bunun tersine, ilk saldırının karşıdan gelmesine izin verirse,&nbsp;kendini birdenbire mükemmel bir diplomatik konumda bulacaktı, başta General De Gaulle'ün Fransası olmak üzere bütün&nbsp;dünya onun yanında olacaktı; ABD de saldırgan tarafın yararına&nbsp;hareket edemeyecekti öyle kolay kolay. Her şekilde, diye düşünüyordu, çatışmalar haftalara, bütün cephelere yayılacak, bütün&nbsp;Arap ülkelerinden akın akın destek güçleri gelecek, dolayısıyla&nbsp;da İsrailliler ister istemez tükeneceklerdi. Sonuç olarak da öyle&nbsp;bir düzenleme yapılması gerekecekti ki, bu, hem Mısır hem de&nbsp;kendisi için çok önemli bir siyasal zafer olacaktı.</p>

  <p>Elbette, bu tutumun bir bedeli vardı, Nâsır da bunu pekâlâ biliyordu. İlk saldırıyı İsraillilere bırakmakla bir risk alıyordu.&nbsp;Ama bunun önceden hesap ettiği bir risk olduğuna inanıyordu. Kendisinin sağ kolu Mareşal Abdülhakim Amer, İsrail bombardıman uçaklarının hepsi birden saldırsa bile, Mısır'ın savaş&nbsp;uçaklarının yalnızca % 10'unu ya da 15'ini yitireceğini söylemişti kendisine; birkaç gün içinde de, Sovyetler onların yerine yenilerini koyarlardı.</p>

  <p>Nâsır'ın kesinlikle öngöremediği şey, İsraillilerin vuracağı ilk darbenin Mısır hava kuvvetlerini yok edeceğiydi. Ne var ki&nbsp;5 Haziran 1967 Pazartesi sabahı bu öngörülemeyen şey meydana geldi. Bombardıman uçakları, çok alçaktan uçarak aynı anda&nbsp;bütün askeri havaalanlarına saldırdı, pistleri kullanılmaz hale&nbsp;getirip yerdeki uçakları yok etti. Kara ordusu sapasağlam duruyordu ve Sina Yarımadasında daha uzun süre savaşabilirdi,&nbsp;bu da başkana kendini toparlaması, yitik uçakların yerine yenilerini koyması ve hatta bir karşı saldırı hazırlaması için gereken&nbsp;süreyi tanıyabilirdi. Ama Mareşal Amer, şaşkınlıktan paniğe&nbsp;kapılarak, bütün güçlerin geri çekilmesini emretti, bu da bir&nbsp;bozguna dönüştü.</p>

  <p>Savaşta Mısır'ı safdışı bırakan İsrail ordusu, Kudüs'e ve Batı Şeria'ya yönelip kısa bir sokak savaşıyla burayı ele geçirdi, ardından Suriye'deki Golan'a doğru ilerledi, Golan Tepeleri de büyük&nbsp;bir direnişle karşılaşılmadan düştü. Bir haftanın sonunda, çatışmalar sona ermişti. Kazananlar bu çatışmayı "Altı Gün Savaşı"&nbsp;olarak; kaybedenlerse, başlarda "en-naksa", "yenilgi", sonra da&nbsp;sadece "Haziran Savaşı" olarak adlandıracaklardı.</p>

  <p>Bu yüzeysel adlar o günlerde Arapların yaşadığı sarsıntının şiddetini yansıtıyor aslında biraz da. Bu kısacık savaşın onların&nbsp;gözünde, bugün bile dünya algılarını belirleyen ve davranışlarına etki eden bir trajedi olduğunu söylemek aşırıya kaçmak olmaz.</p>

  <p>Bozgunun ertesinde, Arapların hepsi ve dünya üstündeki Müslümanların birçoğu kendilerini sorgulamaya başladılar. Herkes kendince sorular soruyor, bunlara yanıtlar veriyordu, ama soruların özü aynıydı: Nasıl böyle bir yenilgi yaşanabilmişti?</p>

  <p>Nâsır bozguna mazeret göstermek için, saldırıyı İsrail'in tek başına düzenlemediğini, Amerikalılar ile İngilizlerin de işin&nbsp;içinde olduğunu söylemeye başlamıştı. Bu doğru değilse de, kısa&nbsp;vadede Mısırlıların ve bütün Arapların yaşadıkları umutsuzluğu biraz olsun hafifletmeye yarayabilirdi. Büyük bir güç karşısında yenilgiye uğramak, elbette feci bir şeydi, ama bir yandan&nbsp;da doğal bir durumdu, öyle ya da böyle daha yirmi yıl önce kurulmuş, Mısır'ın onda biri nüfusa ve daha az askere sahip bir&nbsp;ülkeye yenilmekten çok daha az onur kırıcıydı.</p>

  <p>1967 savaşı, yeni doğmakta olan Yahudi devletinin, 1948'de güç birliği içindeki komşularına kafa tutarak iki paralık ettiği&nbsp;itibarlarını kurtarmalıydı; Arapların yeniden kendilerine güvenmeye başladıklarını, eski itibarlarına kavuştuklarını, Nâsır'ın&nbsp;himayesindeki ulusal yeniden doğuşlarının en sonunda öteki&nbsp;uluslar arasında hak ettikleri yeri kendilerine sağladığını kanıtlamalıydı. Ama öyle olmadı, bu yıldırım gibi gelen bozgun&nbsp;kendilerine olan saygılarını yitirmelerine yol açmış; düşman&nbsp;olarak algıladıkları, düşmanları tarafından yönetildiğine ve&nbsp;içinde artık kendilerine yer olmadığına inandıkları dünyayla&nbsp;aralarında uzun süre devam edecek derin bir horgörü ilişkisinin&nbsp;kurulmasına neden olmuştu. Dünyanın geri kalanının, onların&nbsp;kimliklerini oluşturan her şeyden nefret ettiğini, değerlerinin&nbsp;küçümsendiğini hissediyorlardı; daha da önemlisi, bu nefret ve&nbsp;küçümsemenin çok da haksız olmadığını düşünüyorlardı içten&nbsp;içe. Bu ikili nefret -dünyadan ve kendinden nefret-, içinde bulunduğumuz yüzyıl başına damgasını vuran yıkıcı ve intihara&nbsp;meyilli tutumları büyük ölçüde açıklıyor.</p>

  <p>Bu tür tutumlara Irak'ta ve başka yerlerde öyle sık rastlanır oldu ki, neredeyse gündelik bir hal aldılar, insanlar artık bunlara üzülmüyor bile. Bu yüzden şunu anımsamak her zamankinden de önemli: İnsanlık tarihinde, böylesi yoğunlukta bir&nbsp;olaya daha önce hiç rastlanmadı, yüzlerce, binlerce insanın bu&nbsp;şekilde kendini kurban etme eğilimi gösterdiği bir dönem asla&nbsp;yaşanmadı. Bu olayı göreceleştirmek için kimi zaman değinilen&nbsp;hiçbir tarihsel koşutluğun bununla bir ilgisi yok. Sözgelimi Japon kamikazeleri o dönemde, düzenli bir ordunun içinde doğmuşlar ve sadece Pasifik Harekâtı'nın son yılında ortalığı kasıp&nbsp;kavurarak, hükümetlerinin teslim olmasıyla saldırılarına kesin&nbsp;olarak son vermişlerdi. İslam âleminin geçmişine, "Haşhaşiler"&nbsp;dönemine bakıldığında da, bunların yandaşlarının her zaman&nbsp;hedef alman bir kişiye saldırdıkları ve ayrım gözetmeksizin insan öldürmedikleri görülür; yaşamlarını eylemleriyle özdeşleştirmeye, sonra da adam öldürmeye hazırdılar, ama asla kendi&nbsp;yaşamlarını feda etmemişlerdi; ve iki yüzyılda, az sayıda suikast gerçekleştirmeleri göz önüne alındığında, onların bugünün&nbsp;"şehit"lerinden daha çok, çarlık dönemindeki bazı Rus devrimcilere benzedikleri söylenebilir.</p>

  <p>Bu "şehit"leri azdıran umutsuzluk hali, ne 1967'de ne 1948'de ne de Birinci Dünya Savaşı'nın sonunda doğdu. Bu, hiçbir olayın,&nbsp;hiçbir tarihin özetlemeye yetmeyeceği uzun bir tarihsel sürecin&nbsp;sonucuydu. Görkemli bir dönem yaşamış, ardından gücünü yitirmiş bir halkın tarihi söz konusuydu burada; iki yüzyıldan&nbsp;beri, ayağa kalkmak istiyor, ama her seferinde yine düşüyordu;&nbsp;bozgunlar, düş kırıklıkları ve aşağılamalar birbirini izlerken,&nbsp;Nâsır çıktı ortaya; onunla birlikte toparlanılabileceğine, halkın&nbsp;özsaygısına ve başkalarının hayranlığına yeniden kavuşabileceğine inanıldı. Yeniden, hem de öylesine akılda kalıcı, öylesine&nbsp;alçaltıcı biçimde yenilgiye uğrayınca, Araplar ve onlarla birlikte&nbsp;bütün İslam âlemi, her şeyi kesin bir şekilde yitirdikleri hissine&nbsp;kapıldılar.</p>

  <p>O zamandan beridir, acı ve korkuya neden olan, yürek paralayıcı değişimler yaşanıyor. Bir de bir inanç taşkınlığı var ki içerdiği umutsuzluğu pek de gizleyemiyor.</p>

  <p>Nâsır'ın yaşadığı bozgun, ardından Eylül 1970'te, 52 yaşında ölmesi, onun mirasını ele geçirmek için birbirleriyle yarışan farklı farklı siyasal tasarıların ortaya çıkmasını sağladı.</p>

  <p>Mısır'da iktidar, korkak ve etkisiz bir kişi olduğu düşünülen, ama tersine gözüpek ve ateşli bir tavır sergileyecek olan Sedat'a&nbsp;kaldı. Ama onun seyrinde gözlemlenen en tuhaf olay bu değildi;&nbsp;tarih boyunca, her yerde, asıl lider hayattayken etkisiz bir tavır&nbsp;sergileyen ama iktidara geldiklerinde kendilerini gösteren ardıllara sık rastlanmıştır; güçlü adamlar çevrelerinde kendilerine&nbsp;karşı çıkmayan, onlara gölge etmeyen ve sıralarını, en azından&nbsp;görünüşte, sabırla bekleyen insanlar olmasından hoşlanırlar.&nbsp;Sedat söz konusu olduğunda, akılda kalan en tuhaf olay, onun&nbsp;Ekim 1973'te, Süveyş Kanalı boyunca beklenmedik bir saldırıyla&nbsp;İsrail ordusunun konumunu altüst etmeyi başarmış olması da&nbsp;değildir - İsrail'de Yom Kippur, Mısır'daysa Ekim Savaşı olarak&nbsp;adlandırılır bu saldırı. Asıl tuhaf olan, Nâsır'ın başaramadığı&nbsp;şeyi başaran yeni <span style="font-style:italic;">reisin,</span> Arapların gönlünde öncelinin yerini&nbsp;alamaması, hatta kimi çevrelerde alaya alınması, hakarete uğraması, siyasal açıdan "karantinaya alınması" ve en sonunda suikasta uğramasına neden olacak kadar zararlı gösterilmesidir.</p>

  <p>Çok tuhaf bir durum gerçekten de, ama bir yandan da, hassas meşruiyet sorununu incelemek isteyen biri için çok aydınlatıcı. Hâlâ sarsıcı bir bozgunun etkisinde olan bir halk; birdenbire, yeni bir lider ortaya çıkıyor, zafer değilse de saygıdeğer bir yarı&nbsp;başarı sağlıyor; kendisinin övgülere boğulması, göklere çıkarılması, hiç zaman kaybetmeden ulusun en büyük kahramanları&nbsp;arasında sayılması gerekirken, bunun tersi oluyor! Sedat bir ikon&nbsp;haline geldi, ama Batıkların gözünde, Arap kamuoyunun değil.&nbsp;Araplar hiçbir zaman kendilerini onunla özdeşleştirmediler. Ne&nbsp;Kasım 1977'de Kudüs'e yaptığı görkemli ziyaretten önce, ne de&nbsp;sonra. Nâsır'ın, kusurlarına, yanlışlarına, bozgunlarına karşın&nbsp;ölümüne dek Arapların kalbinde sahip olduğu o içgüdüsel, neredeyse somut meşruiyeti asla edinemedi.</p>

  <p>Kuşkusuz, Nâsır'ın ardından geldiği için kızılıyordu Sedat'a, tıpkı sırf hayran olduğu babasının yerini aldı diye annesinin&nbsp;yeni kocasından nefret eden bir çocuğun yaptığı gibi. Örneğin&nbsp;Fransa'da, I. Napoléon'dan sonra iktidarı ele geçirenlerin hepsi,&nbsp;özellikle de adı aynı olan hükümdar, onunla karşılaştırılmaktan kaçamamıştı; büyük imparatorun saltanatının yıkıcı olması,&nbsp;bir bozgunla ve yabancı işgaliyle sona ermesi hiçbir şeyi değiştirmemiş, halk kendisine bir destan ve düş yaşatan, başkalarının hayranlığını kazandıran ve birazcık olsun gurur veren kişiye minnettar kalmıştı. Napoléon dönemi, Fransa'nın, dünya&nbsp;ulusları arasında en ön sırayı aldığı, silahları ve düşünceleriyle&nbsp;Avrupa'yı kendi çevresinde birleştirmeye çalıştığı son dönemdi.&nbsp;Nâsır dönemiyse o kadar iddialı değildi; ama Araplara hâlâ olanaklı gelen şeyler dikkate alındığında, ona benzer bir rolü vardı;&nbsp;ve belleklerde son akın olarak yer etmiş durumda.</p>

  <p>Herkes, bu maceradaki başarısızlıktan kendine göre dersler çıkardı. Sedat öncelinin sürekli olarak yolunu şaşırdığı Arap topraklarına kuşkuyla bakmaya başladı; yakınlarına Yemenlilerin, Ürdünlülerin, Filistinlilerin, Suriyelilerin, Libyalıların ve diğerlerinin "Mısır askerlerinin hepsi ortadan kalkana dek" savaşmaya hazır olduğunu söylüyordu.</p>

  <p>Ülkesinin karşılığını almadan yeterince sıkıntı çektiğini düşündüğünden, onun belini büken ve Batı'yla olan ilişkilerini berbat eden şu İsrail-Arap çatışmasına artık bir son vermek&nbsp;istiyordu. Araplardan söz ederken, "biz" değil, "onlar" diye düşünüyordu; bunu açıkça dile getirmiyordu belki, ama konuyla&nbsp;ilgili herkes ne demek istediğini anlıyordu. Bu yüzden de, Sedat&nbsp;bir karar verdiğinde, Araplar bunu sahiplenmiyordu. Mısır devlet başkanı olarak meşruiyetini korusa da, Arap ulusunun doğal&nbsp;lideri olarak görülmüyordu artık; ne de kendisi öyle görünmeye&nbsp;çalışıyordu.</p>

  <p>Hatta yaşamının sonunda, birçok Arap onu apaçık biçimde düşmanlardan ve hainlerden biri olarak saymaya başlamıştı. Yahudi devletiyle uzlaşmasına öfkelenen ulusalcı ve İslamcı kamuoyunun yanı sıra, ılımlı ve Batı yanlısı liderlerin birçoğu da,&nbsp;onu, İsrail'in en önemli Arap komşusunu çatışmadan çekerek&nbsp;bölgedeki barış olasılığını hepten ortadan kaldırmakla suçluyordu. Şöyle düşünüyorlardı: Ortadoğu'daki güç ilişkileri zaten&nbsp;Arapların aleyhineydi; bunun üstüne bir de Mısır çatışmayı bırakırsa, dengesizlik öyle büyürdü ki İsrail artık hiçbir konuda&nbsp;geri adım atmazdı; bu durumda Arapların artık savaşamayacak olması bir yana, saygıdeğer bir barış bile elde edemezlerdi; Sedat herkesten ayrı bir barış yolunu seçerek, bölgedeki gerçek barış&nbsp;olasılığını olanaksız hale getirmiş ve bölgeyi kalıcı bir istikrarsızlığa sürüklemişti.</p>

  <p>Nâsır'ın ardılının Kudüs'e gidip Menahem Begin ile Moşe Dayan'ın elini sıkarak ve Knesset kürsüsünde söz alarak gerçekleştirdiği gözüpek girişimin, İsrailliler ile Araplar arasındaki&nbsp;gerçek bir barışa doğru atılan güçlü bir adım mı, yoksa her türlü&nbsp;barış umudunun suya düşmesi mi olduğu konusunda tarihçiler&nbsp;daha on yıllarca tartışacaklardır.</p>

  <p>Sedat, Nâsır'ın Panarap mirasına sırt çevirince, birçokları, özellikle de yeni petrol servetleriyle böyle bir ihtirasa kapılma olanağı bulanlar bu mirasa göz dikti. Örneğin Libya lideri Muammer Kaddafi sayısız birleşme tasarısı ortaya atmış, ama ardından&nbsp;Arapların arasındaki kavgalardan usanıp yüzünü bütünüyle&nbsp;Afrika'ya çevirmişti. Bir başka örnek de Baasçı militan Saddam&nbsp;Hüseyin'di; kendisi hem önemli bir nüfusa, doğal zenginliklere&nbsp;hem de -Sümer, Akad, Asur, Babil gibi- birçok uygarlığa beşik&nbsp;olduğu için Mısır'ınkiyle karşılaştırılabilecek bir tarihe sahip&nbsp;olan ve en saygın Arap imparatorluğunun, Abbasilerin merkezi&nbsp;konumundaki bir ülkenin başına geçmişti. O da Nâsır'ın yerine geçme arzusunu besliyordu. Bu konuda başarılı olamadı ve&nbsp;sonu herkesin bildiği gibi korkunç oldu.</p>

  <p>Panarap liderin mirasına aday olan bu kişilerin ikisi de 1967 bozgununun ertesinde iktidara geçmişti; biri, Libyalı "hür subay"&nbsp;olarak, kendisini, Mısırlı "hür subay"ın manevi evladı gibi göstermiş ve lekelenen onurlarının temizlenmesine katkıda bulunacağına söz vermişti; ötekiyse, Iraklı bir eylemci olarak, <span style="font-style:italic;">reisle</span> ve&nbsp;onun ordusunun yarattığı düş kırıklıklarıyla alay ederek, kendi&nbsp;askeri başarılarıyla onu gölgede bırakmayı kafasına koymuştu.</p>

  <p>Bununla birlikte, Saddam Arapların gözünde asla yeni bir Nâsır olmadı, halk onu asla gerçek anlamda benimsemedi, ne&nbsp;ülkesinde ne de bölgenin geri kalanında; Amerika'ya karşı iki&nbsp;kez savaşa girdiğinde birçokları onun yanında yer alsa da, bunun nedeni kendisine güvenilmesi değil, bir Arap bozgununa&nbsp;daha tanık olmak istenmemesiydi; çünkü insanlar bir kez daha&nbsp;utanç duymak, aşağılanmak, yıkıma uğramak ve bütün dünyanın kendileriyle alay etmesini istemiyorlardı.</p>

  <p>Elbette, herhangi bir mucize gerçekleşmedi, kazanması gerekenler kazandı, kaybetmesi gerekenler de kaybetti, büyük bir ülke parçalandı, Araplar da umutsuzluğa ve acıya biraz daha&nbsp;gömüldüler.</p>

  <p>Saddam Hüseyin'in Amerika karşısında aldığı iki yenilgi, yaklaşık bir yüzyıldır Ortadoğu sahnesine egemen olan siyasal ideolojinin, Panarap ulusalcılığının sonunu getirdi.</p>

  <p>Zaten bir süredir, bu öğreti etkisini yitirmişti. Nâsır onu zirveye taşımış ve onun yaşadığı yenilgi bu düşüncenin gözden&nbsp;düşmesine yol açmıştı. Aslında bundan böyle kendi ülkesinin&nbsp;çıkarlarının Araplarınkinden önce geleceğine karar veren tek&nbsp;kişi Sedat değildi. Onu eleştiren liderler de farklı davranmıyorlardı. Ne İraklılar, ne Filistinliler, ne Suriyeliler, ne Ürdünlüler,&nbsp;ne de başkası. Herkes kendi ülkesinin çıkarlarını gözetiyordu,&nbsp;tabii kendi rejiminin, kendi topluluğunun ya da sadece kendisinin çıkarları daha önce gelmezse. Öte yandan, Arapları birleştirmeye yönelik girişimlerin hepsi başarısızlığa uğramış, Panarap&nbsp;düşüncesinden geriye birtakım siyasetçilerin kullandığı sıradan,&nbsp;kalıplaşmış sözlerden başka bir şey kalmamıştı, yalnızca bazı&nbsp;destekçilerin inandığı bu sözler de gerçek yaşamdaki tutumlara&nbsp;pek etki etmiyordu.</p>

  <p>1967 bozgunundan sonra, bir süre, kurtuluş Marksizm'de arandı. Che Guevara'nın, Vietnam Savaşı'nın ve dış ülkelere&nbsp;yayılmaya çalışılan Maoculuğun dönemiydi bu. Araplar karşılaştırma yapıyor, bir yandan da dövünüyorlardı. 1967 bozgununun ertesinde geçen bir öyküde, Mısırlı üst düzey bir sorumlu,&nbsp;olan biten karşısında öfkeden deliye dönmüş bir halde, Sovyet&nbsp;büyükelçisine patlıyordu: "Bize sattığınız silahlar beş para etmez! " Diplomatın yanıtıysa şöyleydi: "Aynı silahları VietnamlIlara da verdik. "</p>

  <p>İster doğru olsun ister yanlış, bu ince alay, sorunu pekâlâ ortaya koyuyordu. Aynı silahlarla, bir halk dünyanın en güçlü&nbsp;ordusuna kafa tutabiliyorken, bir diğerinin küçük bir komşusu karşısında yenilgiye uğraması nasıl açıklanabilirdi ki? Kimileri için, yanıt apaçıktı: Geleneksel ulusalcılıktan, "burjuva"&nbsp;ya da "küçük burjuva" ulusalcılığından kurtulup "tutarlı" bir&nbsp;devrimci ideoloji, kazanan halkların ideolojisini benimsemek&nbsp;gerekiyordu. Doktor Habaş'ın yönettiği Arap ulusalcıları hareketi resmi olarak Marksizm-Leninizm'i ve silahlı mücadeleyi benimsedi, "Filistin Halk Kurtuluş Cephesi" adını aldı; ne&nbsp;"Arap" sıfatını ne de ulusalcılığa açık bir gönderme içeren bir&nbsp;addı bu; aynı hareketin Yemen'deki bir kolu 1969'da iktidara&nbsp;geldi ve bir "halk demokrasisi" ilan etti. Arap âleminde, Basra&nbsp;Körfezi'nden Fas'a kadar, hemen hemen her yerde, entelektüeller ile siyasal örgütler ilkelerini, ittifaklarını ya da kimi zaman&nbsp;sadece sözcük dağarlarını "Leninistleştirdiler". Bazıları bunu&nbsp;fırsatçılıktan yaptı, bazıları da bu davaya gönülden inandıklarından; çünkü Arapların yaşadığı bozguna bir yanıt, toplumsal konformizmin dışında, dar görüşlü ulusalcılığın dışında,&nbsp;düşünce alanında bir gelişme olarak görüyorlardı bu tutumu.&nbsp;Ayrıca, onların gözünde -en azından o yıllarda hayal edildiği&nbsp;şekliyle- gelecek için bir seçenekti. Kaldı ki bu Marksizm-Leninizm hayranlığı ulusalcıların dönemi ile İslamcılarınki arasında yalnızca gelip geçici, kısa bir evre; kapandığında, arkasında&nbsp;acı bir tat bırakan ve birçok halkta yılgınlık, öfke ve güçsüzlük&nbsp;duygusunun daha da büyümesine katkıda bulunan tarihsel bir&nbsp;parantez olarak kalacaktı.</p>

  <p>Komünizm sadece mücadele ettiği güçler tarafından yenilgiye uğratılsaydı, yeraltında varlığını sürdürür, ardından da güçlü,&nbsp;laik bir inanç olarak bütün dünyaya yayılırdı. Ama tabii ki, öyle&nbsp;olmadı. "Sınıf düşmanları" tarafından yenilgiye uğratılmadan&nbsp;önce de, zaten büyük ölçüde gözden düşmüştü. Sanata yaklaşımı çok baskıcı bir hal almıştı, düşünce özgürlüğü anlayışı&nbsp;Engizisyon dönemi anlayışını andırıyordu, iktidar uygulaması&nbsp;da başa geçtiklerinde tahtı kaybetme korkusuyla erkek kardeşlerini ve yeğenlerini kılıçtan geçiren Osmanlı padişahlarını ak ki&nbsp;getiriyordu bazen.</p>

  <p>Kafamdaki örnekler Stalinist darbelerle kısıtlı değil. Daha yakın tarihten, açıkça Marksist-Leninist hareketler tarafından&nbsp;yönetilen iki Müslüman ülkeyi, 1969-1990 arasındaki Güney&nbsp;Yemen'i ve 1978-1992 arasındaki Afganistan'ı anımsıyorum. İki&nbsp;ülkede de, düşman grupların politbüro toplantılarının ortasında, makineli tüfeklerle birbirlerinin hesabını gördüklerine tanık olundu. Otuzlu, kırklı, ellili, altmışlı yıllarda, Moskova'da,&nbsp;Prag'da, Belgrad'da, Tiran'da, Kültür Devrimi sırasında Pekin'de&nbsp;ve daha sonra, Dergue'in hüküm sürdüğü dönemde Addis&nbsp;Ababa'da da buna benzer olaylar meydana gelmişti, Kızıl Kh&nbsp;merleri saymıyorum bile. Bu bir rastlantı mı? Hayır, bir işleyiş&nbsp;tarzı, sıradan bir olay, gelenekti.</p>

  <p>Bunları söylerken üzülmeden edemiyorum, çünkü bu hareketlerin içinde değerli kişiler de yollarını yitirmişlerdi, oysa onların tek istedikleri toplumlarını çağdaşlaştırmaktı; onlar bilginin geniş kitlelere yayılmasından, kızların okula gitmesinden,&nbsp;şans eşitliğinden, düşünce özgürlüğünden, kabileciliğin zayıflamasından ve derebeyi ayrıcalıklarının ortadan kalkmasından&nbsp;yanaydılar. Onların boşa çıkan umutlarının kalıntıları üstünde,&nbsp;Kabil'de ve başka yerlerde, bambaşka bitkiler türeyecekti.</p>

  <p>Hakkaniyet arzusu ve tarihsel gerçeklik kaygısı yüzünden, bu suçlayıcı saptamalara yenilerini eklemek zorunda hissediyorum kendimi ama bu seferkilerin sorumluları aynı kişiler&nbsp;değil.</p>

  <p>Afganistan'da işlerin çığırından çıkmasının baş sorumlusu Sovyetlerse, Endonezya'daki modernlik yanlısı seçkinlerin kıyımını da Amerikalılar örgütlemişti. Müslüman ülkelerin en&nbsp;kalabalığında, 1960'lı yılların ortalarından beri, yaklaşık bir buçuk milyon üyesi bulunan ve bağımsızlığın mimarı Ahmed Sukarno yönetiminde iktidarda bulunan bir komünist parti vardı.&nbsp;Sukarno kan dökmeden yetkeli bir yönetim sergileyen, laik bir&nbsp;rejim kurmuş ve uluslararası sahnede ön planda bir rol üstlenmişti; Nisan 1955'te, Bağlantısızlar Hareketi'nin başlamasına&nbsp;neden olan Bandung Afrika-Asya Konferansı'na ev sahipliği&nbsp;yapan da kendisiydi.</p>

  <p>İyiden iyiye Vietnam Savaşı'na gömülmeye başlamış olan ABD, Endonezya maden ocaklarının ulusallaştırılmasına, Cakarta'nın Pekin ve Moskova'yla kurduğu ilişkilere öfkelenip bu&nbsp;konularda elinden geleni ardına koymamaya karar vermişti.&nbsp;Sonuçta kesin bir başarı elde ettiler. Ayrıntıları ancak yıllar sonra öğrenilebilen müthiş bir oyunla, komünistler ve solcu ulusalcılar kanun kaçağı olarak görülmeye başlandı; üniversitelerde,&nbsp;yönetim merkezlerinde, başkentin mahallelerinde, hatta en ücra&nbsp;köylerde bile bunların birçoğu tutuklanıp öldürüldü. Ciddi tahminlere göre, Ekim 1965 ile 1966 yazı arasında altı yüz bin kişinin öldüğü sanılıyordu. O dönemde, iktidar General Suharto'ya kaldı, o da karanlıkçı ve kokuşmuş -ama kesinlikle antikomünist olan- bir diktatörlük kurdu. Bu sıkıntılı dönemin sonunda, o zamana kadar dünyadaki en hoşgörülü din anlayışı olmakla ün&nbsp;salan EndonezyalIların Müslümanlık anlayışı, bütünüyle değişti. Toplumun laikleştirilmesi perspektifleri ortadan kaldırılmış,&nbsp;komünizm tehlikesine karşı verilen mücadelede "yan hasar"ın kurbanı olmuştu.</p>

  <p>Soğuk Savaş dönemiydi, denecektir. Kuşkusuz. Ama nasıl ki 1956'da Budapeşte'de komünistlerin işledikleri suçlar hiçbir&nbsp;şekilde kabul edilemezse, 1966'da Cakarta'daki antikomünist&nbsp;suçlar da kesinlikle kabul edilemez. Suç suçtur, kıyım kıyımdır&nbsp;ve seçkinlerin yok edilmesi gerilemeyi getirir.</p>

  <p>Öte yandan, siyasal bağımsızlıktan ve ulusal devletin başlıca doğal kaynaklarına sahip çıkmasından yana olan liderler, Batı tarafından acımasızca ve etkin biçimde alaşağı edilen tek&nbsp;Müslüman ülke Endonezya değildir. Bunun nedeni bu liderlerin&nbsp;Sovyetler Birliği'nin müttefiki olması mıydı? Kimi zaman evet.&nbsp;Ama süreç genellikle tersine işliyordu; bu adamlar yüzlerini&nbsp;Moskova'ya dönüyorlardı, çünkü "kendi" petrollerine, "kendi"&nbsp;maden ocaklarına, "kendi" şeker ve meyve işletmelerine, "kendi" Süveyş ya da Panama Kanallarına, "kendi" askeri üslerine,&nbsp;"kendi" ayrıcalıklarına -özetle dünya çapındaki üstünlüklerine- dokunulmasına karşı çıkan Batılı güçlerin öfkesine karşı&nbsp;koymaları gerekiyordu.</p>

  <p>Daha önce sözünü ettiğim İran örneğinde, Doktor Musaddık'ın sadece ve sadece Batı modeline göre düzenlenmiş, çok-partili ve modernlik yanlısı bir demokrasi kurmayı düşlediği su götürmez. Onun, Marksist-Leninist bir diktatörlük, ultra-ulusalcı bir rejim ya da herhangi bir zorbalık yönetimi kurmaya&nbsp;hiç niyeti yoktu. Namuslu, silik, içine kapanık, her an kamusal&nbsp;yaşamı bırakıp kütüphanesine kapanmak ister gibi duran, ama&nbsp;sefaletten ve adaletsizlikten derinlemesine tiksinen bu adam,&nbsp;İran'ın kaynaklarının yalnızca halkının ilerlemesinde kullanılmasını istemişti. İşte sırf bu yüzden, 1953'te, ondan sonra yayımlanan, bazıları itiraf niteliğindeki birçok anlatının da tanıklık&nbsp;ettiği üzere, Amerikan ve İngiliz servislerinin planlayıp gerçekleştirdiği bir darbeyle düşürüldü.</p>

  <p>Batı'nın kendi ilkelerine bu şekilde ihanet etmesinin sonunun, bir çeyrek yüzyıl sonra, çağdaş siyasal İslam'ı kuran devrime varması bir rastlantı değil.</p>

  <p>Nâsır'ın zamanında, özellikle Müslüman Kardeşler gibi İslamcı militan hareketler ortalığa çıkmaktan çekinirlerdi. Bunun nedeni hem üstlerindeki baskı hem de Mısır devlet başkanının Arap&nbsp;âlemindeki popülerliğinin, onun bütün rakiplerine "sömürgeciliğin ve emperyalizmin kötülük ortakları" diye bakılmasına yol&nbsp;açmasıydı.</p>

  <p>Mısır Devrimi'nin öncesinde, "Kardeşler" toplumun birçok katmanına, özellikle de ordunun içine sızmışlardı. Kral Faruk'a,&nbsp;İngiliz müdahalelerine ve daha genel anlamda Batılı varlığına&nbsp;karşı şiddetli bir mücadele veriyorlardı. Etkileri hızla yayıldı, o&nbsp;kadar ki, Temmuz 1952'de "Hür Subaylar" yönetimi ele geçirdiklerinde, birçok gözlemci o zamana dek bilinmeyen bu örgütün olsa olsa Kardeşlerin bir parçası olduğunu, onları gizleyen&nbsp;bir maske olduğunu, belki de onların askeri kolu olduğunu&nbsp;düşünmüştü. Gelgelelim, bugün biliyoruz ki darbecilerin çoğu&nbsp;gerçekten de İslamcı harekete bağlıydı, bazıları organik, bazıları&nbsp;da gayriresmi biçimde.</p>

  <p>Ama darbenin en önemli mimarı olan Nâsır, çok kısa süre içinde, Müslüman Kardeşler'i rakibi olarak görmeye başladı.&nbsp;Hür Subaylar'ın elindeki bir araç olamayacak kadar güçlüydüler, onların kuklası haline gelmeye de hiç niyeti yoktu. Onlarla anlaşamamaya başladı, yarattıkları etkiyi çökertmeye çalıştı&nbsp;ve 1954'te kendisine suikast düzenlemeye çalıştıklarında, liderlerinden bazılarını öldürttü, bazılarını hapse attı; baskıdan&nbsp;yakalarını kurtarmayı başaranlarsa Batı Avrupa'ya, ABD'ye ve&nbsp;Ürdün ya da Suudi Arabistan gibi Nâsır'a karşı olan Arap ülkelerine kaçtılar.</p>

  <p>Mısır devlet başkanı 1956'da Süveyş Kanalı'nı ulusallaştırınca, İngilizler, Fransızlar ve İsrailliler karşısındaki mücadeleden siyasal açıdan galip çıkınca ve Müslüman halkların gözbebeği&nbsp;haline gelince, Kardeşler ona açıkça karşı çıkamaz oldular. Ne&nbsp;zaman başkaldırmaya kalksalar, sert bir baskıyla karşılaşıyorlardı, örneğin 1966'da, aralarındaki en parlak entelektüel olan&nbsp;Seyyid Kutub ölüme mahkûm edilip üstünkörü bir mahkemeden sonra asılmıştı; o dönemki Arap kamuoyu buna pek de&nbsp;üzülmemişti, çünkü İslamcıları "gerici monarşilerde ve kaçıp&nbsp;sığındıkları Batılı ülkelerle bir tutuyordu.</p>

  <p>Nâsırcılığın bozguna uğraması ve onu izleyen yürek paralayıcı değişim süreciyle birlikte, İslamcılar yeniden seslerini duyurmaya başladılar. "O yalancıya güvenmemek gerektiğini&nbsp;biz söylemiştik! " Başlarda sakınımlı şekilde, fısıltı halinde, yarı&nbsp;yarıya yeraltından gelen sesleri gitgide kendine güvenli bir hal&nbsp;aldı, öteki sesleri bastırdı ve hatta kulakları sağır edecek kadar&nbsp;yükseldi.</p>

  <p>Son yıllarda dünyada meydana gelen her şey, Arap toplumlarında İslamcıların savundukları tezlerin kazanmasına katkıda bulunacaktı. Arap ulusalcılığından yana olan rejimlerin birbiri&nbsp;ardına başarısızlığa uğraması, bu ideolojinin tamamen gözden&nbsp;düşmesine ve başlangıçtan beri Arap ulusu düşüncesinin Batı&nbsp;kaynaklı bir "yenilik" olduğunu ve bu şekilde adlandırılmayı&nbsp;hak eden tek ulusun İslam ulusu olduğunu söyleyenlerin inandırıcılık kazanmasına yol açacaktı. Küreselleşmenin hızlanması&nbsp;sınırları altüst eden ve yerel aidiyetleri aşan, dünya çapındaki&nbsp;bir ideoloji gereksinimini ve onun inandırıcılığını arttıracaktı;&nbsp;nüfusun küçük bir kesimi için, bu Marksizm olmalıydı; ama çoğunluk için, dinden başka bir şey olamazdı; her şekilde, Sovyet&nbsp;cephesinin çöküşü bu tartışmaya İslamcı hareketler yararına&nbsp;son noktayı koyacaktı. Ne var ki bunların sonucunda o İslamcı&nbsp;hareketler hükümet partilerine dönüşmediler. Yitik meşruiyetler ikilemi çözülemedi.</p>

  <p>Çünkü Nâsır ile Saddam'ın ve daha birkaç kişinin birbirini izleyen yenilgilerinin en önemli sonuçlarından biri, bir Arap devlet başkanın, 1950'li ve 1960'lı yıllarda olduğu gibi, Batı'ya&nbsp;kafa tutabileceği düşüncesinin inandırıcı olmaktan çıkmasıydı.&nbsp;İktidarı elinde tutmak isteyen herkes, süper güce kendini kabul&nbsp;ettirmeliydi, bunu başarabilmek için halkının duygularıyla ters&nbsp;düşmek zorunda olsa bile. İster silah isterse sadece retorik şiddet&nbsp;yoluyla, köktenci biçimde Amerika'ya karşı durmak isteyenler,&nbsp;genellikle fazla göz önünde bulunmasalar iyi ederler.</p>

  <p>İki koşut siyasal evren işte bu şekilde gelişti: Biri göz önündeydi ama halkın desteğini alamamıştı; diğeriyse yeraltındaydı ve halkın gözdesi olduğu tartışma götürmezdi, ama iktidar sorumluluğunu kalıcı biçimde üstlenememişti. İlk türün temsilcileri düşmana uşaklık eden ustabaşıları olarak görülüyordu;&nbsp;İkincinin temsilcileriyse kanun kaçaklarından başka bir şey değillerdi. İkisi de gerçek bir meşruiyet kazanamadı, bunun nedeni de birilerinin halkı göz önünde bulundurmadan ve genellikle&nbsp;onun istencine karşı bir yönetim sergilemeleri, ötekilerinse kâh&nbsp;kendilerine düşman olan küresel bağlam nedeniyle, kâh onları&nbsp;bir hükümet seyrinin gerektirdiği kaçınılmaz uzlaşmalardan&nbsp;çok, köktenci muhalefete, öğretisel uzlaşmazlığa ve başka düşünceleri dışlamaya iten siyasal kültürleri yüzünden halkı yönetememeleriydi. Mısırlı, Sudanlı, Cezayirli, Faslı ya da Ürdünlü&nbsp;İslamcıların farkına vardıkları ve Hamas'ın Filistin seçimlerini&nbsp;kazanmasıyla gün ışığına çıkan bir açmaz.</p>

  <p>Meşruiyetin olmayışı, her insan toplumu için, bütün davranışların çığırından çıkmasına neden olan bir tür yerçekimsizlik halidir. Hiçbir yetke, hiçbir kurum, hiç kimse gerçek manevi&nbsp;inandırıcılığa sahip olmadığında, insanlar da bunun sonucunda dünyanın, en güçlü olanın borusunun öttüğü ve her şeyin&nbsp;mübah sayıldığı bir cengel olduğunu düşünmeye başladığında&nbsp;yalnızca şiddet, cinayet, zorbalık ve kargaşa baş gösterir.</p>

  <p>Bu yüzden, Arap âleminde meşruiyetin aşınması uzmanlar tarafından belli belirsiz bir düşünce konusu olarak değerlendirilemez; 11 Eylül 2001'den çıkarılacak derslerden biri, küreselleşme çağında, hiçbir düzensizliğin bütünüyle yerel sınırlarda&nbsp;kalmayacağıdır; bir olay duygulara, kendi algısına ve yüz milyonlarca kişinin gündelik yaşantısına etki ettiğinde, sonuçları&nbsp;bütün dünyada hissedilir.</p>

  <p>Arap ülkelerini etkileyen meşruiyet yitimi üstüne bu şekilde uzun uzadıya durduktan sonra, şimdi bir süreliğine, dünyanın&nbsp;çivisinin çıkmasında payı bulunan bir başka meşruiyet bunalımına, ABD'nin küresel rolüyle ilgili olan bunalıma değinmek&nbsp;istiyorum. Niyetim, buradaki asıl sorunun Amerikan demokrasisinin doğru biçimde işleyip işlemediğini anlamak olmadığını&nbsp;vurgulamak; kaldı ki, kendi adıma, her şekilde ondan daha iyi&nbsp;bir demokrasi bilmiyorum. Ama sistemlerin en kusursuzu olsaydı da, oy verme yaşındaki bütün seçmenler bu haklarından&nbsp;ideal koşullar altında yararlanabilselerdi de, sorunda değişen&nbsp;bir şey olmazdı: Dünya nüfusunun % 5'ini temsil eden Amerikan yurttaşlarının oylarının bütün insanlığın geleceği üstünde&nbsp;geri kalan % 95'ten daha belirleyici olduğu anda, dünyanın siyasal yönetiminde bir işleyiş bozukluğu var demektir.</p>

  <p>Bu biraz da şunu akla getiriyor: Sanki ABD başkanını yalnızca Florida sakinlerinin belirlemesine karar verilmiş de, birliğin öteki eyaletleri sadece kendi yöneticileri ile yerel yetkililerini seçmişler. Yine Florida örneğini verdim, çünkü onun nüfusu da ABD'ninkinin tam % 5'ini oluşturuyor.</p>

  <p>Şurası bir gerçek ki oy verme ayrıcalığına sahip olanların seçimi, insanın kendi tercihini yansıttığında, bu işe çok da kızılmaz; ama bu rastlantı anormalliği gizlemeye yarar sadece, onu&nbsp;ortadan kaldırmaz.</p>

  <p>Bu ikinci bölümün başında, Amerikan yönetiminin "yargılama alanı"nın bugün bütün dünyayı kapsadığını yazmıştım. Bu sözcükler tırnak içindeydi, çünkü Washington'm uyguladığı yetke dünya nüfusunun kendisine verdiği bir vekâletten kaynaklanmıyor hiç de. ABD topraklarında bir hukuk hükümeti; dünyanın&nbsp;geri kalanındaysa, tartışma götürür bir meşruiyete sahip bir fiili&nbsp;hükümet.</p>

  <p>Bu yüzyılın ilk yıllarında doruğa çıkan sistematik Amerikan karşıtlığını kesinkes reddederek bu soruna değinmek kolay değil.&nbsp;Gene de, inatla, bu çizgiyi izlemeyi sürdüreceğim; nedenine gelince, öncelikle "metbu"muzun ne kölesi olduğumuzu düşünüyorum ne de ona karşı nefret besliyorum; ayrıca içinde yaşadığımız&nbsp;zamanın dramlarını anlayabilmenin ve bunlara çözüm aramanın&nbsp;tek yolu bu. Dolayısıyla, ABD'nin kuruluşundan bu yana yayılmacı ve hegemonyacı eğilimler sergileyip sergilemediği konusunu bir kenara bırakacağım. Elbette bu konu beni ilgilendirmiyor&nbsp;değil; ama bu konuda konuşmak bana gereksiz geliyor; zira öteki&nbsp;ülkeler de tarihte ellerine fırsat geçtiğinde güçlerini kullanmışlar,&nbsp;hatta kötüye kullanmışlar; -son iki yüzyılda dünya çapındaki bir&nbsp;hegemonya düşü kuran uluslarla yetinecek olursak- Ruslar, Japonlar, Almanlar, İngilizler ya da Fransızlar Amerikalılarınkine&nbsp;benzer bir küresel statüye ulaşabilselerdi, onların tutumları daha&nbsp;da küstahça olurdu. Yarın, Çin ya da Hindistan söz konusu olursa,&nbsp;aynı şeyin geçerli olacağından kuşkum yok.</p>

  <p>Dünyadaki davaların siyasal yönetimi konusunda gözlenen bu çivisinden çıkma halinden ABD şüphesiz yararlanıyor; ama aynı&nbsp;zamanda bunun kurbanı oluyor. Kendine çekidüzen vermezse,&nbsp;dünyanın geri kalanıyla olan sağlıksız ilişkileri, onda Vietnam&nbsp;Savaşı'nı izleyen sarsıntılardan çok daha kalıcı ve yoğun sarsıntılar yaratabilir.</p>

  <p>ABD'nin Soğuk Savaş'tan sonra edindiği konum ve küresel tek süper güç olması, onun için İngilizcede <span style="font-style:italic;">mixed blessing</span> olarak&nbsp;adlandırılan şeyi yansıtıyor, yani hem lütfü hem de laneti. Maddi manevi her varlığın sınırlarının belirlenmesine ihtiyacı vardır.&nbsp;Her iktidarın, ötekileri kendi taşkınlıklarından korumak için,&nbsp;aynı zamanda onu kendinden de korumak için bir karşı-iktidara&nbsp;ihtiyacı vardır. Siyasetin esas kurallarından biridir bu, Amerikan&nbsp;demokrasisinin de temellerinden birini oluşturur; karşısında ona&nbsp;korkuluk görevi görecek bir başka merci bulunmayan hiçbir mercinin ayrıcalıklarını kullanamayacağını öngören dokunulmaz&nbsp;<span style="font-style:italic;">checks and balances*</span> ilkesi. Ayrıca bunun bir tabiat kanunu olduğu&nbsp;da söylenebilir. Bunu yazarken, acıya karşı duyarsız olarak doğan&nbsp;çocuklar aklıma geliyor; bu hastalık yüzünden, sürekli tehlike&nbsp;altındadırlar; çünkü farkına bile varmadan kendilerini çok ciddi&nbsp;biçimde yaralayabilirler; belki de kimi zaman yara almadıklarını&nbsp;düşündüklerinden sarhoş edici bir duyguya kapıldıkları oluyordur, ama bu durum onları düşüncesizce davranmaya iter.</p>

  <p>Tek süper güç, uluslararası sahnede canının istediği hemen hemen her şeyi, kendisi zarar görmeden yapabileceği duygusuna kapılınca, hatalar yaptı, oysa bu hataları yapması Soğuk Savaş döneminde engelleniyordu.</p>

  <p>Başlarda, öteki ülkeleri meşruiyetine ikna etme kaygısı güdüyordu. Orta Amerika'dan başka bir yere askeri müdahalede bulunmak istediğinde, inandırıcı koalisyonlar kurmaya bakıyordu; Birleşmiş Milletler buna yanaşmadığında, konuyu, örneğin, Kosova Savaşı'nda olduğu gibi NATO'ya ya da Birinci Irak&nbsp;Savaşı'nda olduğu gibi önemli bölgesel güçlere götürüyordu.</p>

  <p>Nispeten uzlaşıma dayalı son sefer 2001 sonbaharında Afganistan'a yapılandı. Amerikalılar, 11 Eylül saldırılarında parmağı olduğu açık olan Taliban'ın dünya genelinde sevilmemesi sayesinde, kendilerine müttefik bulmakta hiç güçlük çekmediler; ama on beş ay sonra, Irak'ı işgal etmek için buna benzer&nbsp;bir destek aradıklarında, Fransa'nın en önemli sözcüsü rolünü&nbsp;üstlendiği, Almanya'nın, Rusya'nın, Çin'in, aynı şekilde diğer&nbsp;ülkelerin büyük çoğunluğunun da katıldığı, küresel bir diplomatik başkaldırıyla karşı karşıya kaldılar. Başta küresel ısınma&nbsp;ve Uluslararası Ceza Mahkemesi olmak üzere, çeşitli konularda,&nbsp;öteki ulusların düşüncesini önemsemedikleri, hatta kimi zaman&nbsp;küçümsedikleri izlenimini yaratan Cumhuriyetçilerin yönetimi&nbsp;bu isyanı büyük ölçüde açıklıyordu; bu tavırlarına saldırılardan önce de rastlanıyordu, ama saldırıların ertesinde daha da şiddetlenmişti, sanki ABD'nin kurbanı olduğu saldırılar, onu&nbsp;uluslararası topluluk karşısındaki bütün zorunluluklarından&nbsp;kurtarmış gibi. Kaldı ki, yönetim, Birleşmiş Milletler Güvenlik&nbsp;Konseyi'nin tereddütlerine ve dünya kamuoyunun savaşa hararetle karşı çıkmasına aldırmadı; birtakım bahaneler hazırladı ve&nbsp;geriye kalan son dört müttefikiyle Irak'ı işgal etti.</p>

  <p>Amerikalılar, herhangi bir sürpriz yaşamadan, kısa süre içinde Irak ordusunu yenilgiye uğrattılar, ama askeri alanda kazandıkları bu zafer birdenbire, sonuçları önceden kestirilemeyecek siyasal ve manevi bir bozguna dönüştü. Dünyanın geri&nbsp;kalanında bir eşine daha rastlanmayan bir şeffaflık kültürüne&nbsp;sahip olduklarından, yaşanan bu tersliği sürekli masaya yatırdılar, bu noktaya nasıl gelindiğini ve bunun bir daha gerçekleşmesini nasıl engelleyebileceklerini sorguladılar. Bizimki gibi&nbsp;karmaşık, farklı farklı öğelerden oluşan bir dünyada tek başına&nbsp;güç kullanmanın içerdiği riskleri artık daha iyi biliyorlar. Biliyorlar ki ancak başkalarının düşünceleri dikkate alınırsa, her&nbsp;sese, düşmanlarınkine olduğu kadar müttefiklerinkine de kulak verilirse, tehlikelerin önüne geçilebilir ve son korkulukları&nbsp;da aşmadan durulabilir.</p>

  <p>Öte yandan, tek başına kalan "metbu"muzun davranışlarının çığırından çıkmasına neden olan ve sonunda kendisine de zarar veren bu "acıya karşı duyarsızlığın", aynı zamanda, küresel ekonomik sistemimize de dokunduğu düşünülebilir.</p>

  <p>Kuşkusuz pazar ekonomisi, artık kimsenin, özellikle de eski komünist ülkelerin geri dönmek istemediği bürokratik ve&nbsp;güdümcü ekonomiye olan üstünlüğünü kanıtladı. Gelgelelim,&nbsp;tek modele dönüşen kapitalizm, toplumsal bilançosu konusunda&nbsp;kendisini sürekli eleştiren, işçi hakları ve eşitsizlikler konularında dürtükleyen, yararlı, büyük olasılıkla yeri doldurulamaz bir&nbsp;rakibini yitirmiş oldu. Sözü geçen bu haklara, komünist ülkelerde kapitalist ülkelerin çoğundan daha az saygı gösterilse de, sendikalar daha sıkı biçimde susturulsa da, tehlikeli nomenklatura&nbsp;sistemi eşitlik ilkesine yapılan göndermelerin hepsini yalancı&nbsp;çıkarsa da, sırf o itiraz olgusu, o saldırılar, o retorik, her toplumun içindeki ve dünya ölçeğindeki o aralıksız baskı, kapitalizmi&nbsp;daha toplumsal, daha az eşitsizlikçi, işçilere ve onların temsilcilerine karşı daha dikkatli olmak durumunda bırakıyordu; etik&nbsp;planda, siyasal planda, hatta, sonuçta, pazar ekonomisinin etkili&nbsp;ve akılcı yönetimi için zorunlu bir düzelticiydi bu da.</p>

  <p>Bu düzelticiden yoksun kalan sistem hızla yozlaştı, tıpkı artık budanmadığından yabani haline dönen bir çalı gibi. Sistemin parayla ve para kazanma tarzıyla olan ilişkisi edebe aykırı&nbsp;bir hal aldı.</p>

  <p>İnsanın zenginleşmekten utanmasını gerektirecek hiçbir şey yok, bunu kabul ediyorum. Refahının meyvelerinin tadına&nbsp;varmasında da utanılacak bir şey yok, buna da inanıyorum; içinde yaşadığımız dönem bizlere olağanüstü güzellikler sunuyor,&nbsp;bunlardan keyif almayı reddetmek yaşama hakaret olur. Ama&nbsp;paranın her türlü üretimden, her türlü bedensel ya da zihinsel&nbsp;çabadan, her türlü toplumsal açıdan yararlı etkinlikten bütünüyle kopmasına ne demeli? Borsalarımızın, zengini yoksuluyla yüz&nbsp;milyonlarca insanın yazgısının bir zar atımıyla belirlendiği devasa kumarhanelere dönmesine ne diyeceğiz peki? Ya saygın mali&nbsp;kurulularımızın sarhoş haytalar gibi davranmasına? Bütün bir&nbsp;yaşam boyunca emek harcanarak biriktirilen tasarrufların, birkaç saniye içinde, artık bankacıların bile anlamaz olduğu alengirli yöntemler sonucunda yok olup gitmesine ya da otuza katlanmasına ne diyeceğiz?</p>

  <p>Bu ciddi bir düzen bozukluğudur, finans ya da ekonomi dünyalarını fazlasıyla aşan sonuçlar doğurmaktadır. Çünkü&nbsp;insan, olan bitene baktığında, yaşamı neden dürüstçe çalışarak&nbsp;geçireyim ki, diye kendi kendine haklı olarak sorabilir; neden&nbsp;bir genç profesör olmak istesin, kaçakçı olmak varken; böylesi&nbsp;bir ahlaki ortamda, bilgiler nasıl aktarılabilir, idealler nasıl aktarılabilir, adlarına özgürlük, demokrasi, mutluluk, ilerleme ya&nbsp;da uygarlık dediğimiz öylesine temel ve öylesine hassas şeylerin&nbsp;ayakta kalması için en düşük düzeyde de olsa toplumsal doku&nbsp;nasıl korunabilir?</p>

  <p>Bu mali kargaşanın aynı zamanda, belki de her şeyden önce, değer ölçeğimizin çivisinin çıktığının belirtisi olduğunu&nbsp;eklememe gerek var mı?</p>
</body>
</html>
