<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p>Pusulasız bir halde girdik yeni yüzyıla.</p>

  <p>Daha ilk aylardan başlayarak, dünyanın hepten çivisinin çıktığını düşündüren kaygı verici olaylar meydana geliyor; üstelik bunlar birçok alanda birden gerçekleşiyor - entelektüel&nbsp;dünyanın, finans dünyasının, iklimin, jeopolitiğin, etiğin çivisi&nbsp;çıkmış durumda.</p>

  <p>Şurası da bir gerçek ki arada sırada umulmadık, yararlı dönüşümlere de tanık olunuyor; o zaman da açmaza sürüklendiklerini fark eden insanların, öyle ya da böyle, sanki bir mucize eseriyle bu açmazdan çıkmanın yollarını bulacağına inanmaya&nbsp;başlanıyor. Ama bunun hemen sonrasında bambaşka, daha karanlık, daha sıradan insani itkileri açığa vuran başka kargaşalar&nbsp;açığa çıkıyor ve türümüzün manevi yetersizliğinin eşiğine varıp&nbsp;varmadığı sorgulanıyor yine; tabii eğer hâlâ ilerlemeyi sürdürüyorsa; ya da birbiri ardında sıralanan onca kuşağın kurmaya&nbsp;çabaladığı şeyi yeniden tartışma konusu edebilecek şekilde gerilemeye başlamadıysa.</p>

  <p>Burada söz konusu olan ne bir binyıldan diğerine geçerken hissedilen akıldışı sıkıntılar, ne de değişimden ödü patlayanların ya da değişim hızından korkanların ezelden beri ortaya attıkları, durmaksızın yineledikleri lanetler. Benim derdim bambaşka; Aydınlanma Çağı'nın bocaladığını, zayıfladığını ve kimi&nbsp;ülkelerde sona ermek üzere olduğunu gören bir Aydınlanma&nbsp;yanlısının; bir zamanlar özgürlüğün, dünyanın tamamına yayılmakta olduğuna inanan, şimdiyse ona yer olmayan bir dünyanın biçimlendiğini gören, eli kolu bağlı biçimde fanatizmin,&nbsp;şiddetin, dışlamanın ve umutsuzluğun yükselişine tanık olan&nbsp;bir özgürlük tutkununun; her şeyden önce de, aslında sadece,&nbsp;pusuda bekleyen yok oluşa boyun eğmek istemeyen bir yaşam&nbsp;âşığının endişeleri benimkiler.</p>

  <p>Hiçbir yanlış anlama olmasın diye ısrarla belirtiyorum: Şimdiki zamana burun kıvıranlardan değilim ben. Çağımızın bize sağladığı şeylerin hayranıyım, son icatları yakından takip edip&nbsp;zaman kaybetmeden gündelik yaşamıma katıyorum onları; tıp&nbsp;ve bilgi-işlem alanlarında kaydedilen ilerlemeler nedeniyle, önceki bütün kuşaklardan çok daha ayrıcalıklı bir kuşağa dahil&nbsp;olduğumun bilincindeyim. Ama gelecek kuşakların da modern&nbsp;yaşamın meyvelerinin tadını çıkarabileceğinden emin olmadan,&nbsp;onların rahatlıkla tadına varamıyorum.</p>

  <p>Kaygılarımda aşırıya mı kaçıyorum? Buna pek inanmıyorum ne yazık ki. Hatta, tersine, çoğu doğrulanıyormuş gibi görünüyor gözüme, ilerleyen sayfalarda göstermeye çalışacağım şey de bu; amacım belgelerle doldurulmuş bir dosya sunmak&nbsp;değil, ne de özsaygıyla hareket edip bana ait bir savı savunmak; ben tehlike var diye bağırıyorum ve bu duyulsun istiyorum sadece; öncelikli niyetim çağdaşlarımı, "yol arkadaşlarımı",&nbsp;bindiğimiz geminin artık dalgalı denizde akıntıya kapıldığına,&nbsp;yolunun, yönünün, görüş alanının, pusulasının bulunmadığına&nbsp;ve batmasını engellemek için acilen bir atılım yapılması gerektiğine inandırmak için doğru sözcükleri bulmak. Denizde önümüzü görerek seyredip, birtakım engellerden kaçınarak ve işleri&nbsp;zamana bırakarak şu hızımızı korumamız yeterli olmayacak.&nbsp;Zaman müttefikimiz değil bizim, yargıcımız. Şu an zaten cezamızın erteleme sürecini yaşıyoruz.</p>

  <p>Kendiliğinden denize ilişkin imgeler geliyorsa akla, belki de, öncelikle kaygılarımı şu basit ve sert saptamayla açmalıyım: İnsanlık, evriminin günümüzdeki evresinde, tarihte eşine rastlanmayan yeni tehlikelerle karşı karşıya ve bunlar yepyeni küresel&nbsp;çözümler gerektiriyor; yakın gelecekte bu çözümler bulunmazsa&nbsp;uygarlığımızı büyük ve güzel kılan şeylerden geriye hiçbir şey&nbsp;kalmayacak; kaldı ki, bugüne dek, insanların farklılıklarını aşacağını, düş gücüne dayanan çözümler geliştireceğini, ardından&nbsp;onları hayata geçirmek adına birleşip seferber olacağını ummamızı sağlayabilecek pek az ipucu var; hatta belirtilere bakılırsa&nbsp;dünyanın çivisinin çıkması sürecinde ileri bir evreye gelindiği&nbsp;ve bir gerilemenin önüne geçmenin artık güç olduğu düşünülebilir.</p>

  <p>İlerleyen sayfalarda, çeşitli düzen bozuklukları ayrı bölümler halinde ve sistemli bir şekilde ele alınmayacak. Ben daha çok bir&nbsp;fırtınanın ertesi günü, daha şiddetli başka bir fırtına geliyorum&nbsp;derken, bir bahçede gezinen gece bekçisi gibi davranacağım.&nbsp;Adam elinde bir lamba, sakınımlı adımlarla ilerliyor; sık bir ağaç&nbsp;kümesine, ardından bir başkasına ışık tutuyor, ağaçların arasında bir yol keşfediyor, geri dönüyor, kökünden sökülmüş yaşlı&nbsp;bir ağacın üstüne eğiliyor; sonra bir burna yöneliyor, lambasını&nbsp;söndürüp panoramayı bütünüyle görmeye çalışıyor.</p>

  <p>Kendisi ne bitkibilimci, ne tarımbilimci ne de peyzaj mimarı; bu bahçedeki hiçbir şey de onun değil. Ama sevdiği insanlarla birlikte burada yaşıyor ve bu toprağa etki edebilecek her şey onu yakından ilgilendiriyor.</p>
</body>
</html>
