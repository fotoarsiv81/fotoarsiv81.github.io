<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1><span style="font-style: italic; font-weight: bold;">Hayali Gerçeklikler</span><br /></h1>

  <p>Zamanımıza damgasını vuran manevi bunalım üstüne, kimi zaman "ayar noktalarının yitimi"nden ya da "yön yitimi"nden&nbsp;söz ediliyor; pek katılmadığım açıklamalar bunlar, çünkü yitik&nbsp;ayar noktalarının, unutulmuş dayanışmaların ve geçerliliklerini&nbsp;kaybetmiş meşruiyetlerin "yeniden bulunması" gerektiğini akla&nbsp;getiriyorlar; kanımca, asıl gereken şey onları "yeniden bulmak"&nbsp;değil, yaratmak. Yeni çağın sorunlarıyla, eski zamanlardaki&nbsp;tutumlara aldatıcı biçimde geri dönüşü salık vererek yüzleşilemez. Bilgelik, bu dönemin benzersizliğini, kişiler arasında olduğu gibi toplumlar arasındaki ilişkilerin de kendine özgülüğünü,&nbsp;elimizin altındaki olanakların ve yüzleşmek durumunda olduğumuz sorunların kendine özgülüğünü görmekle başlar</p>

  <p>Hem uluslar arasındaki ilişkiler hem de yeryüzü kaynaklarının yönetimi konularında, tarihin bilançosu kesinlikle bir örnek oluşturmaz, çünkü o bilanço yıkıcı savaşlarla, insan onuruna karşı işlenmiş suçlarla, toplu savurganlıklarla ve trajik yoldan çıkmalarla doludur; bunlar da bizleri bugünkü tükeniş haline&nbsp;sürüklemiştir. Geçmişi allayıp pullayarak idealleştirmek yerine,&nbsp;o geçmişin bize kazandırdığı ve bugünün bağlamında felaket&nbsp;etkisi yaratan reflekslerden kurtulmak; insanlık macerasında&nbsp;yepyeni bir evreye dosdoğru girebilmek için önyargılardan, atacılıklardan, eskilliklerden kurtulmak gerekir. Bu öyle bir evre ki&nbsp;her şeyin -dayanışmaların, meşruiyetlerin, kimliklerin, değerlerin, ayar noktalarının- yeniden yaratılması gerekiyor.</p>

  <p>Yanlış anlama olmasın diye, şunu da belirtmek isterim: Benim bakış açıma göre, çözüm geleneksel maneviyatlara ve eski meşruiyetlere nostaljik bir "geri dönüş"te yatmadığı gibi, bayağı ve tembel bir modernlik adına kutsal bencilliği yücelten, her türlü yadsımayı putlaştıran, bütünüyle "herkes kendi için yaşar" düşüncesinin içine gömülmüş, sonuç olarak da ilkelerin en&nbsp;beterini ortaya koyan -"benden sonra tufan"- bir manevi görecelikte de yatmaz. İklimde yaşanan düzensizliklerin neredeyse&nbsp;gerçek bir anlam kazandırdığı bir ilkedir bu.</p>

  <p>Bu iki karşıt tutum, birbirine benzer yollardan aynı karmaşaya sürükler insanları. Bugün ihtiyaç duyduğumuz şeyse bambaşka bir şey. Eski meşruiyetlerden kurtulmamız gerekiyorsa, onlardan "daha üst düzey"e çıkmalıyız, yoksa kurtulacağız diye&nbsp;onlardan "daha aşağı düzeye" inmemeliyiz; çeşitliliğimizi, çevremizi, kaynaklarımızı, bilgilerimizi, araçlarımızı, güçlerimizi,&nbsp;dengelerimizi, başka bir deyişle ortak yaşamımızı ve hayatta&nbsp;kalma yetimizi şimdiye dek yaptığımızdan daha iyi yönetebilmemizi sağlayacak bir değer ölçeği oluşturmalıyız; yoksa her&nbsp;türlü değer ölçeğini dışlamaya yönelmemeliyiz.</p>

  <p>"Değerler" içi boşaltılmış bir sözcüktür ve değişkendir. Maddi konular ile tinsel konular arasında rahatlıkla gidip gelebilir; inanç alanında da, hem ilerlemenin hem de konformizmin; hem&nbsp;manevi özgürlüğün hem de boyun eğmenin eşanlamlısı olabilir. Bu yüzden onu hangi anlamda kullandığımı, onunla ilişkilendirdiğim düşünceleri açıklamam gerekiyor. Birilerini kendi&nbsp;safıma çekmek için yapmayacağım bunu, zira safım yok benim,&nbsp;partilerden, gruplardan, klanlardan hâlâ uzak duruyorum, benim gözümde aklın özgürlüğünden daha değerli bir şey yogama insanın, olaylara bakışını ortaya koyarken, inandığı şeyi ve&nbsp;varmak istediği noktayı kem küm etmeden dile getirmesi dürüst bir davranış bana kalırsa.</p>

  <p>Bence, dünyayı etkisi altına alan düzensizlikten, bundan "daha üst bir düzeye" yükselip kurtulmak için kültür önceliğinin; hatta şöyle diyeceğim, kültür aracılığıyla kurtuluşu temel&nbsp;alan bir değer ölçeğinin benimsenmesi gerekiyor.</p>

  <p>Genelde André Malraux'ya mal edilen, ama büyük olasılıkla kendisinin ağzından çıkmamış olan bir tümceye göre, 21. yüzyıl "ya dindar olacak, ya da [var] olmayacaktır". Sondaki "ya da olmayacaktır" sözünün, çağdaş yaşamın labirentinde ruhsal&nbsp;bir pusula olmadan yönün bulunamayacağı anlamını taşıdığını&nbsp;düşünüyorum.</p>

  <p>Bu yüzyıl daha genç, ama daha şimdiden insanların bu yüzyılda dinle yollarını yitirebilecekleri biliniyor, tıpkı onsuz&nbsp;da yollarını yitirebilecekleri gibi.</p>

  <p>Dinin yokluğundan nasıl zarar görüldüğünü, Sovyet toplumu açık biçimde kanıtladı. Ama dinin aşırı varlığından da zarar&nbsp;görülebilir; bu Cicero'nun zamanında, İbn Rüşd'ün zamanında,&nbsp;Spinoza'nın zamanında, Voltaire'in zamanında bile biliniyordu;&nbsp;Fransız Devrimi'nin, Rus Devrimi'nin, Nazizm'in ve bazı birkaç&nbsp;laik zorbalığın aşırılıklarıyla iki yüzyıl boyunca unutulduysa&nbsp;da, bunlardan beri pek çok olay yaşandı bize bunu anımsatacak. Umarım bütün bunlar, dinin yaşamlarımızda işgal etmesi&nbsp;gereken yeri daha doğru biçimde değerlendirebilelim diyedir.</p>

  <p>"Para" için de aynı şeyi söyleyeceğim. Maddi zenginliği ayıplamak, zenginliklerini arttırmaya çalışanları suçlamak, sürekli olarak en beter demagojilere hizmet eden kısır bir tutumdur. Ama parayı, her türlü saygınlığın ölçütü, her türlü iktidarın&nbsp;ve her türlü hiyerarşinin temeli durumuna getirmek de toplumsal dokunun parçalanmasına yol açar.</p>

  <p>İnsanlık, iki-üç kuşak içinde, birbirine karşıt birçok yöne saptı. Komünizm deneyimleri ile kapitalizminkiler; tanrıtanımazlığınkiler ile dininkiler. Bu salınımlara ve onların sonucu&nbsp;olan kargaşalara boyun eğmek zorunda mıydık? Bu deneyimlerden ders çıkarmak isteyecek kadar ve bizleri güçten düşüren&nbsp;bu ikilemlerden kurtulmayı arzulayacak kadar aklımız başımıza gelmedi mi daha?</p>

  <p>Bir yazarın ya da kültür alanında çalışan herhangi bir kişinin, kültürü temel alan bir değer ölçeğini övmesi fazlasıyla sıradan&nbsp;geliyor kulağa, üstelik insanlar buna gülebilir. Ama bunun nedeni sözcüklerin anlamlarının yanlış anlaşılmasıdır.</p>

  <p>Kültürü diğerleri gibi bir alan olarak ya da belli bir insan kategorisi için yaşamı güzelleştirmenin bir yolu olarak görmek,&nbsp;hangi yüzyılda olduğumuzu, hangi binyılda olduğumuzu şaşırmak demektir. Bugün, kültüre düşen rol, çağdaşlarımıza&nbsp;hayatta kalmalarını sağlayacak entelektüel ve manevi araçları&nbsp;sağlamaktır, başka bir şey değildir.</p>

  <p>Tıbbın bize armağan ettiği o fazladan onlarca yılı neyle dolduracağız? Gitgide daha çoğumuz daha uzun ve daha sağlıklı bir yaşam sürüyor; ister istemez sıkıntının, boşluk korkusunun&nbsp;pençesine düşebilir ve bu durumdan tüketim düşkünlüğüyle&nbsp;kurtulmaya çalışabiliriz. Yeryüzü kaynaklarını çok hızlı tüketmek istemiyorsak, olabildiğince başka tatmin biçimlerine,&nbsp;başka haz kaynaklarına, özellikle de bilgi edinmeye ve ışıltılı&nbsp;bir içsel yaşam geliştirmeye öncelik tanımamız gerekecek.</p>

  <p>Burada söz konusu olan, insanın kendini bir şeylerden yoksun bırakması ya da çileciliğe gömülmesi değil. Ateşli bir&nbsp;Epikurosçu olduğumdan, bütün yasaklardan iğreniyorum.&nbsp;Mutluluk içinde dünya nimetlerinden yararlanmayı, hatta genellikle onları kötüye kullanmayı sürdüreceğiz, kimseyi suçlamayacağım bu konuda. Ama yaşamın bize sunduklarından&nbsp;daha uzun süre ve doyasıya faydalanmak istiyorsak, davranışlarımızı değiştirmek zorundayız. Duyularımıza hitap eden&nbsp;renkleri azaltmak için değil, tersine, onları daha da fazlalaştırmak, canlandırmak için, belki de daha yoğun başka doyumlar&nbsp;aramak için.</p>

  <p>Enerji kaynaklarını, bir yandan tükenen ve bozulan fosil, diğer yandan da güneş, rüzgâr enerjisi ve jeotermik enerji gibi&nbsp;yenilenebilir olan, tükenmeyen enerji kaynakları olarak birbirinden ayırmıyor muyuz? Yaşam tarzımızdan söz ederken de&nbsp;buna benzer bir ayrım yapılabilir. Yaşamın gereksinimleri ve&nbsp;hazlarını daha çok tüketerek karşılamaya çalışabiliriz, ama bu&nbsp;yeryüzü kaynaklarına zarar verecek ve yıkıcı gerilimlerin yaşanmasına neden olacaktır. Ama onları başka türlü de karşılayabiliriz, örneğin yaşamın her döneminde öğrenime ayrıcalık tanıyarak, çağdaşlarımızı dil öğrenmeye, sanatsal alanlara&nbsp;merak salmaya, bir biyoloji ya da astrofizik keşfinin değerini&nbsp;anlayabilmeleri için çeşitli bilim dallarını tanımaya teşvik edebiliriz. Bilgi sonsuz bir evrendir, bütün yaşamımız boyunca hiç&nbsp;de ölçülü davranmadan beslenebiliriz ondan, ne yapsak tüketemeyiz onu. Üstelik, daha da iyisi: Ondan ne kadar beslenirsek,&nbsp;dünyayı da o kadar az tüketiriz.</p>

  <p>Bu bile kültürün bir hayatta kalma yöntemi olarak öncelikli görülmesi için yeterli bir neden. Ama tek neden de bu değil. En az bunun kadar temel ve kültürün değer ölçeğimizin merkezine yerleştirilmesini tek başına haklı çıkaracak bir başka neden&nbsp;daha var. Kültürün, çeşitliliğimizi yönetmeye yardım edebilecek olmasından söz ediyorum.</p>

  <p>Her ülkede, her kentte birlikte yaşayan, farklı farklı kökenlere sahip o insanlar, biçimleri bozan prizmaların -bazı yerleşik düşüncelerin, atalardan kalma önyargıların, dar kafalı imgelerin- içinden birbirlerine bakmayı daha uzun süre sürdürecekler&nbsp;mi? Bana kalırsa, içinde yaşadığımız dünyaya daha iyi kulak&nbsp;kabartabilmek için alışkanlıklarımızı ve önceliklerimizi değiştirmemizin zamanı geldi. Çünkü bu yüzyılda artık yabancı diye&nbsp;bir şey yok, yalnızca "yol arkadaşları" var. Çağdaşlarımız ister&nbsp;sokağın öteki köşesinde isterse dünyanın öteki ucunda yaşıyor&nbsp;olsunlar, evimizden iki adım uzaktalar sadece; davranışlarımız&nbsp;onları derinden etkiliyor, onlarınki de bizi.</p>

  <p>Ülkelerimizde, kentlerimizde, mahallelerimizde olduğu gibi bütün dünyada da iç barışı korumak istiyorsak, insanlar arasındaki çeşitliliğin, şiddete yol açan gerilimlerden çok, uyumlu&nbsp;bir birlikteliğe dönmesini arzuluyorsak, "ötekiler"i şöyle böyle,&nbsp;yüzeysel, üstünkörü biçimde değil, iyice, yakından, hatta özel&nbsp;yaşamlarına kadar tanımamız gerek. Bu da ancak onların kültürlerini öğrenerek olur. Öncelikle de edebiyatlarını. Bir halkın&nbsp;özel yaşamı, edebiyatıdır. Tutkularını, özlemlerini, düşlerini,&nbsp;yoksunluklarını, inançlarını, çevresindeki dünyaya bakışını,&nbsp;kendisini ve -buna biz de dahil olmak üzere- başkalarını nasıl algıladığını edebiyatla açığa vurur. Biz de dahil olmak üzere&nbsp;diyorum, çünkü "ötekiler"den söz ederken, kim olursak olalım,&nbsp;nerede olursak olalım, bizlerin de ötekiler için "ötekiler" olduğumuzu unutmamamız gerekiyor.</p>

  <p>Elbette, hiçbirimiz o "ötekiler"de seveceğimiz ya da öğrenmemiz gereken şeylerin hepsini öğrenemeyiz. O kadar çok halk, o kadar çok kültür, o kadar çok dil, o kadar çok resim,&nbsp;müzik, koreografi, tiyatro, zanaat, mutfak geleneği vb. var ki!&nbsp;Ama herkes, çocukluktan başlayarak ve yaşamı boyunca, kendisininkinden farklı bir kültüre, kişisel ilgi alanlarına göre özgürce seçtiği -bu şekilde zorunlu Ingiliz dilinden daha yoğun&nbsp;biçimde üstünde çalışacağı- bir dile merak salmaya teşvik edilirse, bütün dünyayı saracak sıkı bir kültürel doku çıkar ortaya, çekingen kimlikleri rahatlatır, tiksintileri dindirir, insanlık&nbsp;macerasının bir olduğu inancını yavaş yavaş güçlendirir ve bu&nbsp;yüzden de kurtarıcı bir hamleyi olanaklı kılar.</p>

  <p>Bundan daha önemli bir amaç göremiyorum bu yüzyılda ve şurası da açık ki, bu amaca ulaşabilmek için, kültür ve eğitime hak ettikleri öncelikli yeri kazandırmamız gerek.</p>

  <p>ABD'de ve başka yerlerde, kültürün karalandığı ve kültürsüzlüğün bir doğallık güvencesi olarak görüldüğü, uğursuz bir dönemden belki de artık çıkmaya başlıyoruz. Tuhaf biçimde&nbsp;seçkinciliğin tutumuna benzeyen popülist bir tutum bu; şöyle&nbsp;ki her iki durumda da "halk"ın yeteneklerinin sınırlı olduğu,&nbsp;ondan çok fazla entelektüel çaba beklenmemesi gerektiği, hoşnut, sakin ve minnettar olması için, dolu pazar çantalarının,&nbsp;birkaç yüzeysel sloganın ve basit eğlencelerin ona yeteceği düşüncesi üstü kapalı biçimde kabul edilir. Buna göre, kültür de&nbsp;bu konuda yetiştirilmiş küçük bir azınlığa özgü olarak kalmalıdır.</p>

  <p>Burada söz konusu olan, küçümseyici ve demokrasi için tehlikeli bir düşünce tarzıdır, insan edilgen kalarak propagandacıların kendisini yönetmesine izin verirse, siyasetçilerin isteğine göre galeyana gelir ya da sakinleşirse, savaş maceralarına sürüklenmeye uysalca boyun eğerse, bütün haklara sahip&nbsp;bir yurttaş, sorumlu bir seçmen olamaz. Özellikle yönelimleri&nbsp;geniş ölçüde dünyanın yazgısını belirleyen bir ülkede, bilinçli&nbsp;şekilde karar verebilmek için, bir yurttaşın kendisini çevreleyen dünyayı derinlemesine ve yakından tanımaya ihtiyacı vardır. Bilgisizlikle yetinmek, demokrasiyi yadsımaktır, onu bir&nbsp;hayalete dönüştürmektir.</p>

  <p>Bütün bu nedenlerden ve başka birkaç nedenden daha ötürü, değer ölçeğimizin bugün sadece kültürün ve eğitimin önceliğini&nbsp;temel alabileceğine inanıyorum. Daha önce alıntıladığım tümceye gönderme yapmak gerekirse, 21. yüzyıl kültürle kurtulacak&nbsp;ya da yok olup gidecek.</p>

  <p>Bu inancım, kabul gören hiçbir öğretiye dayanmıyor -yalnızca- içinde yaşadığım dönemi nasıl değerlendirdiğimle ilgili; ama inceleme fırsatı bulduğum büyük dinsel geleneklerde de&nbsp;buna benzer çağrılar olduğunun farkındayım. "Âlimin mürekkebi şehidin kanı ile tartılır, âlimin mürekkebi ağır gelir", der&nbsp;Müslümanların Peygamberi. Bu konuyla ilgili başka sözleri de&nbsp;aktarılır: "Âlimler peygamberin vârisidir"; "îlim Çin'de de olsa,&nbsp;gidip alın"; "Beşikten mezara kadar ilim öğreniniz! "</p>

  <p>Talmud'da da şu güçlü ve heyecan verici düşünceye rastlanır: "Dünya öğrenen çocukların soluğuyla ayakta kalır ancak. " "Dünyayı ayakta tutma" mücadelesi daha çetin bir hal aldı,&nbsp;ama "tufan" kaçınılmaz değil. Gelecek önceden yazılmadı, onu&nbsp;yazmak, düzenlemek, kurmak bize düşüyor; bunu yüreklilikle&nbsp;yapmalıyız, çünkü çok eski alışkanlıklardan kopmayı göze almak gerekiyor; gönül yüceliğiyle yapmalıyız, çünkü bir araya&nbsp;getirmek, güçlendirmek, dinlemek, içine almak, paylaşmak gerekiyor; her şeyden önce de bilgelikle yapmalıyız bunu. Kökenleri ne olursa olsun, kadını erkeği, bütün çağdaşlarımıza düşen&nbsp;görev bu ve bu görevi üstlenmekten başka seçeneğimiz de yok.</p>

  <p>Bir ülke çökerken, her zaman oradan başka bir ülkeye göç etmeyi deneyebilir insan; buna karşılık, bütün dünya tehdit altındaysa, gidecek başka bir yer kalmaz. Hem kendimiz hem de&nbsp;gelecek kuşaklar adına, gerilemeye boyun eğmek istenmiyorsa,&nbsp;olayların akışını değiştirmeye çalışmalıyız.</p>

  <p>Önümüzdeki yıllarda, insanlar arasında, bütün sınırların ötesinde, yeni bir tür dayanışma -evrensel, karmaşık, etkili, üstüne düşünülmüş, olgun bir dayanışma- oluşturulabilecek mi? Hiç de din karşıtı olmadan, insanın en az bedensel gereksinimleri kadar gerçek olan metafizik gereksinimlerine duyarsız kalmadan, dinlerden bağımsız olunabilecek mi? Kültür zenginliğini ortadan kaldırmadan ulusları, cemaatleri, etnik toplulukları&nbsp;aşabilecek bir dayanışma sağlanabilecek mi? Bu dayanışma, kıyamet tellallığı yapmadan insanları bekleyen tehlikelere karşı&nbsp;onları bir araya getirebilecek mi?</p>

  <p>Başka bir deyişle, bu yüzyılda, hiçbir geleneğe doğrudan bağlı olmayan, Marksizm'in hatalarına düşmeyen, ama aynı&nbsp;zamanda da Batı'nın ideolojik ya da siyasal bir aracı olarak&nbsp;da görülmeyecek, yeni, seferber edici bir insancıllık ortaya çıkacak mı? Şu anda, bunun belirtilerini görmüyorum. Benim&nbsp;gördüğüm, insanlara beşikten mezara eşlik eden, atalardan&nbsp;kalma aidiyetlerin olağanüstü gücü; bazen onlardan uzaklaşsa da, elinde görünmez bir tasma varmışçasına neredeyse her&nbsp;zaman yeniden onlara egemen olan; dünyanın geçirdiği evrime az çok uyum sağlayarak, ama insanlar üstündeki etkisini&nbsp;de koruyarak yüzyıllardır varlığını sürdüren bir güç bu. Buna&nbsp;karşılık, bu aidiyetleri aşmak isteyen dayanışmaların kırılganlığına, gelip geçiciliğine, yüzeyselliğine tanık oluyorum.</p>

  <p>Marx dini "halkın afyonu" olarak tanımladığında, bunu alay etmek için ya da onun izinden gidenlerin sıklıkla yaptıkları gibi küçümsemek için söylememişti. Belki de tümcesinin</p>

  <p>tamamını anımsatmakta yarar vardır, şöyle diyordu: "Dinsel üzüntü hem gerçek üzüntünün dışavurumu, hem de bu üzüntüye karşı çıkıştır. Din ezilen insanın iç çekişi, kalpsiz bir&nbsp;dünyanın kalbi, ruhsuz bir dünyanın ruhudur. Din halkın afyonudur. " Onun bakış açısına göre, insanların gerçek bir mutluluk yaratmaya kendilerini adayabilmeleri için, bu "aldatıcı&nbsp;mutluluğu" ortadan kaldırmak gerekiyordu; şimdi bakıldığında, bundan şu sonuç çıkarılabilir: Vaat edilen mutluluğun&nbsp;daha da aldatıcı çıkmasının üstüne, halklar kendilerini avutan&nbsp;"afyon"larına döndüler.</p>

  <p>Bu yüzden, bana öyle geliyor ki Marx, siyasal ve toplumsal alanda dinin yeniden ortaya çıkışına tanık olabilseydi eğer, buna üzülürdü kuşkusuz, ama çok da şaşırmazdı.</p>

  <p>Arap ve Müslüman toplumlarında ulusalcılığa da, Marksizm'e de üstün gelen siyasal İslamcılık bu öğretileri yenmekle kalmadı, onları özümseyip sahiplendi.</p>

  <p>Bu konuda verilebilecek en anlamlı örnek 1979'daki İran Devrimi'dir; kuşkusuz dini, ama aynı zamanda ulusalcı, monarşi karşıtı, Batı karşıtı, İsrail karşıtı ve yoksun kitleler adına&nbsp;hareket eden bir devrim. Bütün İslam âleminin üstünde belirleyici bir etkisi olan güçlü bir bireşimdi bu. Daha önce de bazı&nbsp;Müslüman liderler üç duyarlılığı -ulusal, dinsel ve toplumsal- bir araya getirme işine soyunmuşlardı. Örneğin Başkan Sukarno, Endonezya'da "Nasakom" ilkesini -yerel dilde, nasinolisme,&nbsp;ağama, komnisme: ulusalcılık, din, komünizm- uygulamaya&nbsp;koymuştu. Ama bu yapay bir kolajdan ibaretti ve çok kısa süre&nbsp;içinde dağıldı.</p>

  <p>Müslümanlığa karşı oluşu çok açık biçimde sergileyen "komünizm" sözcüğünün yerine "sosyalizm" konduğunda bile, bu katıştırma işe yaramadı. İslam âleminde hiçbir yerde, ulusalcılık, dini, dinin ulusalcılığı özümseyeceği gibi özümseyemedi.&nbsp;Türkler ile Araplar, Osmanlı İmparatorluğu içinde dört yüzyıl&nbsp;birlikte yaşadıktan sonra, Birinci Dünya Savaşı sırasında "ayrılınca" ve her biri kendi ulusalcılığını geliştirince, onları bir araya&nbsp;getiren Müslümanlık damgasından kısmen uzaklaştılar; Türkler bunu yeni bir başlangıç arzusuyla, Atatürk'ün önderliğinde&nbsp;köktenci biçimde yaparken, Araplar daha yumuşak bir geçişle,&nbsp;söylemlerinde -gizlice ama kasıtlı olarak- "Müslüman ulusu"&nbsp;yerine "Arap ulusu"nu kullanarak gerçekleştirdiler. Tarzlar son&nbsp;derece farklı, ama önsel düşünce aynıydı: Yeni bir düşünce olan&nbsp;ulusalcılık, sırtını dine yaslarsa kaybolup giderdi.</p>

  <p>Elbette, belirsizlikler yaşandı her zaman. İnsanların gözünde, Nâsır'ın bir İslam kahramanı olduğu yadsınamazdı. Ama kendisi açıkça dine gönderme yapmaktan ve siyasal çalışmalarını <span style="font-style:italic;">Kuran</span>'dan alıntılarla desteklemekten sakınıyordu, çünkü eğer&nbsp;bunları yaparsa, siyasal rakipleri olan Müslüman Kardeşler'in&nbsp;daha güçlü olduğu bir alana adım atmış olacaktı. Ardılı Sedat'ın&nbsp;yapacağı gibi, "mümin başkan" olmakla asla böbürlenmedi. Sedat ise, bu konuda, çok daha sakınımsız davranacaktı. Nâsırcıların etkisinden kurtulmak ve solun ilerlemesine karşı durmak için, sırtını İslamcılara dayayacak ve onların söylemlerini&nbsp;kendine mal etmeye kalkacaktı; ama bu şekilde özgür bıraktığı&nbsp;güçleri uzun süre yönetemeyecek ve bu güçler acımasızca ona&nbsp;karşı dönecekti.</p>

  <p>Din asla ulusalcılık tarafından, hele sosyalizm tarafından özümsenmemiştir, ancak, bunun tersi de doğru değildir.</p>

  <p>Ulusalcı mücadelenin -Mısırlılarınki, Cezayirlilerinki, İranlılarınki, Çeçenlerinki ya da Filistinlilerinki- her şeyden önce Müslüman halkları Hıristiyan ya da Yahudi düşmanlarla karşı&nbsp;karşıya getirdiği düşünülürse, bu mücadele aynı dili konuşan&nbsp;bir topluluk adına yürütülmektense, dinsel bir topluluk adına&nbsp;daha rahat biçimde yürütülebilirdi. Sosyalizmin kitlelere çekici&nbsp;gelmesinin nedeninin de mal sahipleri ile ezilenler arasındaki&nbsp;uçurumu küçültme vaadinde yattığı düşünülürse, böylesi bir&nbsp;hedef dinsel açıdan da eksiksizce yansıtılabilirdi; Müslümanlık,&nbsp;tıpkı Hıristiyanlık gibi, her zaman yoksullara hitap etmeyi ve&nbsp;onları kendine çekmeyi bilmişti. Ulusalcılıkta ve sosyalizmde,&nbsp;özel, indirgenemez, "özümsenemez" olan ne varsa ortadan kaldırılacak ya da kendiliğinden yok olup gidecekti; kalıcı ve özlü&nbsp;olan her şey de, insanın kimliğine özgü, manevi ya da maddi,&nbsp;her gereksinimine yanıt verme iddiasındaki, hem ulusalcı hem&nbsp;de küreselci bir tür bütünsel ideolojinin içinde toplanacaktı. Birkaç on yıl önce olsa, kendilerini daha çok Nâsırcılığa ya da hatta&nbsp;komünizme yakın hissedecek olanların hepsi, bir savaş ideolojisine yöneldi.</p>

  <p>Doğrusunu söylemek gerekirse, dün kendilerini Arap ulusalcılığıyla olduğu kadar Marksizm'le de özdeşleştirebilen, ama bugün, onları dışlayan İslamcılıkla özdeşleştiremeyen Doğu&nbsp;Hıristiyanlarını saymazsak, yenik düşmüş öğretilerin bütün&nbsp;yandaşları, çok da kendileriyle ters düştükleri duygusuna kapılmadan, siyasal anlamda yön değiştirmeyi becerdiler. Verdikleri&nbsp;mücadele hâlâ aynı, düşmanları da öyle, yalnızca şu zamanın&nbsp;ideolojik silahlarını kullanıyorlar.</p>

  <p>Neden falanca kişi dün Maocu, Guevaracı ve Leninist olduğunu ileri sürüyordu? Çünkü 'Amerikan emperyalizmine karşı etkin biçimde savaşmak istiyordu. Bugün, Müslümanlık adına aynı amacı kovalıyor; üstelik bu kez mahallesindeki&nbsp;insanlarla uyum içinde, oysa eskiden Rusçadan çevrilmiş küçük broşürleriyle ve kimsenin okumak istemediği Küçük Kızıl&nbsp;Kitaplarıyla kendisini yalnız hissediyordu. Güçleri tükenen&nbsp;gençlere bir devrimcinin "sudaki balık gibi" olması gerektiğini yinelemekten dilinde tüy bitmemiş miydi? Camiye gitmeye&nbsp;başladığından beri, kendini tam da böyle hissediyor yeniden.&nbsp;İnsanlar ona, nerede üretildiğini kimsenin bilemeyeceği, ne&nbsp;idiği belirsiz malını satmaya çalışan bir zındık gibi bakmıyor&nbsp;artık. Bundan böyle, herkesin anladığı bir dilde konuşuyor.&nbsp;Aynı Kitap'tan alınma ayetleri çevresindeki gençler, yaşlılar,&nbsp;herkes biliyor.</p>

  <p>Eskiden Lenin'den, Engels'ten, Lin Biao'dan, Plehanov'dan, Gramsci'den ya da Althusser'den alıntılar yapabilenin, aralarından en iyisi olduğunu insanlara kabul ettirmek ne kadar da&nbsp;zordu! Şimdiyse, yüzyıllar boyunca yazılmış, düşünülmüş ya&nbsp;da yaratılmış hiçbir şeyin, onların çocukluklarından beri belledikleri şey kadar önemli olmadığını söylemek ne kadar rahatlatıcı!</p>

  <p>Aynı zamanda bir aidiyet gibi hareket eden bir öğretiden daha güçlü ne olabilir ki! Onu benimseyebilmek için bir isteme&nbsp;ihtiyaç yok, Yaradan'ın lütfuyla doğuştan bu hakka sahip insan,&nbsp;ezelden beri ve sonsuza dek.</p>

  <p>Bu durum Müslümanlık için geçerli ama aynı zamanda öteki dinsel gelenekler için de öyle. Rusya'da, birkaç on yıl komünizmin uzun bir süreliğine yerinin sağlamlaştırıldığı ve Ortodoks&nbsp;inancının dayanıksız bir kalıntı olduğu düşünülmüştü. Yüzyıl&nbsp;sona ermeden önce, komünizm kuru bir tomurcuk gibi silinip&nbsp;süpürülmüş ve ülkenin yeni yöneticileri yeniden kiliselere gitmeye başlamışlardı.</p>

  <p>Buna ister üzülünsün, isterse sevinilsin -kendi adıma, durumun çok da iç açıcı olduğunu düşünmediğimi saklamayacağım- benimsemeye, hatta inanmaya bile gereksinim olmaksızın, kendiliğinden kuşaktan kuşağa aktarılan dinsel aidiyetlerin sonradan elde edilen inançlara oranla daha kalıcı olduğu ortada. Fransa, uzun zamandan beri, kendisini Katolik bir ülke&nbsp;olarak görmekten kuşkusuz vazgeçti. Gerçekten de inanç açısından, ibadet açısından, ahlaki buyruklar açısından çok da Katolik sayılmaz. Ama kültürel kimlik açısından hâlâ. Tıpkı Stalin&nbsp;Rusya'sının Ortodoks ya da Atatürk Türkiye'sinin Müslüman&nbsp;kalması gibi.</p>

  <p>Eski bir Yahudi öyküsünde de geçen bir çelişki bu: Oğluna olabilecek en iyi eğitimi vermek isteyen tanrıtanımaz bir baba&nbsp;onu Cizvitlerin okuluna gönderir; çocuk, kökenlerine karşın, din&nbsp;dersine girmek zorundadır ve bu derslerde kendisine Katolik&nbsp;Teslis dogması öğretilir; eve döndüğünde, babasına gerçekten&nbsp;"üç tanrı" mı var, diye sorar. Babası kaşlarını çatar: "Oğlum bak&nbsp;beni iyi dinle! Sadece tek bir Tanrı var ve biz ona inanmıyoruz! "</p>

  <p>Kısa bir süre önce geride bıraktığımız yüzyıldan alınacak önemli bir ders şuydu: İdeolojiler gelip geçici, dinlerse kalıcıdır. Bununla birlikte, asıl kalıcı olan şey inançlardan ziyade aidiyetlerdir;&nbsp;ama inançlar, aidiyet kaidesinin üstünde yeniden yapılanır.</p>

  <p>Dinleri gizil anlamda yok edilemez kılan şey, yandaşlarına kimlik bağlamında demir atacakları bir liman sağlamalarıdır.&nbsp;Tarihin çeşitli evrelerinde, daha yeni, daha "modern" dayanışmalar -sınıf, ulus- daha baskın çıkmış gibi göründü. Ama şimdiye dek, son sözü hep din söyledi. Onun kamusal alandan çıkarılıp yalnızca tapınç sınırları içinde tutulabileceği düşünüldü.&nbsp;Ne var ki dini belli sınırlar içinde tutmak, ona egemen olmak&nbsp;çok güçtü, kökünü kazımaksa olanaksız. Onu tarihin müzesine&nbsp;kaldırmak isteyenler birden kendilerini oraya vakitsiz biçimde&nbsp;sürülmüş buldular. Dinse müreffeh ve fatihti, hatta genellikle&nbsp;daha geniş alanlara yayılıyordu.</p>

  <p>Dünyanın her yerinde ve özellikle İslam ülkelerinde.</p>

  <p>İslamiyet ile siyaset arasındaki bu aşırı yakınlık, üstünde durulmayı hak ediyor, çünkü bugünün gerçekliğinin en endişe uyandırıcı ve afallatıcı özelliklerinden biri bu.</p>

  <p>Tuhaftır, bu olgu hem dinsel köktencilik yandaşları hem de Müslümanlığa muhalif olanlar tarafından, aynı şekilde yansıtılıyor. İlk grubun böyle yapmasının nedeni ilkeleri gereği; ikinci&nbsp;grubun da önyargılarını destekliyor bu durum; hepsi ağız birliği&nbsp;etmişçesine İslamiyet ile siyasetin ayrılamayacağını, her zaman&nbsp;böyle olduğunu, kutsal metinlerde böyle yazdığını ve bunu değiştirmek istemenin gereksiz olduğunu söylüyor. Kimi zaman&nbsp;açıkça dile getirilen, sıklıkla ima edilen bu düşünce öyle geniş&nbsp;bir uzlaşım alanına sahip ki, hakikatin bütün görünümlerini&nbsp;yansıtıyor.</p>

  <p>Bense, kuşkuluyum hâlâ. Asıl dert, bir dinin uygulamalarının ve inançlarının eleştirel bir değerlendirmesini yapmak olsaydı bu konunun üstünde çok da durmazdım. Her zaman&nbsp;Müslümanlığın yakınlarında yaşadıysam da, İslam âlemini çok&nbsp;iyi tanımıyorum, İslambilimci hiç değilim. İslamiyetin "asıl ne&nbsp;dediği"ni öğrenmek isteyenler, bana güvenmesin. Benden bütün dinlerin dirlik düzenliği öğütlediğini yazmamı beklemek&nbsp;de hata olur, ben şuna inanıyorum: Dinsel ya da dindışı bütün&nbsp;öğretiler dogmatizmin ve hoşgörüsüzlüğün tohumlarını taşırlar&nbsp;içlerinde; bazı kişilerde bu tohumlar açığa çıkar, bazılarındaysa&nbsp;gizli kalır.</p>

  <p>Hayır, itiraf ediyorum, Hıristiyanlığın, İslamiyetin, Yahudiliğin ya da Budizm'in "asıl ne dediği"ni başkalarından daha iyi bilmiyorum; her inancın sonsuz sayıda yoruma açık olduğuna ve bu yorumların kutsal metinlerden daha çok, toplumların tarihsel gidişatına bağlı olduğuna inanıyorum. Metinler, tarihin&nbsp;her evresinde insanların duymak istediği şeyleri söyler. Bazı&nbsp;sözler, daha dün kimse onların farkında bile değilken birdenbire aydınlanıveriyor; çok büyük önem taşıdığı düşünülen bazıları&nbsp;da unutulup gidiyor. Bir zamanlar ilahi hukukun monarşisini&nbsp;haklı kılan aynı <span style="font-style: italic;">Kitabı Mukaddes</span> bugün demokrasiye uyum sağlıyor. On satır arayla, barışı öven bir ayet ile savaşı yücelten bir&nbsp;ayete rastlanabiliyor kolayca. <span style="font-style: italic;">Kitabı Mukaddes'in, İnciller</span>'in ya da&nbsp;<span style="font-style: italic;">Kuran</span>'ın her bölümü farklı farklı şekillerde okundu, yorumlarla&nbsp;ve tartışmalarla geçen bunca yüzyıldan sonra birinin çıkıp da&nbsp;olanaklı tek bir açıklamanın olduğunu söylemesi saçma olur.</p>

  <p>Fanatiklerin bunu söylemelerini anlıyorum, zaten bu role soyunmuşlar; bütün öteki yorumların da aynı oranda meşru olduğu düşünülürse, bir metnin belli bir yorumunun benimsenmesi epey güç olur. Ama inançlı olsun olmasın, bir tarih gözlemcisi&nbsp;kendini aynı şekilde konumlandıramaz. Onun bakış açısından,&nbsp;söz konusu olan, <span style="font-style:italic;">Kitabı Mukaddes'in</span> hangi yorumunun, inancın&nbsp;öğretilerine uygun olduğunu saptamak değil, öğretilerin dünyanın gelişimi üstündeki etkilerini; aynı şekilde, bunun tersine,&nbsp;dünyanın gelişiminin öğretiler üstündeki etkisini değerlendirmektir.</p>

  <p>Kendi adıma, İslamiyet ile siyaset arasındaki ilişkiler üstüne sıkça yinelenen düşüncenin beni kaygılandırması, dünyayı kana bulayan ve herkesin geleceğini karartan o "medeniyetler&nbsp;çatışmasının düşünsel temelini oluşturmasından kaynaklanıyor. İslamiyette din ile siyasetin ayrılmaz biçimde birbirlerine&nbsp;bağlı olduğu, bunun kutsal metinlerde yazılı olduğu ve değişmez bir özellik oluşturduğu düşünüldüğünde, sözü geçen&nbsp;"çatışma"mn asla bitmeyeceği akla geliyor, ne otuz yıl, ne yüz&nbsp;elli yıl, ne de binyıl içinde; üstelik iki farklı insanlıkla karşı karşıya bulunduğumuz izlenimi doğuyor. Cesaret kırıcı ve yıkıcı&nbsp;bir düşünce bu, ama her şeyden önce kolaya kaçan, tahmini, üstüne düşünülmemiş bir düşünce.</p>

  <p>Amerikan askerlerinin Ebu Gureyb Hapishanesi'nde yaptıkları işkenceler ortaya çıktığında, ortalıkta dolaşan fotoğraflardan birinde çırçıplak, boynunda bir iple, dört ayak üstünde yürümek zorunda bırakılan bir mahkûm ve yüzünde muzafferane&nbsp;bir gülümsemeyle ipinden tutan bir kadın asker görülüyordu.&nbsp;Bir Amerikan televizyon kanalına yorum yapmaya davet edilen&nbsp;bir Ortadoğu uzmanı izleyicilere, o resimlerin İslam âleminde&nbsp;yarattığı dehşeti anlayabilmek için, İslamiyette köpeğin hakir&nbsp;görülen bir hayvan olduğunu bilmek gerektiğini söylemişti.</p>

  <p>Öylece kalakaldım. Demek ki, İrlandalI ya da AvustralyalI bir mahkûm dört ayak üstünde yürümeye zorlansa, boynuna&nbsp;bir ip geçirilip bir hapishanenin koridorlarında çırçıplak dolaşmak durumunda bırakılsa, buna söylenecek bir şey yoktu, zira&nbsp;İrlanda'da ve Avustralya'da köpekler hakir bir hayvan olarak&nbsp;görülmüyor, öyle mi?</p>

  <p>Üstüne üstlük, bunları söyleyen Irak Savaşı'na karşı sürekli mücadele etmiş, dürüst, cesur bir akademisyendi. O söyleşide,&nbsp;yurttaşlarından bazılarının yarattığı zulmü ortaya koymak istiyordu saflıkla. Dolayısıyla, burada tartıştığım şey, onun niyeti&nbsp;değil, bilinçsizce dile getirdiği ve İslamiyetle ilgili her şeyi başka&nbsp;bir gezegendenmiş gibi ele almaya dayanan düşünme tarzı.</p>

  <p>İslam âleminin izlediği yolda ve özellikle İslamiyette din ile siyaset arasında kurulan ilişkide önemli kendine özgülükler olduğundan kuşkum yok. Ama bunlar da ülkeden ülkeye, dönemden döneme farklılık gösteriyor ve bir öğretinin uygulamasından ziyade halkların karmaşık tarihinden ileri geliyor; üstelik,&nbsp;genelde, her zaman konumlandırıldıkları yerde durmuyorlar.</p>

  <p>Sözgelimi, olayların gösterdiğinin tersine, İslam âleminin yaşadığı trajedilerden biri, eskiden olduğu gibi bugün de, siyasetin sürekli olarak dinsel alana kaymasıdır; yoksa tersi değil. Kanımca, bu, inancın içeriğine bağlı değil, asıl "örgütsel" olarak&nbsp;adlandıracağım etkenlerle ve temel olarak İslamiyetin merkezi&nbsp;bir "Kilise"nin ortaya çıkmasına engel olmasıyla ilişkili. Zaman&nbsp;zaman, Papalığa benzer bir kurum baskın çıksaydı, olaylar kuşkusuz farklı gelişirdi diye düşünüyorum.</p>

  <p>Sanırım, papaların, tarih boyunca, düşünce özgürlüğünün, toplumsal ilerlemenin ya da hukuki hakların yaratıcıları olduğunu kimse ileri sürmez. Ne var ki, aslında öyleydiler; doğrudan değil, dolaylı yoldan, ama çok güçlü bir biçimde. Geçici iktidarları ellerinde bulunduranları dengeleyerek, kralların keyfi&nbsp;yönetimini sürekli olarak sınırlandırdılar, imparatorların küstahlığını törpülediler ve bu şekilde Avrupa toplumunun önemli&nbsp;bir bölümünün, özellikle kentlerin soluk almasını sağladılar. Bu&nbsp;iki mutlakıyetçiliğin arasında da, gelecekte bir gün bütün monarşi tahtlarını ve papaların yetkesini sarsacak modernliğin tohumu yavaş yavaş gelişmeye başladı.</p>

  <p>Öte yandan, Hıristiyanlık ile İslam âlemi, kimi zaman aynı dönemde, birbirine benzer olaylar yaşadılar. İmparatorlar ile&nbsp;papalar arasındaki ikiliğe koşut olarak, sultanlar ile halifeler&nbsp;arasında da ikilik vardı. İki durumda da, siyasal yetkeyi ve askeri gücü ellerinde bulunduran hükümdarlar kendilerini inancın koruyucuları gibi gösterirken, ruhsal bir yetkeye sahip din&nbsp;adamları özerkliklerini, etki alanlarını ve mevkilerinin saygınlığını korumaya çalıştılar. İki durumda da, sık sık mücadeleler&nbsp;yaşanıyordu, hatta kimi zaman, Roma'da ve Bağdat'ta 10. yüzyıldan 13. yüzyıla kadar olan bitenlere bakıldığında, birbirine&nbsp;çok benzeyen dönemler yaşandığı görülür: Güçlü hükümdar&nbsp;din görevlisinin karşısında alçakgönüllülükle pişmanlık sergiliyormuş gibi davranırken, bir yandan da öç almaya hazırlanır.</p>

  <p>Aralarındaki fark, Aziz Petrus'un ardılı tahtını korumayı başarırken, Peygamber'in ardılının bunu yapamamasıydı. Halifeler, sultanların siyasal ve askeri güçlerinin karşısında, birbiri&nbsp;ardına bozgunlar yaşadılar, ayrıcalıklarının hepsinden yoksun&nbsp;kaldılar ve en sonunda her türlü hareket özgürlüğünü yitirdiler; derken 16. yüzyılda, bir gün, Osmanlı padişahı halife sanını&nbsp;görkemli adlarının arasına "kattı" ve Mustafa Kemal Atatürk&nbsp;Kasım 1922'de saltanatı, on altı ay sonra da halifelik kurumunu&nbsp;ortadan kaldırana dek padişahlar bu sanı korudu. Resimlerini&nbsp;çeşitli Avrupa başkentlerinde sergilemiş yetenekli bir ressam&nbsp;olan son halife Abdülmecid 1944'te Paris'te sürgünde öldü.</p>

  <p>Buna karşılık, Batı Hıristiyanlığında, papalar güçlerini korudular. Fransa'da, dinsel yetkenin siyaset alanına müdahale etmesini engellemek için sürekli zorlu mücadeleler verildi; aslında Roma, 20. yüzyılın başına dek, cumhuriyet düşüncesine&nbsp;bile karşı çıkıyor, birçok Katolik onu dine aykırı bir rejim olarak&nbsp;görüyordu ve aralarından bazıları 1940'ta ellerine fırsat geçtiğinde, Mareşal Petain'in çevresinde toplanıp <span style="font-style:italic;">"La Gueuse"ii<a id="footnote1"></a><sup><a href="../Text/Section0008.xhtml#bookmark0">1</a></sup></span> gırtlaklamak için atıldılar.</p>

  <p>İslamiyetteyse sorun, her zaman bunun tersi olmuştur: Dinsel yetke siyasal alana müdahale etmezken, siyasal yetke dinsel yetkeyi soluksuz bırakmıştır. Tuhaf biçimde, dinsel yetkenin bu&nbsp;şekilde soluksuz bırakılması ve siyasetin ezici üstünlüğü yüzünden, dinle ilgili konular toplum arasında yaygınlaşmıştır.</p>

  <p>Papaların kalıcılığını sağlayan ve halifelerde kesinkes eksik olan şey, bir Kilise ve Kilise adamları sınıfına denk bir din adamları&nbsp;sınıfıdır.</p>

  <p>Roma her krallığa, her eyalete, Hıristiyan topraklarındaki en küçük köye kadar uzanabilecek sıkı bir ağ oluşturan piskoposlarını, rahiplerini, keşişlerini her an harekete geçirebiliyordu; onlar,&nbsp;şiddetten uzak bir güç olsa da, önemli bir güce sahip ve hiçbir hükümdarın yadsıyamayacağı bir topluluk oluşturuyorlardı. Papa&nbsp;ayrıca insanları aforoz edebiliyor ya da aforozla tehdit ediyordu,&nbsp;bu da Ortaçağ'da, sıradan inananları olduğu kadar imparatorları da korkudan titreten bir araçtı. İslamiyetteyse, bunların hiçbiri yok: Kilise yok, din adamı sınıfı yok, aforoz yok. İslamiyet,&nbsp;başlangıçtan beri, ermiş ya da şeyh olsun her türlü aracıya karşı&nbsp;büyük bir güvensizlik sergilemişti; insanın yaratıcısıyla baş başa&nbsp;olduğu, sadece O'na seslendiği, sadece kendi içinde O'nun tarafından yargılandığı düşünülüyordu; kimi tarihçiler bu yaklaşımı&nbsp;Lutherci Reform'la karşılaştırdılar, gerçekten de aralarında bazı&nbsp;benzerlikler bulunabilir. Mantıken, bu anlayışın, çok kısa sürede laik toplumların ortaya çıkmasını sağlayacağı düşünülebilir.&nbsp;Ama tarih, asla, olası görünen yönde ilerlemez. Günün birinde&nbsp;papaların büyük gücünün Katolik toplumlarında azalacağı, buna&nbsp;karşılık İslamiyette merkezi bir kuruma, din adamlarına karşı&nbsp;sergilenen karşıtçılığın da, Kilise'ye benzer güçlü bir kurumun&nbsp;ortaya çıkmasını engelleyerek, Müslüman toplumlarında dinle&nbsp;ilgili konuların zincirinden boşanmasına yol açacağı kesinkes&nbsp;tahmin edilemezdi.</p>

  <p>Halifeler, ellerindeki ayrıcalıkları sultanlar, vezirler, komutanlar karşısında tamamen yitireceklerdi. Papaların çok işine yarayan o dinsel karşı-gücü koruyabilecek durumda&nbsp;değillerdi. Bu yüzden de hükümdarlar keyiflerince hüküm&nbsp;sürdüler. Modernliğin tohumlarının yeşerebileceği, göreceli özgürlük ortamı asla var olmadı; her şekilde, kentlerin ve&nbsp;yurttaşların gelişmesine olanak sağlayacak kadar ayakta kalamadı.</p>

  <p>Ama papalığın etkisi bu karşı-güç olma rolüyle kısıtlı değil. Dinde doğruluğun yetkili bekçisi olarak, Katolik toplumlarının&nbsp;entelektüel istikrarının ve hatta kısaca toplumların istikrarının&nbsp;korunmasına katkıda bulundu. İslam âlemindeyse, ne zaman&nbsp;din adına bir anlaşmazlık baş gösterse, böylesi bir kurumun eksikliği hissedildi.</p>

  <p>On beşinci yüzyılda Floransa'da Keşiş Savonarola'nın öğütledikleri gibi köktenci düşünceler yaygınlaşmaya başladığında, Roma buna karşı çıkıyor ve yetkesi sayesinde bunları bir daha&nbsp;ortaya çıkmayacak şekilde yok ediyordu. Zavallı Savonarola yakılarak öldürüldü örneğin. Daha yakın tarihte, başka bir alanda, bazı Latin Amerika Katolikleri, 1960'h yıllardan başlayarak&nbsp;kendilerini bir "Kurtuluş Teolojisi" hareketine kaptırdıklarında&nbsp;ve kimi rahipler de -örneğin Kolombiyalı Camilo Torres- işi&nbsp;Marksistlerin yanında silah kuşanmaya kadar vardırdıklarında,&nbsp;Kilise bu "sapkınlığa" hemen son noktayı koyuverdi. Bu inancın&nbsp;içeriğini tartışmıyorum burada, Savonarola'nın düşünceleri de&nbsp;beni ilgilendirmiyor; bana asıl anlamlı gelen şey, papalık kurumunun böylesi taşkınlıkları hemen önleyivermesi.</p>

  <p>İslam âlemindeyse, ne Floransak diktatör keşişin benzerleri ne de Kolombiyalı gerilla rahibinkiler aynı şekilde engellenebildiler; Kilise'ninkine benzer güçlü ve meşru görülen bir yetkenin yokluğunda, en köktenci düşünceler, inananlar arasında&nbsp;düzenli olarak yaygınlaştı ve bunun önüne geçilemedi. Dün&nbsp;olduğu gibi bugün de, her türlü siyasal ya da toplumsal anlaşmazlıkta, iktidara karşı bir saldırıya din, hiçbir cezaya çarptırılmadan alet edilebiliyor. Çeşitli Müslüman ülkelerin mevki sahibi din adamları da genellikle buna karşı koyamıyorlar, çünkü devletlerin maaşlı çalışanları olduklarından ötürü tam&nbsp;anlamıyla onların hesabına çalışıyor ve bu yüzden de manevi&nbsp;inandırıcılıkları kısıtlı oluyor.</p>

  <p>Benim gözümde, İslam âlemini etkileyen başıboşluk, insanların kargaşaya sürüklenmesini isteyen "ilahi bir emir"den çok, siyasetle din arasına sınır çekebilecek, "papalığa benzer"&nbsp;bir kurumun yokluğundan kaynaklanıyor.</p>

  <p>Sonuçta bunlar aynı şey değil mi, diye soracaktır kimileri. Ben buna inanmıyorum. İnsanların geleceğinden umut kesilmediyse tabii.</p>

  <p>Siyaset ile din arasındaki bu "ayrılmazlığın" sonsuz bir dogmadan mı, yoksa tarihin rastlantılarından mı kaynaklandığını görmek önemli. Bugün içinde bulunduğumuz küresel açmazda inatla bir çıkış yolu arayan benim gibiler için, birbirine&nbsp;rakip iki "uygarlığın" izledikleri yolların farkının, göklerden&nbsp;gelen değişmez bir buyruk tarafından değil, zaman içinde değişebilen insan tutumları ve beşeri kuramların tarihsel gelişimi&nbsp;tarafından belirlendiğini vurgulamak önem taşıyor.</p>

  <p>Her kurum beşeridir ve burada kullandığım bu sıfat, onların ruhsal işleyişleri üstüne kesinlikle bir önyargı içermeden, tanımlayıcı bir yananlam taşıyor sadece. Papalık <span style="font-style:italic;">Kutsal Kitap</span> tarafından kurulmadı, o metinlerde <span style="font-style:italic;">"sumus pontifex"</span>ten*&nbsp;hiç söz edilmiyordu, çünkü bu san daha öncesinde çoktanrılı&nbsp;din adamlarına aitti. Halifelik de yalnızca iki kişinin kesin&nbsp;olarak mirasçı ya da ardıl anlamına gelen "halife" sözcüğüyle&nbsp;tanımlandığı <span style="font-style:italic;">Kuran</span> tarafından kurulmamıştı; Tanrı bu kişilerden ilki olan Âdem'e yeryüzünü miras bırakmıştı; bu bağlamda, yeryüzünün bütün insanlığa emanet edildiği açık; bu&nbsp;şekilde tanımlanan ikinci kişiyse Yaradan'ın sert sözlerle seslendiği tarihsel bir kişiydi: "'(... ) Evet seni, yeryüzünde halife&nbsp;kıldık; öyleyse, insan arasında adaletle karar ver, tutkularına&nbsp;uyma; yoksa seni, Allah'ın yolundan saptırır. ' Evet, Allah'ın yolundan sapanlar yok mu, işte Hesap Günü'nü unutmaları yüzünden, onlara çetin bir ceza vardır. "</p>

  <p>Bu şekilde azarlanan kişi Kral Davud'dan başkası değildi.<br /></p>

  <p>Papalık konusundaki bir başka çelişki de, son derece muhafazakâr olan bu kurumun, ilerlemenin muhafazasına da olanak sağlamasıdır.</p>

  <p>Sıradan gelebilecek bir örnekle bunu açıklayayım: Çocukluğumda, Katolik bir kadın, başını ve omuzlarını örtmeden ayine gidemezdi; hiçbir inanan da -ister hizmetçi, isterse kraliçe olsun- rahiplerin büyük çaba göstererek ve kimi zaman da mizah&nbsp;yoluyla uygulanmasını sağladıkları bu kuralı çiğneyemezdi.&nbsp;Mizah yoluyla derken, cemaatinden bir kadına yönelip ona bir&nbsp;elma veren papazı düşünüyorum örneğin; genç kadın bu işe şaşırdığında, papaz Havva'nın ancak elmayı ısırdıktan sonra çıplak olduğunu anladığını söylemiş kendisine.</p>

  <p>Kadıncağız elbette çıplak değildi, sadece uzun saçlarını açık bırakmıştı, ama giyim yasası çiğnenemezdi. Bu durum&nbsp;Vatikan'ın, 1960'lı yılların başında, artık kadınların başörtüsü&nbsp;takmadan kiliseye gidebileceklerine karar vermesine dek sürdü. Sanırım bazı kişiler bu değişikliğe bozulmuş, hatta çok öfkelenmiştir, sonuçta kökeni ta Aziz Pavlus'a dayanan çok eski bir&nbsp;geleneğe aykırı düşüyordu bu karar; Aziz Pavlus, <span style="font-style:italic;">Korinthoslulara&nbsp;Birinci Mektup</span>'ta "Erkek başını örtmemeli; o, Tanrı'nın benzeri&nbsp;ve yüceliğidir. Kadın da erkeğin yüceliğidir. Çünkü erkek kadından değil, kadın erkekten yaratıldı. Erkek kadın için değil, kadın&nbsp;erkek için yaratıldı. Bu nedenle ve melekler uğruna kadının başı&nbsp;üzerinde yetkisi olmalıdır" dememiş miydi? Öte yandan, gün&nbsp;geçtikçe, bir başka zamana ait olan bu sözler, toplum nezdinde&nbsp;geçerliliğini yitirmiş, Katolik kadınları başlarını örtmeye kimse&nbsp;zorlamaz olmuştu ve bu ilerlemenin bir daha tartışma konusu&nbsp;yapılmayacağı da akla yatkın geliyor.</p>

  <p>Lafı buraya getirmek istediğim için yineliyorum: Papalar on dokuz yüzyıl boyunca giyim yasasındaki her türlü esnekliğe karşı çıkmışlardı kuşkusuz; ama bu düzenlemeye artık gerek olmadığı kanısına varmalarının ardından, önünde sonunda&nbsp;düşünce tarzlarının evrimini göz önünde bulundurmalarının&nbsp;ardından, bir şekilde, bu değişimi fiilen geri döndürülemez kılarak "geçerli" hale getirdiler.</p>

  <p>Batı tarihinde, Kilise kurumu genelde bu tarzda hareket etti; Avrupa uygarlığının maddi ve manevi ilerlemesini bir yandan&nbsp;sınırlandırmaya çalışarak o ilerlemeye katkıda bulundu. Söz&nbsp;konusu olan, ister bilim ister ekonomi ister siyaset isterse başta cinsellik olmak üzere toplumsal davranışlar olsun, papalık&nbsp;hep aynı yolu izledi. Başlangıçta, sertçe itiraz etti, frenledi, verip&nbsp;veriştirdi, tehditler savurdu, suçladı, yasakladı. Sonra, zaman&nbsp;geçtikçe, genellikle de çok uzun bir sürenin ardından, düşüncesinden vazgeçti, olayı yeniden inceledi, yumuşadı. Ardından da,&nbsp;birtakım çekincelerini korusa da, toplumların yargısına uydu. O&nbsp;andan sonra da geriye dönülmesini isteyen fanatiklere bir daha&nbsp;hoşgörü gösterilmedi.</p>

  <p>Katolik Kilisesi, yüzyıllar boyunca, Dünya'nın yuvarlak olduğuna ve Güneş'in çevresinde döndüğüne inanmayı reddetmişti; türlerin kökeni konusunda da, başlarda Darwin'i ve evrimciliği suçlamıştı; bugünse, piskoposlarından biri, Arabistan'daki bazı ulemanın ya da Amerika'daki <span style="font-style:italic;">Kitabı Mukaddes</span> vaizlerinin&nbsp;hâlâ yaptığı gibi, kutsal metinleri sözcüğü sözcüğüne bağlı kalarak yorumlamaya kalksa, buna çok öfkelenir.</p>

  <p>Müslümanlık geleneğinde, tıpkı Protestanlık geleneğinde de olduğu gibi, dinsel merkezi bir yetkeye karşı sergilenen güvensizlik kesinkes meşru ve esinlenişi açısından da son derece&nbsp;demokratiktir; ama bunun ikincil, uğursuz bir etkisi olmuştur; o&nbsp;katlanılmaz merkezi yetke olmaksızın, hiçbir ilerleme geri döndürülemez biçimde insanlar arasında kendine yer edinemez.</p>

  <p>İnananlar on yıllar boyunca inançlarını en yüce gönüllü, en aydınlık, en hoşgörülü şekilde yaşadıklarında bile "yeniden eskiye dönme" tehlikesinden ve günün birinde gelip bütün elde&nbsp;edilen değerleri ortadan silip süpürecek ateşli bir yorumdan&nbsp;kurtulmuş sayılmazlar asla. Burada da söz konusu olan ister&nbsp;bilim ister ekonomi ister siyaset isterse toplumsal davranışlar&nbsp;olsun, iyi niyetli bir fetvanın daha dün izin verdiği şeyi, yarın&nbsp;hırçın bir fetva sert biçimde yasaklayabilir. Aynı aykırılıklar yasak olan ile olmayan, dine aykırı olan ile olmayan konularında&nbsp;sürekli yinelenip duruyor; bir üst yetkenin yokluğunda, hiçbir&nbsp;ilerleme sonsuza dek "geçerli" olmuyor ve yüzyıllar boyunca&nbsp;dile getirilen hiçbir düşünce, kesin olarak geçersiz damgası yemiyor. İleriye doğru atılan her adımı bir geri adım izliyor, o kadar ki, neresinin ilerisi, neresinin gerisi olduğu bile artık bilinmez hale geliyor. Her türlü olur olmaz vaade, her türlü katılığa,&nbsp;her türlü gerilemeye kapı her zaman açık.</p>

  <p>Aynı şekilde, bir zamanlar öğrencilerine akılcı bir eğitim veren bazı Amerikan okullarının, birden, yeni kuşaklara evrenin bundan altı bin yıl önce -MÖ 4004'te, tam olarak 22 Ekim'de,&nbsp;akşam saat sekizde- yaratıldığını ve yüz binlerce yıl öncesine&nbsp;ait gibi duran kemik kalıntılarının bulunmasının nedeninin de,&nbsp;aslında Tanrı'nın onları mucizevi biçimde yaşlandırıp inancımızın ne kadar sağlam olduğunu sınamak için oraya koyması olduğunu öğrettiğini okuyunca, yine bu gerileme sözcüğü geliyor&nbsp;dilimin ucuna.</p>

  <p>Daha genel anlamda, neşeyle dünyanın sonunun geldiğini haber veren ve hatta bunu hızlandırmak için çalışan, tuhaf, endişe verici öğretiler yaygınlaşıyor. Kuşkusuz, yoldan çıkmış bu&nbsp;eğilimler, Hıristiyanlığın yalnızca küçük bir bölümünü, kırk elli&nbsp;milyon kişiyi etkiliyor; ama ABD'de bulunduğu, sürekli olarak&nbsp;iktidar koridorlarını arşınladığı ve hatta kimi zaman tek süper&nbsp;gücün tutumunda belirleyici olabildiği göz önüne alınınca, bu&nbsp;azınlığın etkisi yadsınamaz.</p>

  <p>Benim olarak nitelediğim iki "uygarlığın" karşılaştırmalı evriminde, "örgütsel", kültürel, ulusal ya da daha genel olarak tarihsel etkenlerin etkisini ve bütünüyle öğretilere ilişkin farklılıkların ne kadar az etkili olduğunu yansıtacak daha binbir türlü şey, binbir türlü önemli örnek var.</p>

  <p>Dinlerin halklar üstündeki etkisine çok fazla önem verildiğine, buna karşılık, halkların dinler üstündeki etkisine yeterince önem verilmediğine inanıyorum ben. Dördüncü yüzyılda, Roma İmparatorluğu Hıristiyanlaştığında, Hıristiyanlık da Romalılaşmıştı, hem de nasıl. Öncelikle bu tarihsel durum, egemen&nbsp;bir papalığın ortaya çıkışını açıklıyor. Daha geniş bir perspektifte, Hıristiyanlık, Avrupa'nın şu an olduğu şeye dönüşmesine&nbsp;katkıda bulunduysa, Avrupa da aynı şekilde Hıristiyanlığın şu&nbsp;an olduğu şeye dönüşmesine katkıda bulundu. Batı uygarlığının&nbsp;iki temel direği olan Roma hukuku ve Atina demokrasisi de Hıristiyanlık öncesi döneme aittir.</p>

  <p>İslamiyet konusunda da aynı şekilde dindışı öğretilere ilişkin buna benzer gözlemler yapılabilir. Komünizm, Rusya ya da Çin tarihine etki ettiyse, bu iki ülke de komünizmin tarihinde belirleyici rol oynamıştır; komünizm, Almanya'da ya da&nbsp;İngiltere'de üstün gelseydi çok farklı bir yazgıya sahip olurdu.&nbsp;Kutsal ya da dindışı temel metinler çelişik yorumlara açıktır.&nbsp;Deng Xiaoping'in, özelleştirmelerin Marx'ın düşüncelerinin&nbsp;doğrultusunda gerçekleştirildiğini ve ekonomik reformunun&nbsp;başarılarının, sosyalizmin kapitalizmden üstün olduğunu ortaya koyduğunu söylemesi insanı güldürebilir. Ama aslında bu&nbsp;yorum diğerlerinden daha gülünç değildir; hatta <span style="font-style:italic;">Das Kapital'in&nbsp;</span>yazarının düşlerine, Stalin'in, Kim İlsung'un, Pol Pot'un ya da&nbsp;Mao Zedong'un çılgınlıklarından daha yakındır.</p>

  <p>Öyle ya da böyle, gözlerimizin önünde gerçekleşen Çin deneyimine bakıldığında, dünya tarihinde kapitalizmin kazandığı en şaşırtıcı başarılardan birinin, bir komünist parti yönetiminde&nbsp;ortaya çıkacağını kimse yadsıyamaz. Öğretilerin esnetilebilirliğinin ve insanların bu öğretileri işlerine geldiği gibi yorumlamaktaki sonsuz becerisinin güçlü bir kanıtı değil mi bu?</p>

  <p>İslam âlemine dönecek olursak, din adına hareket ettiğini söyleyen kişilerin siyasal tutumlarını anlamak ve bunları değiştirmek yönünde adım atmak istenirse, bu durumun neden olduğu sorun ve bunun çözümü kutsal metinlerde aranmamalıdır. İşin&nbsp;kolayına kaçıp çeşitli Müslüman toplumlarında olup biten şeyleri "Müslümanlığa özgü" şeyler olarak açıklamak, beylik sözlerle yetinmek demektir, cahilliğe ve acizliğe mahkûm olmak&nbsp;demektir.</p>

  <p>Bugünün gerçekliklerini anlamak isteyenler için, dinlerin, etnik grupların, kültürlerin kendine özgülüğü, yararlı olmakla birlikte&nbsp;kullanımı güç bir kavramdır. Yadsındığında, ince ayrımlar kavranılmaz olur; aşırı önemsendiğindeyse işin özü kavranılamaz.</p>

  <p>Günümüzde, bu, aynı zamanda ikircil bir kavramdır. <span style="font-style:italic;">Apatheid</span> kesin olarak Siyahilerin "kendine özgülüklerine saygı" ilkesi üstüne kurulmamış mıydı? Her halk, Avrupa ya da Afrika kökenli olmasına göre, kendi kültürünün ona "çizdiği" yolu izlemek durumunda görülüyordu; bazılarının modernliğe doğru&nbsp;ilerlemesi gerekirken, başkaları atalarından kalma geleneklere&nbsp;saplanıp kalmak zorundaydılar.</p>

  <p>Güney Afrika örneği çarpıtılmış ve geride kalmış bir örnek olarak görülebilir. Ne yazık ki, öyle değil. <span style="font-style:italic;">Apartheid</span> ruhuna bugünün dünyasında her yerde rastlanıyor ve bu ruh yaygınlaşmayı sürdürüyor. Kimi zaman kasıtlı olarak, kimi zaman da, bunun&nbsp;tersine, dünyanın en iyi niyetleriyle.</p>

  <p>Size, bu yüzyılın başında, Amsterdam'da meydana gelen bir olayı anlatayım. Cezayir kökenli genç bir kadın gönlünde yatan&nbsp;bir tasarıyı gerçekleştirebilmek için belediyeye gitmiş: Mahallesindeki göçmen kadınlar, kendi aralarında buluşabilsinler, aile içi&nbsp;mikrokozmostan biraz olsun çıkabilsinler, hamamda yorgunluk&nbsp;atsınlar ve özgürce sorunlarından söz etsinler diye bir tür kulüp&nbsp;kurmak istiyormuş. Bir yetkili kendisini kabul etmiş, dinlemiş,&nbsp;notlar almış ve belediyenin kendisine yardım edip edemeyeceğini öğrenmek üzere birkaç hafta sonra yine gelmesini istemiş.&nbsp;Genç kadın çıkmış, işin olacağına inanıyormuş. Belirlenen tarihte yeniden belediyeye gittiğinde, bir de ne duysun, ne yazık ki, tasarı gerçekleştirilemezmiş. "Mahallenizdeki imamla görüştük,&nbsp;bunun iyi bir fikir olmadığını söyledi. Üzgünüz! "</p>

  <p>Bu sözleri söyleyen memurun, ağzından çıkanları ayrımcılık olarak değerlendirmediğine inanıyorum, hatta tersine bu tavrın&nbsp;son derece saygılı olduğunu düşünüyordu büyük olasılıkla. Bir&nbsp;etnik topluluğun ihtiyacına göre yapılması gerekene karar verirken, "dini lider"in fikrine göre hareket etmek yerinde bir davranış değil mi? Safça bir soru akla geliyor o zaman: Genç bir AvrupalI kadın bir tasarı öne sürmüş olsaydı, bu konudaki karar bağlı&nbsp;bulunduğu ruhani çevrenin Katolik ya da Protestan papazına mı&nbsp;bırakılırdı? Kesinkes hayır. Peki niye, diye sorulabilir aynı saflıkla. Alınacak yanıtlar da ister istemez anlaşılmaz olacaktır. Burada, asıl sorun, söylenmeyendedir, açıkça ifade edilmeyendedir ve&nbsp;etnik önyargıdadır. Özetle, bu şekilde hareket edilmiştir, çünkü&nbsp;"o insanlar" "bizim" gibi değildir. Öteki'ne karşı gösterilen bu&nbsp;"saygı"nın bir tür küçümseme olduğunu ve bir tiksinmeyi yansıttığını anlamamak için her türlü duyarlılıktan yoksun olmak&nbsp;gerekir. Her şekilde, "saygı duyulan" insanlar bunu böyle görüyorlar.</p>

  <p>Öteki'ni dinsel ya da etnik özelliklerine göre değerlendirmeye yönelik bu eğilim, başka yerlerden gelmiş insanları geleneksel aidiyetlerine iten bu düşünce alışkanlığı, kişileri ten renginden,&nbsp;aidiyetinden, şivesinden ya da adından bağımsız olarak görmeyi&nbsp;engelleyen bu düşünsel zayıflık, çok eski zamanlardan beri insan&nbsp;toplumlarını etkilemiştir. Ama bugünün "küresel köy"ünde böylesi bir tutum artık hoşgörülemez, çünkü her ülkede, her kentte&nbsp;birlikte yaşama olasılığını tehlikeye düşürür ve bütün insanlık&nbsp;için onulmaz bölünmeler, şiddetle dolu bir gelecek hazırlar.</p>

  <p>Ne yapmak gerekirdi, diye sorulacaktır bana. Farkları görmüyormuş gibi mi yapmalıydı? Sanki bütün insanlar aynı renkteymiş, aynı kültüre ve aynı inançlara sahipmiş gibi mi davranmalıydı?</p>

  <p>Yerinde sorular bunlar, bir süre durup düşünülmeyi hak ediyor.</p>

  <p>Herkesin, kendisini aidiyetlerinin bayrağını açıp dalgalandırmak ve bu şekilde muhataplarının bayrağını pekâlâ gördüğünü belli etmek zorunda hissettiği bir dönem yaşıyoruz. Bunun bir&nbsp;kurtuluş mu, yoksa kendini kaybetme mi; çağdaş bir nezaket mi,&nbsp;yoksa bir hoyratlık mı olduğunu bilmiyorum. Kuşkusuz, koşullara ve tarzlara bağlı bir şey söz konusu. Ortada bir ikilem olduğu gerçek. Ten renkleri, cinsiyetler, aksanlar, adların ses düzeni&nbsp;arasında bir fark yokmuş gibi davranmak, kimi zaman çok eskilerden beri var olan adaletsizlikleri gizlemekle ve sürdürmekle&nbsp;eşdeğerdir. Bunun tersine, ayırt edici özelliklerin kasıtlı olarak&nbsp;ve açıkça göz önünde bulundurulması da insanların aidiyetleri&nbsp;içine gömülmelerini ve karşılıklı "klan"ları içine hapsedilmelerine neden olur.</p>

  <p>Bilgelik bence daha etkili, daha incelikli ve daha emek isteyen bir yaklaşımda yatmaktadır. Olması gereken, bir HollandalI ile bir Cezayirli arasında -aynı örnek içinde kalmak amacıyla onları seçtim- var olabilecek farklılıkları görmezden gelmek değildir; bu farklılıkları kabul edip, bir yandan da ne bütün HollandalIların ne de bütün Cezayirlilerin aynı olduğunu göz önünde&nbsp;bulundurarak onları aşmak gerekir; bir HollandalI inançlı ya da&nbsp;agnostik, bilgili ya da dar kafalı, sağcı ya da solcu, kültürlü ya da&nbsp;kültürsüz, çalışkan ya da tembel, namuslu ya da serseri, hırçın ya&nbsp;da neşeli, eli açık ya da cimri olabilir, keza bir Cezayirli de.</p>

  <p>Bedensel ya da kültürel farklılıklar yokmuş gibi davranmak saçma bir tutumdur; ama daha ileriye doğru, birey olarak kişinin&nbsp;kendisine yönelmektense, göz önündeki farklılıklarla yetinilirse,&nbsp;işin özü anlaşılamaz.</p>

  <p>Bir kadına ya da bir erkeğe saygı duymak demek, onunla her hakka sahip bir insan gibi, özgür ve yetişkin bir insan gibi konuşmak demektir, yoksa onu, toprağa ait bir serf gibi, içinde yaşadığı topluluğa ait olan, bağımlı bir varlık olarak görmek değil.</p>

  <p>Cezayirli göçmene saygı duymak demek, bir tasarı hazırlamış ve onu yetkililere sunma cesaretini göstermiş biri olarak ona saygı göstermek demektir. Yoksa onu tutup dini liderinin sultası&nbsp;altına sokmak değil.</p>

  <p>Amsterdam'da meydana gelen bir olayı bile bile örnek verdim. Avrupa'nın, 17. yüzyıldan başlayarak, dinsel hoşgörüye doğru&nbsp;ağır ilerleyişinde öncü bir rol üstlenmiş bir kenttir Amsterdam.&nbsp;Öte yandan, belediye çalışanının mahalle imamına danışırken,&nbsp;kentte her zaman egemen olmuş açılım ruhu doğrultusunda hareket ettiğini düşündüğüne de eminim.</p>

  <p>Çünkü dört yüzyıl önce hoşgörü bu şekilde işliyordu. Dinsel azınlıklar özgürce ibadet edebiliyor; içlerinden biri uygunsuz bir davranışta bulunduğunda, kendi topluluğunun liderleri tarafından sertçe uyarılıyordu. Örneğin Spinoza 1656'da dindaşları tarafından bu şekilde aforoz edilmişti, çünkü varsayılan tanrıtanımazlığı Hıristiyan hemşerileriyle olan ilişkilerini&nbsp;tehlikeye düşürüyordu. Felsefecinin öz babası da dahil olmak&nbsp;üzere, birçok Yahudi'nin, İber Yarımadasından kovulduktan&nbsp;sonra görece yakın bir tarihte Amsterdam'a gelmesi ve o dönem&nbsp;için alışılmadık biçimde gönül yüceliği sergileyen ev sahiplerine karşı uygunsuz davranışlarda bulunulmasından korktukları&nbsp;göz önüne alındığında, daha da hassaslaşan bir sorundu bu.</p>

  <p>Kaldı ki, bugünün gerçeklikleri çok farklı ve son derece karmaşık, tutumlarsa aynı değil. Dünya çapındaki cemaatçi bir&nbsp;gelişimin tehdidi altındaki zamanımızda, kadınlar ile erkeklerin dinsel topluluklarına "zincirlenmesi" sorunları çözeceğine&nbsp;daha da ciddileştiriyor. Buna karşın, Avrupa'daki birçok ülkenin&nbsp;göçmenlerin dinsel bir temel üstünde örgütlenmelerini teşvik&nbsp;ederek ve cemaatçi muhatapların ortaya çıkmasını sağlayarak&nbsp;yaptığı sadece bu.</p>

  <p>Batı, dünyanın geri kalanıyla olan ilişkilerinde sık sık bu hataya düştü. Yüzyıllar boyunca, kendi yurttaşlarına uyguladığı ve büyüklüğünün kaynağı olan ilkeleri, yazgılarını elinde tuttuğu halklar başta olmak üzere, öteki halklara uygulayamadı.&nbsp;Örneğin, sömürge dönemi Fransası, Cezayir'deki eyaletlerinde&nbsp;yaşayanların bütün haklara sahip olmasını engellemek için, onları "Müslüman Fransızlar" statüsüne aldı; laik bir cumhuriyet&nbsp;için oldukça akıldışı bir adlandırmaydı bu.</p>

  <p>Geçmişte yapılan hataları anımsamak, aynı hataların yeniden yapılmasını engelleyebilmek açısından önemlidir. Sömürge dönemi, egemenler ile egemenlik altındakiler arasında ancak&nbsp;sağlıksız ilişkiler kurabilirdi, çünkü Öteki'ni safça "uygarlaştırma" isteği sürekli olarak onu hayâsız biçimde kendine tabi&nbsp;kılma arzusuyla çatışma içindeydi. Hannah Arendt'in <span style="font-style:italic;">Totalitarizmin Kökenleri</span>'nde yaptığı gibi, ulus-devletlerin beceriksiz imparatorluk mimarları gibi hareket ettiğini görmek gerek; oysa&nbsp;böylesi bir girişim, bir araya getirilmek istenenlere karşı belli&nbsp;bir saygı eşliğinde gerçekleştirilmeliydi; İskender Yunanlılar ile&nbsp;Perslerin toplu halde birbirleriyle evlenmelerinin düşünü kuruyordu; Roma, Atina ile İskenderiye'ye yürekten bağlıydı ve en&nbsp;sonunda Kelt din adamlarından Arabistan Bedevilerine kadar&nbsp;İmparatorluğun bütün uyruklarına yurttaşlık hakkı vermişti.&nbsp;Daha yakın tarihte, Avusturya-Macaristan ya da Osmanlı İmparatorlukları gerçekten birleştirici rol üstlenmek istemişler, bu&nbsp;konuda eşine rastlanmayacak başarılar elde etmişlerdi. Buna&nbsp;karşılık, 19. ve 20. yüzyıllarda Avrupa ulusları tarafından kurulan sömürge imparatorlukları, kendini büyütme arzusundan,&nbsp;uygulamalı ırkçılık okullarından ve Avrupa'yı kana bulayacak&nbsp;savaşlara, soykırımlara, totalitarizmlere yol açan manevi aykırılık okullarından ibaret kaldı.</p>

  <p>İçinde bulunduğumuz dönem, Batı'ya, manevi inandırıcılığını yeniden canlandırma olasılığı sunuyor; bunu ne suçunu kabul ederek ne "dünyadaki bütün dertlere" kucak açarak, ne&nbsp;de başka yerlerden gelen değerlerle uzlaşarak yapabilir; inandırıcılığını yeniden elde edebilmesinin tek yolu, kendi değerlerine hâlâ sadık olduğunu göstermesidir; demokrasiye saygılı,&nbsp;insan haklarına saygılı olması, hakkaniyet, bireysel özgürlük ve&nbsp;laiklik kaygısı taşımasıdır. Bunları dünyanın geri kalanıyla, her&nbsp;şeyden önce de onun çatısı altında yaşamayı seçmiş kadınlar ve&nbsp;erkeklerle olan ilişkilerinde sergilemelidir.</p>

  <p>Batı ülkelerinin, göçmenlerine karşı tutumu öyle herhangi bir konu değil. Bana göre -sırf ben de bir göçmen olduğum için söylemiyorum bunu- çok temel bir sorun bu.</p>

  <p>Bugün dünya birbirine rakip "uygarlıklar" arasında bölündüyse, bu "uygarlıklar" öncelikle kadın-erkek göçmenlerin ruhunda çatışıyor. Şu son yıllarda rastlanan en ölümcül ve en şaşırtıcı saldırıların, New York'takilerin, Madrid'dekilerin,&nbsp;Londra'dakilerin ve başka yerlerdekilerin, kimisi Hint Yarımadası, kimisi Mağrip, kimisi de Mısır kökenli göçmenler tarafından gerçekleştirilmiş olması bir rastlantı değil; örneğin Dünya&nbsp;Ticaret Merkezi'nin ikiz kulelerine yönelik saldırıları yöneten&nbsp;şu İslamcı militan, bir Alman üniversitesinde kısa bir süre önce&nbsp;kentçilik alanında doktorasını vermiş. Aynı zamanda, birçok&nbsp;göçmen de göç ettikleri ülkelerin entelektüel, sanatsal, toplumsal, ekonomik ve siyasal yaşamlarına sessiz sedasız biçimde ve&nbsp;yüce gönüllülükle katkıda bulunuyor; o ülkelere yeni düşünceler, eşsiz rekabetler, ahenkler, tatlar, farklı duyarlılıklar kazandırıp Batı ülkelerinin dünyaya ayak uydurmasını, dünyayı&nbsp;bütün çeşitliliğiyle, bütün karmaşıklığıyla daha yakından tanımasını sağlıyor.</p>

  <p>Açık açık ve sözlerimi tartarak yazıyorum: Yaşadığımız dönemin en büyük savaşı, öncelikle bu konuda, göçmenler konusunda verilmeli; bu savaşın kazanılıp kazanılamayacağını&nbsp;bu belirleyecek. Ya Batı onların yeniden gönüllerini fethetmeyi,&nbsp;güvenlerini kazanmayı, öne sürdüğü değerleri onlara kabul ettirmeyi başarıp dünyanın geri kalanıyla olan ilişkilerinde kendişine yardımcı olacak belagatli arabulucular edinecek; ya da göçmenler onun en ciddi sorunu haline gelecekler.</p>

  <p>Savaş çetin olacak, üstelik Batı artık onu kazanabilmek için çok iyi bir konumda değil. Dün, onun hareketlerine yalnızca ekonomik engeller ve kendi kültürel önyargıları köstek vuruyordu.&nbsp;Bugünse, çok büyük bir düşmanı hesaba katmak durumunda:&nbsp;Uzun zamandır yaralı olan ve şimdi ölümcül bir hal alan o kimlikler. Eski zamanlardaki göçmenler, sömürge halkları gibi, koruyucu güçten yalnızca üvey ana gibi değil de, ana gibi davranmasını istiyorlardı; onların oğullarıysa kızgınlıktan, gururdan,&nbsp;yılgınlıktan ve sabırsızlıktan bu akrabalık ilişkisini istemiyorlar&nbsp;artık; kökensel aidiyetlerinin simgelerini bayrak gibi sallıyor ve&nbsp;kimi zaman ikinci evleri düşman toprağıymış gibi davranıyorlar. Eskiden biraz yavaş olsa da etkisini gösteren bütünleştirme&nbsp;makinesi tıkandı. Bazen de onu kasten bozuyorlar.</p>

  <p>Benim gibi otuz yılı aşkın bir süredir Avrupa'da yaşayan ve göç konusunda -birbirlerinden çok farklı politikalar İzlense de- birçok ülkede birlikte yaşamanın yavaş yavaş daha da güçleştiğini&nbsp;gören birinin içinden sık sık pes etmek geçiyor. Hiçbir yaklaşımın umut edilen sonucu vermemesinden kaynaklanan bu çökertici duyguyu hisseden bir tek ben değilim herhalde; ne en&nbsp;katı, ne en özgürlükçü yaklaşım; ne her göçmeni bütün yurttaşlık haklarına sahip bir Fransız yapmaya yönelik iddialı "cumhuriyetçi modeli"; ne de onları İngiliz yapmayı denemeksizin&nbsp;çeşitli toplulukların kendine özgülüklerini kabul eden, yararcı&nbsp;Manş Ötesi modeli çözebildi bu durumu.</p>

  <p>Bu yüzyılın ilk yıllarında, HollandalI sinemacı Theo Van Gogh'un öldürülmesi, Danimarka'da çizilen karikatürlerle ilgili&nbsp;gösteriler gibi olaylar ve hemen hemen bütün ülkelerde ortaya&nbsp;çıkan, maddi manevi şiddetin taşıyıcısı, endişe verici onlarca,&nbsp;yüzlerce belirti de benim gibi ilgili bir gözlemci için bir o kadar&nbsp;üzücü.</p>

  <p>Bu noktada, İslam âlemi ve Afrika kökenli göçmenleri göç ülkeleriyle bütünleştirme isteğinin hiçbir işe yaramadığı sonucuna varmaya yalnızca bir adım kalmış durumda, hatta birçokları bu adımı sessizce attılar bile; her ne kadar kendilerini bunun tersini söylemek zorunda hissetseler de. Kendi adıma, birlikte yaşamanın olanaklı olduğuna ve çatışma, tiksinme, şiddet&nbsp;doğuracak bir bölünmeye boyun eğmektense, farklı kültürlerin&nbsp;yandaşları arasında sağlam ilişkiler kurmak için bunun vazgeçilmez olduğuna inanmayı sürdürüyorum; kaldı ki böylesi bir&nbsp;bölünmeyi en iyi çifte aidiyetlerini bütünüyle benimseyecek&nbsp;göçmenler ortadan kaldırabilir.</p>

  <p>Bunu söylerken, başarılı bir bütünleşmenin bugün güç olduğunu, gelecek on yıllarda daha da güçleşeceğini ve geliyorum diyen felaketin önüne geçmek için, düşünülmüş, etkili, sabırlı ve hatta kararlılıkla girişilecek bir hareket gerekeceğini de biliyorum.</p>

  <p>Fransa'da, yüce gönüllü kişiler, buna az çok inanarak, birbiri ardına gelen göçmen dalgalarının -İtalyanlar, Lehler ya da İspanya İç Savaşı'ndan kaçan sığınmacılar- ülke nüfusuyla tamamen bütünleşmeden önce düşmanca önyargılara karşı koymaları&nbsp;gerektiğini; İslam âleminden gelen göçmenlerin de en sonunda&nbsp;buna benzer bir noktaya varacaklarını söylüyorlar. Övgüye değer ama pek inandırıcı olmayan sözler bunlar. Asıl gerçek şu ki&nbsp;küresel ortama bugün olduğu gibi kuşku ve hınç damgasını vururken, herhangi bir Avrupa ülkesinin bütünleşme sorunlarını&nbsp;çözmesi çok güç olacak.</p>

  <p>Her ülkede meydana gelen olaylar kısmen o ülkede yürütülen politikalara, ama aynı zamanda, geniş ölçüde, o ülkenin önüne geçemediği etkenlere de bağlı. Bir Mağripli Hollanda'ya&nbsp;göç ettiğinde, kendisiyle birlikte kendi vatanının bir imgesini&nbsp;de taşıyor oraya, ondan önce Hollanda'ya gelen yakınlarının da&nbsp;yansıttığı bir imge burada söz konusu; ama aynı zamanda bütün Batı'nın da imgesini taşıyor, ki bu da Hollanda tarihinden&nbsp;daha çok ABD'nin siyasetiyle ya da Fransız sömürgeciliğinin&nbsp;anısıyla ilişkili bir imge. Bu düşüncenin hem olumlu yönleri var&nbsp;-olmasaydı, insanlar yaşamak için oraya gitmezlerdi! - hem de&nbsp;olumsuz yönleri; ama bugün bu olumsuzlukların payı otuz yıl&nbsp;öncesine göre çok daha büyük.</p>

  <p>Yeni gelenler, ev sahiplerinin davranışlarını dikkatle gözlemliyorlar. Kendilerine düşman ya da küçümseyici bir ortamda bulunduklarını hissettirecek bakışları, hareketleri, sözleri, fısıldaşmaları, sessizlikleri kolluyorlar. Elbette, göçmenlerin hepsi&nbsp;aynı şekilde davranmıyor. Geçimsiz olanlar ve "ötekiler"den gelen her şeyi olumsuz tarafından yorumlayanlar var; bir de, onların tersine, yalnızca kabul edildiklerini ya da saygı gördüklerini&nbsp;ya da sevildiklerini gösterebilecek şeylere dikkat eden saflar&nbsp;var. Kimi zaman aynı kişilerin duyguları birden değişiveriyor;&nbsp;dostça bir gülümsemeye taşkın bir minnettarlıkla karşılık veriyorlar; derken, hemen sonra, düşmanlık, horgörü ya da sadece&nbsp;belli bir küçümseme belirtisi içeren bir söz ya da hareketle karşılaşınca, aynı insanlar bu kez vurmak, her şeyi kırmak, kendilerini de yok etmek istiyorlar. Çünkü kendi imgelerinden olduğu&nbsp;kadar onu yansıtan aynadan da nefret ediyorlar.</p>

  <p>Göçmenler ile göç ülkeleri arasındaki ilişkileri ve dolayısıyla birlikte yaşama konusunu hassas kılan şey, yaranın hâlâ açık olması. Bir türlü kabuk tutamadı. En ufak şey, kimi zaman&nbsp;basit bir kaşıma ya da sakar bir okşama acıyı canlandırıveriyor.&nbsp;Batı'da, bunca alınganlığa birçok insan omuz silkiyor. Sömürgecilik, siyahi insan ticareti, Sanların, Taynoların ya da Azteklerin&nbsp;yok edilmesi, Afyon Savaşı, Haçlı Seferleri, bütün bunlar artık&nbsp;geçmişte kaldı - kendi ölülerini gömme işini ölülere bırakmak&nbsp;gerekmiyor muydu? <a id="footnote2"></a><sup><a href="../Text/#bookmark1">2</a></sup> Ama geçmiş ne her insanda ne de her toplumda aynı düşünsel uzamı işgal ediyor.</p>

  <p>Geçmişin geçmiş olması için, zamanın geçmesi yetmez. Bir toplumun bugünüyle dünü arasına bir çizgi çekebilmesi için, varsayımsal sınırın bu tarafına onurunu, kendine olan saygısını, kimliğini yerleştirebilmesi gerekir; yakın zamanda gerçekleştirilmiş bilimsel icatlara, inandırıcı ekonomik başarılara, başkalarının&nbsp;hayranlığını kazanmış kültürel ilişkilere ya da askeri zaferlere&nbsp;sahip olması gerekir.</p>

  <p>Batı ulusları kendileriyle gurur duymak için çok geride kalmış yüzyıllara bakmak durumunda değiller. Kendilerinin&nbsp;tıbba, matematiğe ya da gökbilime olan katkılarını sabah okudukları gazetelerde bulabiliyorlar, İbn Sina'nın çağdaşlarını ileri sürmeye ya da durmaksızın "sıfır"ın, "zenit"in, "cebir"in ve&nbsp;"algoritmamın kökenini anımsatmaya ihtiyaç duymuyorlar. En&nbsp;son askeri zaferleri 2003, 2001 ve 1999 tarihli; Selahaddin Eyyubi, Hannibal ya da Asurbanipal dönemlerine kadar gitmelerine gerek yok. Batılılar, bu nedenle, sürekli geçmişlerine dönme&nbsp;gereksinimi duymuyorlar. Geçmişlerini biraz olsun inceliyorlarsa, bu izledikleri yolu daha iyi görebilmek, eğilimleri ortaya&nbsp;çıkarmak, anlamak, düşünmek ya da genel sonuçlara varmak&nbsp;istemelerinden kaynaklanıyor. Ama bu ne hayati bir ihtiyaç ne&nbsp;de kimlikten kaynaklanan bir gereklilik. Kendilerine saygı duymaları için şimdiki zaman yetiyor.</p>

  <p>Buna karşılık, şimdiki zamanları yalnızca başarısızlıklarla, bozgunlarla, yoksunluklarla ve aşağılanmalarla örülü olan halklar, kendilerine inanmayı sürdürebilmek için gereken kanıtları ister istemez geçmişte arıyorlar. Bugünün dünyasında</p>

  <p>Araplar kendi ülkelerinde, neredeyse diyasporadaki kadar sürgünde, kendilerini her yere yabancı; yenilmiş, gözden düşmüş, aşağılanmış hissediyorlar; bunu söylüyor, haykırıyor, bundan&nbsp;yakınıyor ve sürekli olarak, açık ya da kapalı biçimde, tarihin&nbsp;akışını nasıl tersine çevirebileceklerini sorguluyorlar.</p>

  <p>Bütün Doğu halkları, son yüzyıllarda, bunlara benzer duygular yaşadı. Hepsi kimi zaman kendini Batı'ya göre değerlendirmek zorunda hissetti, hepsi onun olağanüstü enerjisinin, korkutucu ekonomik ve askeri etkinliğinin, aynı şekilde fetih&nbsp;ruhunun kurbanı oldu. Hepsi ona hayran oldu, ondan korktu,&nbsp;nefret etti, onunla savaştı; sonuçta farklı farklı yazgılar yaşadılar: Çinliler, Hintler, Japonlar, İranlılar, Türkler, VietnamlIlar,&nbsp;Afganlar, Koreliler, EndonezyalIlar ve aynı şekilde Araplar. Bu&nbsp;halklardan hiçbiri, kendi tarihini, Batı'yla olan yüzlerce yıllık&nbsp;karşılıklı ilişkilerine binbir türlü gönderme yapmadan anlatamaz. Çin gibi büyük bir ülkenin çağdaş tarihinin tümü, temel&nbsp;bir soruyla ilişkilendirilebilir: Beyaz adamın akıl almaz meydan&nbsp;okumasına nasıl yanıt vermeli? Söz konusu olan, ister Boxer&nbsp;Ayaklanması ister Mao Zedong'un, "Büyük Atılım"ın, Kültür&nbsp;Devrimi'nin yükselişi isterse Xiaoping'in giriştiği yeni ekonomi&nbsp;politikası olsun, bütün köklü değişimler, geniş ölçüde, bu soruya bir yanıt arayışı olarak yorumlanabilir. Öte yandan aynı&nbsp;soru şu şekilde de sorulabilir: Onurumuzu kaybetmeden çağdaş&nbsp;dünyayla bütünleşebilmemiz için geçmişimizden neye sahip&nbsp;çıkmalı, neyi dışlamalıyız?</p>

  <p>Hiçbir toplumun bilincinden asla bütünüyle silinmeyen ama her yerde aynı yoğunlukta ortaya konmayan bir sorudur&nbsp;bu.</p>

  <p>Bir ulus başarı kazandığında, ötekilerin bakışı değişir, bu da onun kendisini değerlendirişine etki eder. Özellikle dünyanın&nbsp;Japonya'ya, ardından da Çin'e karşı takındığı tavrı düşünüyorum. Eleştirilen, korkulan, ama savaşma yetileri ve her şeyden&nbsp;önce ekonomik mucizelerinden ötürü saygı duyulan bu ülkelerin&nbsp;kültürlerini oluşturan her şey, diğerlerinin gözünde büyük değer kazandı; dilleri, sanat yapıtları, eski ya da çağdaş edebiyatları, atalardan kalma tıp yöntemleri, tinsel uygulamaları, mutfak&nbsp;gelenekleri, ayin dansları, savaş sanatları, hatta batıl inançları&nbsp;bile hayranlık uyandırmaya başladı. Bir halk, ne zaman muzaffer bir halk imajı kazansa, onun uygarlığını oluşturan her şey&nbsp;bütün dünya tarafından ilgiyle ve önsel bir saygıyla izlenir. Bundan böyle, kendisi de geçmişinden kopma olanağından yararlanabilir ve onu eleştirebilir. Çinliler bugün genelde geçmişlerine&nbsp;karşı duyarsızlık sergiliyor; Batılı ziyaretçiler, onların binyıllık&nbsp;uygarlıklarının "eski nesneleri" karşısında şaşkına dönünce, eğlenip buna bir anlam veremiyormuş gibi davranıyorlar.</p>

  <p>Araplarsa böyle bir konumda değil. Durmadan bozgun üstüne bozgun yaşadıklarından, dünyanın geri kalanı onların uygarlığına tepeden bakıyor. Dilleri küçük görülüyor, edebiyatları fazla okunmuyor, inançları insanlarda kuşku yaratıyor, yücelttikleri ruhsal liderlerle alay ediliyor. Başkalarının bakışını ruhlarının derinliklerinde hissediyor, sonuçta da bu bakışı içselleştirip kendilerine karşı kullanıyorlar. Bu yıkıcı kendinden nefret&nbsp;duygusu Arapların birçoğunda yaygınlaşıyor. "Onlar" diye yazıyorum ama "biz" de diyebilirdim pekâlâ, çünkü iki zamire de&nbsp;eşit uzaklıkta hissediyorum kendimi: Aynı oranda yakın, aynı&nbsp;oranda da uzak; belki de bu iki zamir arasındaki salınım birbirine eklenen kültürlerimin trajedisini yansıtıyor.</p>

  <p>Bu hastalıklı tutumun çelişik itkilere yol açtığını görebilmek için vahşi bir psikanalize başvurmanın hiç de gereği yok. Öfkesini acımasız bir dünyadan çıkarma isteği ve kendini yok&nbsp;etme isteği. Kimliğinden kurtulma arzusu ve kimliğini herkese gösterme arzusu. Bir yandan da artık güven duyulmayan&nbsp;bir geçmişe sarılma gereksinimi; çünkü o geçmiş hiçe sayılan&nbsp;kimlik için bir cankurtaran simidi, bir sığınak, bir barınak işlevi&nbsp;görüyor.</p>

  <p>Geçmiş ve çoğunlukla da din. İslamiyet kimlik için olduğu kadar onur için de bir tapınaktır. İnsandaki gerçek inancı elinde bulundurduğu, kendisine daha iyi bir dünyanın vaat edildiği,&nbsp;Batıklarınsa ileride perişan olacakları düşüncesi, bu dünyada bir&nbsp;parya, bir mağlup, sonsuza dek kaybetmeye mahkûm olmanın&nbsp;utancını ve acısını dindiriyor. Bugün, Müslüman halkın, diğer&nbsp;uluslar arasında kendisini lanetlenmiş ya da dışlanmış değil de&nbsp;kutsanmış, Yaradan tarafından "seçilmiş" olarak gördüğü ender&nbsp;alanlardan biri, hatta belki de tek alan bu.</p>

  <p>Arapların durumunun dünya üstünde daha da kötüye gittiği ölçüde, ordularının yenik düştüğü, topraklarının işgal edildiği, halkının işkence gördüğü, aşağılandığı; düşmanlarınınsa sınırsız güce sahip olduğu ve onlara tepeden baktığı ölçüde,&nbsp;dünyaya kazandırdıkları din, kendilerine olan saygılarının son&nbsp;kalesi haline dönüşüyor. Ondan vazgeçmeleri, evrensel tarihe&nbsp;olan en önemli katkılarına sırt çevirmeleri, bir anlamda, varoluş&nbsp;nedenlerine sırt çevirmeleri anlamına geliyor.</p>

  <p>Bu yüzden, acılarla dolu bu çağda, Müslüman toplumların yaşadığı sorun, din ile siyaset arasındaki ilişkiden ziyade, din&nbsp;ile tarih, din ile kimlik, din ile onur arasındaki ilişkiyle bağlantılı. Müslüman ülkelerde dinin yaşanma biçimi, halkların içinde&nbsp;bulunduğu açmazı yansıtıyor; halbuki şu durumdan kurtulabilseler ve demokrasiye, modernliğe, laikliğe, birlikte yaşamaya,&nbsp;bilginin önceliğine, yaşamın övgüsüne uyan ayetleri yeniden&nbsp;bulabilseler, metinlere olan harfi harfine bağlılıkları daha yumuşak, daha sevecen, daha esnek olacak. Ama yalnızca kutsal&nbsp;metinlerin yeniden yorumlanmasıyla bir değişim olacağını ummak yanıltıcı olur. Bir kez daha yineleyeceğim için bağışlayın:&nbsp;Ne sorun ne de bunun çözümü kutsal metinlerde.</p>

  <p>İslam âleminin içinde bulunduğu bu tarihsel açmazın, bütün insanlığın gözleri kapalı biçimde yöneldiği gerilemenin en açık&nbsp;belirtilerinden biri olduğuna kuşku yok. Bu, Araplardan, Müslümanlardan ve onların dinlerini yaşama tarzlarından kaynaklanan bir hata mı? Kısmen, evet. Aynı şekilde, Batıklar ve&nbsp;onların yüzyıllardır öteki halklarla olan ilişkilerini yönetme&nbsp;biçimlerinin de payı yok mu? Kısmen, var tabii. Peki, son on yıllarda, Amerikalıların ve İsraillerin de özel bir kabahati yok mu&nbsp;bu durumda? Kesinlikle var. Bugün Ortadoğu'nun kanayan yarasından hareketle, bütün dünyayı kangrenleştirmeye başlayan&nbsp;ve uygarlığımızın bütün kazanımlarını tehdit eden bir duruma&nbsp;son vermek isteniyorsa, bütün bu oyuncuların tutumlarını kökünden değiştirmeleri gerekiyor.</p>

  <p>Bu gerçekliği dile getirmek, olmayacak bir duaya amin demek gibi, ama omuz silkip boşveremeyiz ona. Hem Yahudi&nbsp;halkının trajedisini hem Filistin halkının trajedisini hem İslam&nbsp;âleminin trajedisini hem Doğu Hıristiyanlarının trajedisini ve&nbsp;aynı zamanda içinde Batı'nın içine düştüğü açmazı göz önünde&nbsp;bulunduracak bir tarihsel uzlaşmayı yürürlüğe koymak için çok&nbsp;mu geç kalındı?</p>

  <p>Bu yüzyılın başında, ufuk kapkaranlık görünse de, bazı çözüm yolları inatla aranmalı.</p>

  <p>Umut verici çözümlerden biri, Arap ve Yahudi diyasporalarınmın, Ortadoğu'yu güçsüz düşüren tüketici ve kısır çatışmayı bütün&nbsp;dünyada sürdürmek yerine, kendiliklerinden, kurtarıcı bir yakınlaşmaya girişmeleridir.</p>

  <p>Bugün bir Arap ile Yahudinin, Beyrut, Cezayir, Kudüs ya da İskenderiye'den ziyade, Paris'te, Roma'da, Glasgow'da,&nbsp;Barselona'da, Chicago'da, Stockholm'de, Sâo Paulo'da ya da&nbsp;Sydney'de buluşup serinkanlılıkla yarenlik etmesi çok daha&nbsp;kolay değil mi? Orada, onların diyasporalarının birlikte yaşadığı geniş dünyada, yan yana oturup yeniden ilişki kuramazlar&nbsp;mı, Ortadoğu'daki onca sevdikleri halklar için başka bir gelecek&nbsp;kurmak amacıyla kafa kafaya verip düşünemezler mi?</p>

  <p>Bunu zaten yapıyorlar, diye karşılık verilecektir. Kuşkusuz yapıyorlar, ama kesinlikle gerektiği kadar değil. Bu çok önemli&nbsp;konuya ilişkin, daha önce başka konularla ilgili olarak söylediğim şeyi yineleyeceğim: Asıl dert Araplar ile Yahudilerin eskisine göre daha çok konuşup konuşmamaları, kişiler arasında&nbsp;ilişki kurulup kurulmadığı değil; asıl sorun, onların durmak&nbsp;bilmeyen ve dünyanın çivisinin çıkmasında payı bulunan bir&nbsp;çatışmayı çözüp çözemeyecek olduklarını anlamak.</p>

  <p>Diyasporalara düşen rolle ilgili az önce dile getirdiğim dileğin yanında, nerede olurlarsa olsunlar, nereden gelmiş olurlarsa olsunlar ve hangi güzergâhları izlemiş olurlarsa olsunlar, göçmen&nbsp;halkların tümü için çok daha yoğun bir umut taşıyorum içimde.</p>

  <p>Onların iki kültürel evrenle de güçlü bağları var ve iki taraf için de iletim aracı, arayüzey görevi görebilirler. Bir göçmenin göç ettiği ülkede, içinde doğduğu toplumun duyarlılıklarını savunması ne kadar olağansa, aynı göçmenin, anayurdunda, göç&nbsp;ülkesinde edindiği bir duyarlılığı savunması da o kadar olağan&nbsp;olmalıdır.</p>

  <p>Zaman zaman, Avrupa'daki Arap-Müslüman göçmenler bir ulus oluştursalar, bu, Avrupa Birliği üyesi ulusların birçoğundan&nbsp;daha kalabalık, hepsinden daha genç nüfuslu ve en hızlı nüfus&nbsp;artışına sahip ulus olurdu, deniyor. Kaldı ki bu topluluk Doğu'da&nbsp;yaşayan bir ulus oluştursaydı da, onun aynı şekilde sayısal açıdan yadsınamayacağı, nitel ölçütler açısındansa sıralamanın en&nbsp;üstünde yer alacağı göz ardı ediliyor: eğitim düzeyi, girişim&nbsp;ruhu, özgürlük deneyimi, modern yaşamın maddi ve entelektüel araçlarına yatkınlığı, gündelik birlikte yaşama alışkanlığı, en&nbsp;farklı kültürleri yakından tanıma yetisi vb. Bütün bunlar bu göçmenlere, ne Batı'da ne Doğu'da hiçbir nüfusun sahip olmadığı&nbsp;gizil bir etkileme gücü kazandırıyor.</p>

  <p>Onların şimdilerde kullandıklarından daha fazla kullanmaları gereken bir güç bu. Üstelik güvenle, gururla ve "iki tarafta" da kullanmalılar onu.</p>

  <p>Yabancı ülkeye göç eden birinin, öncelikle kendi ülkesinden göçtüğü unutuluyor genelde. Sıradan bir ayrıntı değil bu, göçmen gerçekten iki kişidir, kendini de öyle görür. İki farklı topluma aittir ve her iki toplumda aynı statüye sahip değildir. Örneğin, sürüldüğü kentte, alt düzeyde bir görevde çalışmaya boyun&nbsp;eğen diplomalı biri, anayurdunda, saygın bir kişi olabilir. Kuzey&nbsp;şantiyelerinde çekine çekine, hep yere baka baka konuşan Faslı&nbsp;bir işçi, yakınlarının arasına döndüğünde, gururla kendi dilini&nbsp;kullanabildiğinde, özgüvenli hareketlerle, yüksek sesle konuşan, tatlıdilli bir hikâyeciye dönüşebilir. Gecelerini şehrin dışındaki bir hastanede geçiren, akşam yemeklerinde ılık bir çorba&nbsp;ve bir parça ekmekle yetinen Kenyalı bir hastabakıcı, doğduğu&nbsp;ülkede büyük saygı görebilir, çünkü her ay gönderdiği paralarla&nbsp;bir düzine yakınının beslenmesini sağlıyordur.</p>

  <p>Daha pek çok örnek verebilirim bu konuda. Söylemek istediğim şey şu: "Yabancı ülkeye göç eden" kişinin ardında "kendi ülkesinden göç eden" kişinin olduğu göz önünde bulundurulmadığında, işin özü ıskalanıyor. Göçmenlerin statüsü, onların&nbsp;Batı toplumları içindeki yerlerine, yani çoğunlukla toplumsal&nbsp;sıralamanın en aşağılarında oluşlarına göre değerlendirildiğinde, önemli bir stratejik hata yapılmış oluyor; doğdukları ülkenin&nbsp;toplumu içinde modernleşmenin, toplumsal ilerlemenin, entelektüel özgürlüğün, gelişimin ve uzlaşımın öncüsü oldukları&nbsp;görmezden geliniyor.</p>

  <p>Kaldı ki onlardaki bu etkileme gücü, yineliyorum, karşılıklı iki tarafa da uygulanabilir. Bir insan Avrupa'da yaşayıp Cezayir'deki, Bosna'daki ya da Ortadoğu'daki çatışmaları sürekli&nbsp;olarak inceleyebilir, aynı şekilde son altmış yılda Avrupa'da yaşanan deneyimleri, Fransız-Alman uzlaşısını, Avrupa Birliği'nin&nbsp;kuruluşunu, Duvar'ın yıkılışını; diktatörlük döneminin ve sömürgeci seferlerinin, savaşlarda sergilenen kasaplıkların, kıyımların, soykırımların, köklü nefretlerin mucizevi biçimde&nbsp;kesin olarak aşılıp bir barış, dirlik düzenlik, özgürlük ve refah&nbsp;çağma yönelinmesini Ortadoğu'ya, Bosna'ya ya da Cezayir'e aktarabilir.</p>

  <p>Etki akımlarında böylesi bir değişim yaşanması için ne yapmak gerekiyordu? Bunun için, göçmenlerin anayurtlarındaki toplumlarına yapıcı bir mesaj aktarmak istemeleri ve aynı zamanda bunu yapabilmeleri gerekiyordu. Söylemesi kolay, gerçekleştirmeye gelince zor bir iş bu, çünkü düşünme alışkanlıklarımızda ve davranışlarımızda köklü bir değişim yapılmasını&nbsp;gerektiriyor.</p>

  <p>Sözgelimi, göçmenlerin, Avrupa deneyiminin havarileri rolüne soyunmayı istemeleri için, bu deneyime tamamen ortak olmaları; ne zaman "kendilerine özgü" yüzlerini gösterseler, adlarını dile getirseler ya da anadillerinin şivesini açığa vursalar, ayrımcılıklara, aşağılamalara, babacılığa, küçümsemeye maruz&nbsp;kalmamaları; tersine, göç ettikleri ülkenin toplumuyla zorlama&nbsp;olmaksızın kendilerini özdeşleştirebilmeleri, bedensel ve ruhsal&nbsp;anlamda o topluma karışmaya davet edildiklerini hissedebilmeleri gerekiyordu.</p>

  <p>Ama bir göçmenin, göç ettiği ülkenin toplumuyla kendisini özdeşleştirebilmesi yetmez; anayurdundaki toplumu etkileyebilmesi için, aynı zamanda, o toplumun hâlâ onu tanıyabilmesi, kendisini onda görebilmesi zorunludur. Dolayısıyla, göçmenin&nbsp;tamamen ve olabildiğince serinkanlılıkla ikili aidiyetini üstlenebilmesi şarttır. Bugün söz konusu olan durum bu değil. İki&nbsp;simgesel örneği alırsak, ne Fransızların ne de İngilizlerin soruna yaklaşımı bu yönde.</p>

  <p>Fransa'da, göçmen sorununun ele alınışı, eskiden sömürge halklarıyla olan ilişkilerde de olduğu gibi, her insanın Fransız&nbsp;olabileceği ve bunun için insanlara yardım edilmesi gerektiği&nbsp;düşüncesini temel alıyor. Bu, Aydınlanma Çağı'nda ortaya çıkmış ve Çinhindi, Cezayir ya da Madagaskar gibi farklı farklı&nbsp;bölgelerde dürüstçe uygulanabilseydi büyük olasılıkla dünyanın çehresini değiştirebilecek yüce. gönüllü bir düşünce. Özü&nbsp;açısından hâlâ saygıdeğer, hatta hiç olmadığı kadar vazgeçilmez bir düşünce. Bir insan doğup büyüdüğü ülkeden başkasına&nbsp;yerleşmeye karar verdiğinde, yakın bir gelecekte, kendisinin ve&nbsp;çocuklarının bütünüyle göç edilen ülkenin ulusuna dahil olacağını bilmesi önemli. Fransızların yaklaşımı, bu açıdan evrensel&nbsp;bir değer taşıyor benim gözümde; kendi adıma, bu mesajı, göçmene kültürünü, geleneklerini koruyabileceğini ve yasa tarafından korunacağını, buna karşın ona ev sahipliği yapan ulusun&nbsp;dışında kalacağını söyleyen mesaja her şekilde yeğlerim.</p>

  <p>Gelgelelim, uygulamada, bu yaklaşımların hiçbiri, içinde bulunduğumuz yüzyıla uygunmuş gibi gelmiyor bana; hiçbirinin, insanların uyumlu biçimde birlikte yaşaması sorununa&nbsp;uzun süreli bir çözüm getirebileceğini sanmıyorum. Çünkü&nbsp;farklılıklarına karşın, bu iki politika da aynı önvarsayımdan&nbsp;hareket ediyor: Bir insanın bütünüyle iki kültüre birden bağlı&nbsp;olamayacağı varsayımından.</p>

  <p>Oysa, bu yeni yüzyılda, göçmenin, tam da bunun tersi bir mesajı duymaya ihtiyacı var. Sözlerle, davranışlarla, siyasal kararlarla kendisine şunun söylenmesine ihtiyaç duyuyor o: "Kendiniz olmaktan çıkmadan, tamamen bizden biri olabilirsiniz. "&nbsp;Bu da şu anlama geliyor: "Dilimizi derinlemesine öğrenmek sizin hakkınız ve göreviniz. Ama aynı zamanda anadilinizi unutmamak da hakkınız ve göreviniz, çünkü bizler, size ev sahipliği&nbsp;yapan ulus olarak, değerlerimizi paylaşan, kaygılarımızı anlayan ve dünyadaki bütün halkların seslerini bizlere duyuracak&nbsp;şekilde Türkçeyi, Vietnamcayı, Rusçayı, Arapçayı, Ermeniceyi,&nbsp;Svahili dilini ya da Urducayı kusursuz biçimde konuşabilen insanlara ihtiyaç duyuyoruz aramızda. Sizler, her alanda -kültür,&nbsp;siyaset, ticaret- o halklarla aramızdaki yeri doldurulamaz arabulucular olacaksınız. "</p>

  <p>Bir göçmenin açlığını çektiği şey, öncelikle saygınlıktır. Hatta, daha açık olmak gerekirse, kültürel saygınlıktır. Din de bunun&nbsp;bir öğesidir ve inananlar huzur içinde ibadet etmek istemekte&nbsp;haklıdırlar. Ama kültürel kimlik söz konusu olduğunda, onu&nbsp;oluşturan parçalardan yeri en zor doldurulacak olan şey, dildir.&nbsp;Bir göçmen, genellikle, dili sadece başkaları tarafından değil,&nbsp;kendisi tarafından da kullanılmaz hale geldiği için ve kültürü sadece başkalarının değil, kendisinin de gözünden düştüğü için, kendi inancının simgelerini sürekli olarak açığa vurma gereksinimi duyar. Her şey onu buna iter: küresel ortam,&nbsp;köktenci militanların eylemleri ve aynı şekilde göç ülkelerinin&nbsp;tutumu; yetkililerin göçmenlerin dinsel aidiyetlerine takılıp&nbsp;kalarak onların kültürel açıdan kabul görme ihtiyaçlarını göz&nbsp;ardı etmeleri.</p>

  <p>Hatta kimi zaman, daha da beteri yapılır: Genelde hiçbir zararı bulunmayan dilsel çoğulculuğa, bütün çoğul toplumlarda sürekli bir fanatizm, zorbalık ve parçalanma etkeni olarak ortaya çıkan dinsel cemaatçilikten daha fazla kuşkuyla bakılır.</p>

  <p>Bir durumu tanımlarken, bana göre olumsuz bir yananlam taşıyan "cemaatçiliği"; öteki durumu tanımlarken de, olumlu bir&nbsp;yananlam taşıyan "çoğulculuğu" kullandım özellikle. Çünkü&nbsp;gerçekten de, kimliğe ilişkin, din ve dilden oluşan bu iki güçlü&nbsp;etken arasında özleri bakımından bir fark var: Dinsel aidiyet tekelci bir görünüm sergilerken, dilsel aidiyet öyle değil; her insan&nbsp;birçok dilsel ve kültürel geleneğe birden sahip olabilir.</p>

  <p>Dinsel cemaatçiliğe karşı kuşkuyla yaklaşmam, kısmen kökenlerimden kaynaklanan bir durum, bunu yadsımayacağım. Doğduğum ülke olan Lübnan, "mezhepçiliğin" paramparça ettiği ülkeler arasında ilk akla gelenlerden biri büyük olasılıkla ve bu&nbsp;yüzden, bu tehlikeli sistemden hiç ama hiç hoşlanmıyorum. Belki bir zamanlar bir hastalığa ilaç olmuş olabilir, ama uzun vadede hastalığın kendisinden daha zararlı bir hale gelmiş; acılarını&nbsp;dindirmek için bir hastaya verilen, ama onda geri döndürülemez bir bağımlılık yaratan, her geçen gün bedenini ve aklını&nbsp;güçsüzleştiren, kendisini geçici olarak kurtardığı acıları yüze&nbsp;katlayıp "yeniden canlandıran" bir uyuşturucu gibi tıpkı.</p>

  <p>Gençliğimde, bu sorunun üstünde durmakta daha ihtiyatlı davranıyordum çünkü cemaatçilik bir Ortadoğu kalıntısı gibi&nbsp;görünüyordu gözüme. Bugünse olay, küresel çapta ve ne yazık&nbsp;ki yalnızca bir kalıntı olmaktan çok öte bir durumda. Bütün insanlığın geleceğini kirletebilir bu iğrenç düşünce.</p>

  <p>Çünkü küreselleşmenin en uğursuz sonuçlarından biri, cemaatçiliği de küreselleştirmesidir. İletişim araçlarının küreselleştiği bir zamanda dinsel aidiyetlerin yükselişi, insanların "küresel kabileler" halinde gruplaşmalarını sağladı, "küresel kabile" deyişi çelişkili görünse de gerçekliği olduğu gibi yansıtıyor. Ce-maatçi özellikler, özellikle İslam âleminde, daha önce eşine rastlanmamış biçimde zincirinden boşanmış halde, bunun en kanlı&nbsp;örneğine Irak'taki Sünniler ile Şiiler arasındaki çatışmalarda&nbsp;rastlanıyor; ama aynı zamanda bir Cezayirlinin Afganistan'da,&nbsp;bir Tunuslunun Bosna'da, bir Mısırlının Pakistan'da, bir Ürdünlünün Çeçenistan'da ya da bir EndonezyalInın Somali'de savaşıp&nbsp;ölmesine neden olan uluslararası bir durum da söz konusu. Bu&nbsp;ikili bölünme-birleşme hareketi, içinde yaşadığımız dönemin en&nbsp;önemli çelişkilerinden biri.</p>

  <p>Dolayısıyla bence, ideolojilerin kimlik teyitlerinin ve onları övenlerin yükselmesini sağlayacak şekilde çöküşünün; insanlar arasında, denizleri, çölleri, dağları, bütün sınırları aşabilen&nbsp;sağlam ve dolaysız bağlar kuran bilgi-işlem devriminin; bloklar&nbsp;arasındaki dengenin bozularak iktidar ve onun dünya çapındaki&nbsp;meşruiyet sorununu ciddi biçimde açığa çıkarmasının etkisiyle&nbsp;açıklanabilecek, kaygı verici bir değişim bu. Üstelik, uzun süre,&nbsp;tek bir "kabile"nin sözcüsü olduğu düşünülen bir metbu süper&nbsp;gücün ortaya çıkışı da, stratejik rekabetlerin kimliklere ilişkin&nbsp;güçlü bir yananlam kazanmasını sağladı.</p>

  <p>İşte bir yandan sıkıntıyla anayurdum Lübnan'ı düşünerek, bütün bu öğelerin ışığı altında homurdanıyorum: Sonuç olarak,&nbsp;cemaatçilik bir açmazdı, babalarımız asla bu işe kalkışmamalıydılar! Ardından, aynı şekilde, ama bu kez göç ettiğim Fransa'yı&nbsp;ve bugün son umudum olan Avrupa'yı düşünerek, şunu söylüyorum ek olarak: Göçmenlerin içinde yaşadıkları toplumla bütünleşmelerini kolaylaştırmak ve kendini belli eden "çatışmalardan" kurtulmak isteniyorsa, bu, onları "cemaatleştirerek" değil,&nbsp;herkesin toplumsal onurunu, kültürel onurunu, dilsel onurunu&nbsp;onlara yeniden kazandırarak, göçmenleri serinkanlılıkla ikili&nbsp;kimliklerini benimsemeye ve köprü görevi görmeye teşvik ederek yapılabilir.</p>

  <p>Birkaç kez, yeri geldiğinde, "medeniyetler çatışması" düşüncesini eleştirdim; belki daha dengeli, daha doğru bir değerlendirme yapmak için bu konunun üstünde biraz daha durmam gerekiyor.</p>

  <p>Fazlasıyla medyatikleştirilen bu kuramdaki asıl sorun, onun "klinik tanı"sı değil. Onun yorumu, gerçekten de Berlin&nbsp;Duvarı'nın yıkılmasından sonra meydana gelen olayların daha&nbsp;iyi anlaşılmasını sağlıyor. Kimlikler, ideolojilerin pabucunu&nbsp;dama attığından beri toplumlar, siyasal olaylara genelde dinsel&nbsp;aidiyetleri uyarınca tepki verir oldular; Rusya yeniden açıkça&nbsp;Ortodoks oldu; Avrupa Birliği kendini üstü kapalı biçimde bir&nbsp;Hıristiyan uluslar topluluğu olarak görüyor; aynı savaş naraları&nbsp;Müslüman ülkelerin tümünde de çınlıyor; o yüzden, bugünün&nbsp;dünyasını çatışma halindeki "uygarlık alanları"na dayanarak&nbsp;betimlemek akla yatkın geliyor.</p>

  <p>Kanımca, bu kuramın yandaşlarının yanıldıkları nokta, genel bir tarih kuramı oluşturmak için gözlemlerine, şimdiden&nbsp;hareketle başlamaları. Örneğin, dinsel aidiyetlerin bugünkü üstünlüğünün insan ırkının olağan durumu olduğunu, evrenselci ütopyalar peşinde uzunca bir zaman geçirildikten sonra, bu&nbsp;duruma geri dönüldüğünü; ya da "uygarlık alanları" arasındaki&nbsp;çatışmanın, geçmişin şifrelerini çözmemizi ve gelecekte neler&nbsp;olacağını kestirmemizi sağlayan anahtar olduğunu söylüyorlar&nbsp;bizlere.</p>

  <p>Bütün tarih kuramları kendi zamanının ürünüdür; şimdiyi anlamak için son derece öğreticidir; geçmişe uyarlandığında tahmini ve yanlı bir hal alır; geleceğe yöneltildiğindeyse tehlikeli, hatta kimi zaman yıkıcı sonuçlar doğurur.</p>

  <p>Bugünün çatışmalarını, altı ya da yedi büyük "uygarlık alanı" -Batı, Ortodoks, Çin, Müslüman, Hint, Afrika, Latin Amerika- arasında yaşanan bir gerilim olarak görmek, bu konudaki sayısız tartışmanın da kanıtladığı gibi, insanları düşünmeye sürükleyen bir bakış açısıdır. Ama bu anahtar, insanlık tarihinin&nbsp;büyük çatışmalarını, sözgelimi, temel olarak Batılılar arasındaki&nbsp;anlaşmazlıklardan doğan Birinci ve İkinci Dünya Savaşı'nı anlamamıza çok da yardımcı olmaz; aynı şekilde, solcu ya da sağcı&nbsp;totalitarizmler ve Yahudi soykırımı gibi çağdaş manevi bilince&nbsp;etki eden korkunç olayları açıklamamıza da yardım etmez; bütün "uygarlık alanları"na ait toplumları derinlemesine bölen,&nbsp;dünyaya yayılan -Ispanya'dan Sudan'a, Çin'den Yunanistan'a,&nbsp;Şili'ye, Endonezya'ya- kapitalizm ile komünizm arasındaki gerilimi saymıyorum bile.</p>

  <p>Daha genel anlamda, uzak ya da yakın geçmişin çeşitli dönemlerine bakıldığında, her süreçte, Haçlı Seferleri gibi, gerçekten de uygarlıklar arası bir çatışmadan ileri gelmiş gibi gözüken olaylar olduğu görülür; ama bunların dışında, Batı kültürel alanında, Arap-Müslüman alanında, Afrika alanında ya da Çin&nbsp;alanında meydana gelen, bir o kadar anlamlı, bir o kadar da&nbsp;ölümcül daha pek çok olayın gerçekleştiği fark edilir.</p>

  <p>Bütün halinde, uygarlıklar arası çatışma şemasına uyduğu düşünebilecek şu zamanda bile, Irak Savaşı gibi bir olayın farklı&nbsp;farklı yüzleri vardır: Batı ile İslamiyet arasındaki kanlı bir çatışma; İslam âleminde, Şiiler, Sünniler ve Kürtler arasında daha da&nbsp;kanlı bir çatışma; küresel hegemonya konusunda güçler arasında yaşanan rekabet vb.</p>

  <p>Eşi benzeri olmayan sayısız olayla örülmüş tarih, genellemelere uymaz pek. Tarih içinde doğru yolu bulabilmek için birçok anahtara ihtiyaç vardır; bir araştırmacının kendi yaptığı anahtarı öteki anahtarların arasına katmak istemeye hakkı varsa da, bütün&nbsp;anahtarların yerine bir anahtar koymak, sözüm ona bütün kapıları açacak bir "maymuncuk" ortaya koymak akıllıca değildir.</p>

  <p>Yirminci yüzyıl, Marx'm önerdiği aracı, fazlasıyla kullandı ve şimdi artık bunun nelere mal olabileceğini biliyoruz. Sınıf mücadelesi her şeyi açıklamıyor, uygarlık mücadelesi de aynı&nbsp;şekilde. Çünkü sözcüklerin kendileri bile anlaşılmaz ve yanıltıcı. Her insanın içinde, bazı "sınıf" dayanışmalarına ve aynı zamanda bazı "sınıf" düşmanlıklarına neden olan bir toplumsal&nbsp;aidiyet duygusu varsa da, bu kavramın ana hatları belirsizdir.&nbsp;Sanayi devrimi sırasında, yeni doğmakta olan proletaryanın&nbsp;kimliğinin bilincine varacağı, ayrı bir varlık, bir "sınıf" gibi "işleyeceği" ve sonsuza dek tarihte belirleyici bir rol üstleneceği&nbsp;düşünülebilirdi haklı olarak.</p>

  <p>Yeni "anahtar" konusunda da buna benzer sözler söylenebilir. Her insanın içinde, bazı "uygarlık" dayanışmalarına olduğu gibi düşmanlıklara da neden olan etnik ya da dinsel bir aidiyet&nbsp;duygusu varsa da, bu kavramın ana hatları da en az "sınıf" kavramınınkiler kadar belirsizdir. Günümüzde, "zamanın ruhu",&nbsp;bu "uygarlıkların, gitgide kendine özgülüklerinin daha çok&nbsp;bilincine varan ve insanlık tarihinde belirleyici rol oynayacak,&nbsp;tanımlanmış varlıklar olduğunu düşünmeye sevk ediyor bizi.</p>

  <p>Elbette, bunda bir gerçeklik payı var. Batı uygarlığının Çin uygarlığıyla ya da Arap-Müslüman uygarlığıyla karışmadığını&nbsp;kim yadsıyabilir ki? Ama bu uygarlıkların hiçbiri etkilenemez&nbsp;ya da değişmez değildir ve bugün, onların sınırları dış etkilere&nbsp;geçmişe oranla daha fazla açıktır.</p>

  <p>Binyıllardan beri, uygarlıklarımız doğar, gelişir, değişir; yan yana yaşar, karşı karşıya gelir, birbirlerine öykünür, farklılaşır, başkalarının onları taklit etmesine izin verir; ardından, yavaş yavaş ya da aniden yok olur ya da birbirleriyle kaynaşırlar.&nbsp;Roma uygarlığı günün birinde Yunan uygarlığıyla birleşmişti;&nbsp;her biri kendi kişiliğini korumuş, ama bunun yanı sıra Avrupa&nbsp;uygarlığının önemli bir öğesi haline gelen özgün bir bireşim gerçekleştirmişlerdi; ardından Hıristiyanlık çıkageldi -Yahudiliğin&nbsp;ağır bastığı, bir yandan da Mısır, Mezopotamya, daha genel olarak Ortadoğu etkilerinin hissedildiği bambaşka bir uygarlığın&nbsp;içinde doğmuştu- ve o da Batı uygarlığının temel öğelerinden&nbsp;birine dönüştü. Sonrasında Asya'dan barbar olarak adlandırılan&nbsp;halklar, Franklar, Alamanlar, Hunlar, Vandallar, Gotlar, bütün</p>

  <p>Germen halkları, Altaylılar, Slavlar gelip Latinlerle ve Keltlerle karışarak Avrupa uluslarını oluşturdular.</p>

  <p>Arap-İslam uygarlığı da aynı şekilde oluştu. Aralarında benim atalarımın da bulunduğu Arap kabileleri çölümsü ve işlenmemiş yarımadalarından çıktıklarında, İran'a, Hindistan'a,&nbsp;Mısır'a, Roma'ya ve Konstantinopolis'e gidip oraları kendilerine&nbsp;örnek almaya başladılar. Derken, Çin sınırından Türk boyları&nbsp;geldi, onların önderleri, benim babamın doğumundan sonrasına dek, bizlerin sultanları ve halifeleri olarak kaldılar; ardından,&nbsp;halkıyla Batı uygarlığı arasında sağlam bir ilişki kurmak isteyen,&nbsp;modernlik yanlısı bir ulusalcı hareket tarafından devrildiler.</p>

  <p>Bunları, gerçeği anımsatmak için söylüyorum: Uygarlıklarımız, ezelden beri, karma öğelerden oluşmuştu, değişkendi, etkilere&nbsp;açıktı. Bugün, daha önce olmadıkları kadar birbirine karışmış&nbsp;durumda olmalarına karşın, bizlere bu uygarlık meselelerinin&nbsp;altından kalkılamayacağını ve her zaman da böyle olacağını&nbsp;söylemelerine şaşıyorum doğrusu.</p>

  <p>Bugün derken, aynı günden söz ediyoruz değil mi? Binlerce Çinli memurun Kaliforniya'da yetiştiği, binlerce KaliforniyalInın da Çin'e yerleşme düşü kurduğu günden mi söz ediliyor&nbsp;gerçekten de? Dünyayı gezerken, insanın sabah Chicago'da mı,&nbsp;Şanghay'da mı, Dubai'de mi, Bergen'de mi, yoksa Kuala Lumpur'da mı uyandığını anlaması için çaba göstermesi gerekmiyor&nbsp;mu bugün? Peki nasıl oluyor da, bugün birileri çıkıp olmadık&nbsp;birtakım tutumlara bakarak, uygarlıkların her zaman farklı olacağını ve onlar arasındaki çatışmanın sonsuza dek tarihin devindirici gücünü oluşturacağını söyleyebiliyorlar bize?</p>

  <p>Uygarlıklarımızın kendi özelliklerini bağıra çağıra açığa vurma gereksinimi duyması, tam da bu özelliklerin silikleşip&nbsp;belli belirsiz duruma gelmesinden kaynaklanıyor.</p>

  <p>Bugün tanık olduğumuz şey, farklı uygarlıkların alacakaranlığıdır, yoksa onların yükselişi ya da zaferi değil. Miadlarını doldurdular ve hepsini aşmanın vakti geldi artık; şimdi onların&nbsp;getirilerini zamana uyarlamalı, her birinin yararlarını bütün&nbsp;dünyaya yaymalı, olası zararlarını da ortadan kaldırmalı; yavaş&nbsp;yavaş, temel değerlerin evrenselliği ve kültürel ifadelerin çeşitliliği gibi iki dokunulmaz ve birbirinden ayrılmaz ilkeyi temel&nbsp;alacak, ortak bir uygarlık kurabilmek için böylesi gerekiyor.</p>

  <p>Hiçbir yanlış anlama olmasın diye açıkça söylüyorum: Benim için, bir kültüre saygı duymak, o kültürün taşıyıcısı olan dilin eğitimini teşvik etmek, edebiyatının, tiyatro, sinema, müzik, resim, zanaat, mutfak vb. geleneklerinin bilinmesini sağlamak&nbsp;demektir. Bunun tersine, zorbalığa, baskıya, hoşgörüsüzlüğe&nbsp;ya da kast sistemine, zoraki evliliklere, kadın sünnetine, "namus" suçlarına ya da kadınların kul köle edilmesine, bilgisizliğe, savrukluğa, kayırıcılığa, rüşvetin yaygınlaşmasına, yabancı düşmanlığına ya da ırkçılığa, bunların farklı bir kültüre ait&nbsp;oldukları bahanesiyle göz yummak, saygı göstermek değildir,&nbsp;bence üstü kapalı biçimde o kültürü aşağılamaktır, bir <span style="font-style:italic;">Apartheid&nbsp;</span>davranışıdır; isterse iyi niyetle yapılmış olsun. Bunu daha önce&nbsp;de söyledim, ama benim için kültürel çeşitliliğin ne olduğu ve&nbsp;ne olmadığı konusunda akıllarda soru işareti kalmaması için yinelemek istedim.</p>

  <p>Öylesine yoğun bir sözcük olan "uygarlığı" kullanmayı sürdüreceğim ben de, hem çoğul hem de tekil olarak. Bana öyle geliyor ki, aslında, hem "çeşitli" insan uygarlıklarından hem&nbsp;de "tek bir" insan uygarlığından söz edilebilir. Ulusların, etnik&nbsp;grupların, dinlerin, imparatorlukların tarih boyunca kendilerine özgü güzergâhları olmuştur. Bir de birey ve grup olarak, hepimizin topluca atıldığımız bir insanlık serüveni vardır.</p>

  <p>Bu ortak serüvene inanılırsa ancak özel yolculuklarımız bir anlam kazanır. Bütün kültürlerin eşit ölçüde saygıdeğer olduğuna inanılırsa ancak onları değerlendirme, hatta yargılama yetkisine sahip olunur; işte bu ortak yazgıyla bağlantılı ve bütün&nbsp;uygarlıklarımızın, bütün geleneklerimizin, bütün inançlarımızın üstündeki değerlere bakılarak değerlendirilmelidir onlar da.&nbsp;Çünkü insana olan saygıdan, onun maddi manevi bütünlüğünü&nbsp;korumaktan, düşünce ve ifade yetisini korumaktan; ayrıca onu&nbsp;sırtında taşıyan gezegeni korumaktan daha kutsal bir şey yoktur.</p>

  <p>Bu olağanüstü serüvenin sürmesini istiyorsak, uygarlıklar konusundaki, aynı zamanda dinler konusundaki kabileci düşüncelerimizi aşmamız, birilerini etnik zincirlerinden kurtarmamız, birilerini de onların özünü değiştiren, kokuşturan,&nbsp;ruhsal ve etik yönelimlerini yoldan çıkaran kimlik illetinden&nbsp;arındırmamız gerekiyor.</p>

  <p>Bu yüzyılda, geleceğe yönelik iki bakış açısından birini seçmemiz gerekecek.</p>

  <p>Bunlardan ilki birbirleriyle savaşan, birbirlerinden nefret eden, ama küreselleşmenin etkisiyle, birbirlerini her gün aynı&nbsp;kültürel bulamaçla biraz daha besleyen küresel kabilelere bölünmüş bir insanlık düşüncesidir.</p>

  <p>İkincisiyse, ortak yazgısının bilincinde olan ve bu yüzden aynı temel değerler çevresinde toplanmış, ama en çeşitli, en&nbsp;zengin kültürel ifadeleri her zamankinden de fazla geliştirmeyi&nbsp;sürdüren, bütün dillerini, sanatsal geleneklerini, tekniklerini,&nbsp;duyarlılığını, belleğini, bilgisini koruyan bir insanlık düşüncesidir.</p>

  <p>Dolayısıyla, bir yanda, birbiriyle çatışma halindeki, ama kültürel açıdan birbirine öykünen ve birbirine benzeyen birçok&nbsp;"uygarlık"; öte yanda, sayısız çeşitliliğe açılan, tek bir insan uygarlığı.</p>

  <p>Bu iki yoldan ilkini izlemek için, bugün yaptığımız gibi, kendimizi dalgalara bırakıp tembel tembel koy vermeyi sürdürmemiz yeter. Yok ikinci yol seçilecekse, bir atılım gerçekleştirmemiz gerekiyor, bunu başarabilecek miyiz acaba?</p>

  <p>Öteki konularda olduğu gibi bu konuda da aşırı endişeyle umut arasında gidip geliyorum. Kimi zaman insanlığın, en karanlık&nbsp;dönemlerde, ağır fedakârlıklar pahasına da olsa, sorunları çözmek için her zaman gereken kaynakları bulduğunu söylüyorum&nbsp;kendime. Kimi zaman da her seferinde bir mucize beklemenin&nbsp;sorumsuzluk olacağını düşünüyorum.</p>

  <p>Bugün, çözüm yollarının tartışma götürmez biçimde daraldığına ama hâlâ tıkanmadığına inanıyorum. Dolayısıyla, umutsuzluk vaazları verilmemeli, ama işin ivediliğine dikkat&nbsp;çekilmeli. Öte yandan, bu kitabı yazmamdaki amaç da bu. Geç&nbsp;kalındığını, ama çok geç kalınmadığını söylemek. Çöküşü ve&nbsp;gerilemeyi önlemek amacıyla bütün gücümüzle harekete geçmemenin bir intihar, bir suç olacağını söylemek. Hâlâ harekete geçilebileceğini, hâlâ olayların akışının değiştirilebileceğini,&nbsp;ama bunun için kararsız, korkak, bayağı değil, cesur ve yaratıcı&nbsp;olmak gerektiğini söylemek. Düşünce ve davranış alışkanlıklarımızı kökünden değiştirme, hayali gerçekliklerimizi kökünden&nbsp;değiştirme ve öncelikler ölçeğimizi yeniden oluşturma cesaretinin gösterilmesi gerektiğini dile getirmek.</p>

  <p>Bu yüzyılda bizleri tehdit eden bütün tehlikeler arasında bugün en çok öne çıkan, üstünde en çok araştırma yapılan ve en çok&nbsp;belge toplanan konu, küresel ısınmanın yarattığı tehlike; her şey&nbsp;bunun, gelecek on yıllarda, henüz büyüklükleri tam olarak ölçülemeyen felaketlere yol açacağını düşünmeye sevk ediyor bizi; denizlerin seviyesi metrelerce yükselip yüz milyonlarca insanın yaşadığı birçok liman kentini ve kıyı bölgesini sular altında bırakabilir; buzulların yok olması ve yağış düzeninin değişmesi&nbsp;nedeniyle, önemli nehirler kuruyabilir, ki bu da ülkelerin çölleşmesine yol açar. İklimde yaşanacak böylesi bir değişikliğin yol&nbsp;açacağı trajediler, toplu göçler, kanlı savaşlar akla geliyor ister&nbsp;istemez.</p>

  <p>Üstelik bu değişim, uzak ve belirsiz bir gelecekte gerçekleşecekmiş gibi de durmuyor. Çocuklarımızın ve torunlarımızın yaşamının bundan dramatik biçimde etkileneceğini şimdiden&nbsp;biliyoruz; 20. yüzyılın ikinci yarısında doğmuş olan kuşakların&nbsp;da bunun sıkıntısını çekmeleri olası.</p>

  <p>Ben, mizacım gereği, kuşkucuyum. Ne zaman telaşe müdürü çığlıkları duysam, bunlara kendimi kaptırmamaya çalışır, geri çekilir ve bütün çağdaşlarımla birlikte bir entrikayla karşı&nbsp;karşıya olup olmadığımızı serinkanlılıkla anlamaya çalışırım.&nbsp;Sık sık kıyamet tellallığı yapılır bizlere; derken, bu kehanetler,&nbsp;birkaç ayın ya da haftanın sonunda, Tanrı'ya şükür, arkalarında&nbsp;hiçbir iz bırakmaksızın yok olup giderler! Küresel ısınma için de&nbsp;aynı şey olmayacak mı? Bundan olsa olsa yirmi-otuz yıl önce,&nbsp;dünyanın yeni bir buzul çağı yaşayacağı söylenmiyor muydu?&nbsp;Hatta yazarlar ile sinemacılar neredeyse sevinçle, dört elle sarılmışlardı bu konuya.</p>

  <p>Demek istediğim şu: Bu kez küresel bir soğumayla değil de, ısınmayla ilgili uyarılar duymaya başladığımda, konu doğal olarak ilgimi çekmiş ama kuşkuculuğuma etki etmemişti.</p>

  <p>Bilim adamlarının çalışmalarının sayısı arttıkça, çoğu aynı şeyi söylemeye başladıkça ve söylemleri gitgide daha ısrarcı bir hal&nbsp;aldıkça, daha fazla şey öğrenmek istedim.</p>

  <p>Hakkıyla bilimsel bir temele sahip olmadığımdan, neden söz edildiğini anlayabilmek için öncelikle temel kitaplara başvurmam gerekti. Üstüne onca konuşulan "sera etkisi"nin ne&nbsp;olduğunu, bunun ne gibi sonuçlar doğurduğunu ve insanların&nbsp;birkaç yıldır bu konuda neden bu kadar endişelendiklerini anlamak için. Atmosferdeki karbon gazı oranının artışının ne anlama geldiğini, bunun neden kaynaklanabileceğini ve sonuçlarının ne olabileceğini anlamak için. Ayrıca neden Grönland'daki&nbsp;ve Antarktika'daki buzulların erimesinden kaygılanılırken, Kuzey Buz Denizi'ndekilerin erimesine o kadar endişelenilmediğini anlamak için; kaldı ki Kuzey Buz Denizi binyıllardan beri ilk&nbsp;kez, yaz aylarında, gemiyle bir ucundan ötekine geçilebiliyor.</p>

  <p>Araştırmalarımın sonucunda, bu olayın gerçekten çok ciddi olduğunu ve insan uygarlığı için bir tehdit oluşturduğunu söyleyebilir miyim? Nihayetinde, gerçekten de buna inanıyorum; ama&nbsp;böyle bir konuda, benim yargımın pek bir değeri yok, bunu da&nbsp;bütün içtenliğimle söyleyeyim. Bilimsel bir sorunda, benim gibi&nbsp;bir aceminin fikri dikkate alınmaya değmez. İncelemelerimde&nbsp;sık sık karşılaştığım bir terimi kullanmak gerekirse, bu alanda,&nbsp;hiçbir entelektüel meşruiyete sahip değilim. Öte yandan, gönülden bağlı olduğu insanların refahına önem veren biri olarak, insanlık serüveninde karşılaşılan sorunları dert eden sorumlu bir&nbsp;yurttaş olarak ve çağdaşlarımın tartışmalarına kulak kabartan&nbsp;bir yazar olarak, omuz silkip gereksiz bir telaşa kapılıp kapılmadığımızı ya da tersine, fazla kuşkucu, fazla korkak davranıp&nbsp;davranmadığımızı bize yalnızca geleceğin kanıtlayabileceğini&nbsp;ve otuz yıl içinde kimin haklı kimin haksız olduğunu göreceğimizi söylemekle yetinemem.</p>

  <p>Geleceğin yargısının ne olacağını beklemek, başlı başına büyük bir risk almak demektir. Otuz yıl içinde, iklim değişikliklerinin yol açtığı zararların artık onarılamaz bir hal alacağı&nbsp;doğruysa; "Dünya dediğimiz taşıtımızın artık kumanda edilemeyeceği, tamamen rastlantısal ve denetimdışı biçimde işleyeceği doğruysa, geleceğin kararını beklemek saçmadır, intihardır, hatta suçtur.</p>

  <p>Ne yapmalı öyleyse? Tehdidin gerçek olup olmadığından emin değilken bile harekete mi geçmeli? Otuz yıl sonra, Kassandraların yanıldığı görülecekse bile harekete mi geçmeli? Benim buna yanıtım -çelişkili olduğunu kabul ediyorum- evet,&nbsp;harekete geçmeli; hâlâ tehdidin gerçekliğinden kuşku duyuluyorsa bile kuşku duyulmuyormuş gibi davranmalı.</p>

  <p>Saçma görünebilecek bir tutum bu. Ama ilk kez, duraksamadan söylüyorum bunu. Üstünde çalışıp olgunlaştırdığım, ama yalnızca beni bağlayan inancım değil böyle söylememin&nbsp;nedeni. Ne de sadece bilim adamlarının ezici çoğunluğunun&nbsp;bugün küresel ısınmanın gerçek olduğuna, onun nedenlerinin,&nbsp;insanların etkinliklerine bağlı olduğuna ve aynı zamanda bu&nbsp;değişimin, gezegenin ve sakinlerinin geleceğini etkileyebilecek&nbsp;ölümcül sonuçlar doğuracağına inanması. Bilim adamları arasındaki bu söz birliği yadsınamaz, bunu ister istemez göz önünde bulunduruyorum, ama benim gözümde, harekete geçmeye&nbsp;karar verilmesini gerektiren esas kanıt bu değil. Gerçekliğin&nbsp;içinde çoğunluk diye bir şey yoktur ve bilim adamlarının da yanıldığı olmuştur.</p>

  <p>Bununla birlikte, iklim değişiklikleri konusunda, onlara inanılması ve sonuç olarak da onların haklı olup olmadığından emin olunmasa da harekete geçilmesi gerektiğini düşünüyorum.</p>

  <p>Bu tavrımı açıklamak için, eskiden, bambaşka bir alanda, eşsiz Blaise Pascal'in ortaya attığı iddiadan esinlenen bir iddia dile&nbsp;getireceğim. Öte yandan, bu iki iddia arasında bir boyut farkı&nbsp;bulunuyor: Pascal'in iddiasının sonucu ancak öte dünyada görülebilirdi oysa bizimki burada, bu dünyada ve kısmen yakın bir&nbsp;gelecekte görülecek; zira bugün bu dünyada yaşayan insanların&nbsp;çoğu o zaman hâlâ hayatta olacak.</p>

  <p>Dolayısıyla, küresel ısınma konusunda benimsenebilecek iki temel tutumu -yetersiz tepki, ardında da uygun karşılık- değerlendireceğim ve her birinin sonuçlarını hayal etmeye çalışacağım.</p>

  <p>İlk varsayımımız: Gerçek anlamda hiçbir atılımın gerçekleşmeyeceği yönünde. Birtakım ülkeler sera etkisi yaratan gazların yayılımını sınırlandırmak için çaba gösterecek; kimileri, sınıfın haylaz öğrencileri gibi gözükmemek için bazı "göstermelik" önlemler alarak bu konuda daha uyuşuk davranacak;&nbsp;kimileri de ekonomik etkinliklerine bir zarar gelmesin diye ya&nbsp;da tüketim alışkanlıklarını değiştirmekten korkarak hiçbir şey&nbsp;yapmayacak ve şen şakrak halde havayı kirletmeyi sürdürecekler. Bu yüzden de dünya atmosferindeki karbon oranı yükselmeyi sürdürecek.</p>

  <p>Bu varsayıma göre, otuz yıl içinde dünyanın hali ne olur? Durmaksızın alarm çanlarını çalan bilim adamlarının çoğuna,&nbsp;Birleşmiş Milletler'e ve uluslararası örgütlere inanılacak olursa, kıyametin eşiğine gelinecek, çünkü yeryüzünün "çılgına&nbsp;dönmesi" ondan sonra engellenemeyecek. Ayrıntıya girmeden,&nbsp;bana özellikle endişe verici gelen iki tahmine değinmekle yetineceğim.</p>

  <p>îlki, sera etkisinin bir sonucu olan Dünya sıcaklığındaki artışın, okyanus sularının buharlaşmasına neden olacağı, bunun da sera etkisini daha da fazlalaştıracağı yönünde; başka bir deyişle, küresel ısınma konusunda, artık insan etkinliği kaynaklı&nbsp;karbon gazı yayılımına bağlı olmadan, kendiliğinden hızlanan&nbsp;ve fiilen bir daha önüne geçilemeyecek bir kısırdöngü yaşanabilir. Bu geri dönüşü olmayan eşiğe ne zaman varılabilir? Farklı&nbsp;farklı fikirler var; bazıları bunun yüzyılın ilk çeyreğinde meydana gelebileceğini söylüyorlar. Kesin olan şu ki, harekete geçmekte ne kadar gecikilirse, gösterilmesi gereken çabalar da o&nbsp;kadar zorlu olacak ve bir o kadar da masaf gerektirecek.</p>

  <p>Aynı çerçevedeki ikinci tahmine göreyse, iklim değişiklikleri şimdiye dek düşünülenden çok daha ani biçimde gerçekleşecek. Örneğin, en son olarak bundan yaklaşık 11. 500 yıl önce yaşanan buzul döneminden ılıman döneme geçişin, yüzyıllık ya&nbsp;da binyıllık gibi ağır bir süreçle değil, en fazla bir on yıl içinde,&nbsp;ansızın oluverdiği tahmin ediliyor bugün. Kaldı ki, birkaç yıldan&nbsp;beri, iklimle ilgili olup biten her şeyle yakından ilgilenen birçok&nbsp;bilim adamı, değişimlerin çoğunlukla akla yatkın öngörüleri&nbsp;aşan hızı karşısında sürekli şaşkına dönüyor. Bu da, sözü edilen&nbsp;şeylerin sonuçlarına, bu yüzyılın sonunda ya da önümüzdeki&nbsp;yüzyıllarda tanık olunacağını düşünmemek gerektiğini gösteriyor. Hiçbir şey bilinmiyor bu konuda, dolayısıyla en feci olasılıklara şimdiden hazırlanmak akıllıca olur.</p>

  <p>Otuz yıl içinde -insan ömrü ölçeğinde bir anlam taşıyan ve benim kuşağımın hâlâ "biz" demesini sağlayan bir sürece işaret ettiği için otuz yıl deyip duruyorum- kendilerini şimdiden&nbsp;belli eden düzen bozukluklarının hepsine tanık olmayacağız&nbsp;kuşkusuz, ama bunların bazı yıkıcı örnekleriyle karşı karşıya&nbsp;kalacağız; daha da önemlisi, o zaman bütün insanlık için onlarca yıllığına olağanüstü durum ilan etmek ve insanlardan katlanılması güç, büyük fedakârlıklar istenmesi gerekecek, üstelik&nbsp;bu şekilde de Ölüler Ülkesi'ne gidişin engelleneceğinin güvencesi olmayacak.</p>

  <p>Peki ya çoğunluğun fikri yanlışsa? Ya farklı görüşleri savunan, bu felaket tahminlerine karşı çıkan, diğerlerinin telaşıyla alay&nbsp;eden, çevreye yaydığımız gazlar ile Dünya'nın ısınması arasında&nbsp;bir ilişki olduğundan kuşku duyan; kimi zaman bu tür bir ısınmanın olduğuna bile inanmayan, doğal ısı döngülerine tanık&nbsp;olunduğunu düşünen, sıcaklığın insan etkinliğinden çok, güneşin etkinliğine bağlı türlü türlü nedenlerden ötürü bir azalıp bir&nbsp;yükseldiğini, sonra yeniden azalacağını ileri süren azınlık haklı&nbsp;çıkarsa gelecekte?</p>

  <p>Bir kez daha şunu söylemeliyim ki, ben bu savları çürütebilecek konumda değilim, ancak burada onların doğru olabileceğini varsaymak istiyorum. Gerçekten doğruysa, buna sevinmekten başka bir şey yapılamaz. Birçok insanın, bilim adamlarının, siyasetçilerin, uluslararası görevlilerin ve aynı zamanda hâlâ hayatta olursam, ben de dahil olmak üzere onlara inanan,&nbsp;korkularını paylaşan herkesin, az çok kibarca, farklı görüştekiler karşısında "şapka çıkarması" gerekir.</p>

  <p>Şimdi, öteki varsayımı ele alalım: İnsanlık seferber olursa ne olur, ona bakalım. Bu durumda, ABD'de meydana gelen siyasal&nbsp;değişimler sayesinde, gerçek bir atılıma tanık oluruz. Fosil yakıt tüketimini ve atmosfere karbon gazı yayılımını ciddi ölçüde&nbsp;azaltmak üzere sert önlemler alınır. Küresel ısınma yavaşlar,&nbsp;denizlerin seviyesi artık yükselmez, iklim değişikliklerine bağlı&nbsp;önemli felaketlerden hiçbiri yaşanmaz.</p>

  <p>Bu perspektifte, iki bilim adamı arasında otuz yıl sonra gerçekleşecek bir tartışma hayal ediyorum; bilim adamlarından&nbsp;biri, "çoğunluğun fikri"ni paylaşıyor ve bu yüzden de insanlığın, varlığını tehlikeye atan dünya çapındaki felaketten bu atılım sayesinde kurtulduğunu savunuyor; ötekiyse, "farklı görüşe&nbsp;sahip azınlığı" temsil ediyor ve riskin çok abartıldığını, hatta&nbsp;tamamen hayali olduğunu inatla savunmayı sürdürüyor. Elbette bir orta yol bulmaları sağlanamıyor. Çünkü "hasta" hâlâ hayatta, ölüm tehlikesiyle karşı karşıya olduğu nasıl kesin olarak&nbsp;kanıtlanabilir ki? Yatağının başındaki iki "doktor" bu konuda&nbsp;sonsuza dek tartışabilirler.</p>

  <p>Ne var ki, tartışma sırasında bir ara, ilk bilim adamı ötekine şöyle diyebilir: "Eskiden yaptığımız tartışmaları unutalım ve kendimize sadece şunu soralım: Gezegenimiz gördüğü tedaviden sonra daha iyi bir duruma gelmedi mi? Ben onun ölüm&nbsp;tehlikesiyle karşı karşıya bulunduğunu söylemeye devam edeceğim, siz de bundan kuşku duymaya; ama ülkelerimiz fosil&nbsp;yakıt tüketimini azaltmakla, fabrikaların ve termik santrallerin&nbsp;havayı daha az kirletmelerini sağlamakla iyi etmediler mi? "</p>

  <p>Küresel ısınma konusunda ortaya attığım iddianın temeli bu işte: Tutumlarımızı değiştiremezsek ve tehlike gerçekse, her şeyi kaybederiz; tutumlarımızı kökünden değiştirebilirsek,&nbsp;buna karşılık tehlike gerçek değilse, hiçbir şey yitirmeyiz. Çünkü küresel ısınma tehlikesine karşı alınacak önlemler, aslında,&nbsp;biraz düşünüldüğünde, her şekilde alınması gereken önlemlerdir: Hava kirliliğini ve bu kirliliğin kamu sağlığı üstündeki&nbsp;zararlı etkilerini azaltmak için; kıtlık ve kıtlıkların yol açacağı&nbsp;toplumsal kargaşa tehlikelerini azaltmak için; petrol bölgelerinin, maden bölgelerinin, aynı şekilde akarsuların denetimi&nbsp;konusunda yaşanan şiddetli çatışmaların önüne geçmek için;&nbsp;ayrıca, insanlığın daha huzurlu bir biçimde ilerlemeyi sürdürebilmesi için.</p>

  <p>Bu nedenle, bilim adamlarının çoğunun tehlikenin gerçek olduğunu kanıtlaması değil önemli olan. Asıl farklı görüşteki&nbsp;azınlığın, itiraz kabul etmeyecek biçimde, tehlikenin bütünüyle&nbsp;gerçekdışı olduğunu kanıtlaması gerekiyor. Hukukçuların dediği gibi, ispat yükü onlara düşmüş durumda. Ancak bu ölümcül tehdidin var olmadığından kesinkes emin olunursa, manevi&nbsp;açıdan gard indirilebilir ve yaşama alışkanlıklarında hiçbir şey&nbsp;değiştirilmeden aynı yolda devam edilebilir.</p>

  <p>Tabii ki, bundan emin olmak gibi bir şey söz konusu değil. Ortadaki iddia öyle büyük ki, kimse -hiçbir araştırmacı, hiçbir&nbsp;sanayici, hiçbir ekonomist, hiçbir siyasetçi, hiçbir entelektüel,&nbsp;sağduyulu hiç kimse- bilim adamlarının büyük çoğunluğunun&nbsp;düşüncesine karşı çıkıp küresel ısınmaya bağlı riskin var olmadığını ve bunun görmezden gelinmesi gerektiğini ileri sürme&nbsp;sorumluluğunu alamaz.</p>

  <p>Bu konuya ilişkin olarak, öteki konularda olduğundan da fazla, şu soru geliyor akla korkuyla: insanlar hangi yolu seçecekler,&nbsp;atılım yapmayı mı, yoksa ne olursa olsun demeyi mi?</p>

  <p>İçinde bulunduğumuz dönemde çelişkili işaretler bulunuyor. Bir yandan, ortada gerçek bir bilinçlenme olduğu doğru ve "fazlasıyla uzun zamandır" terazinin zararlı kefesinde ağırlığını&nbsp;hissettiren ABD, artık ağırlığını öteki tarafa vermek durumunda. Bununla birlikte, umulan atılım çeşitli uluslar arasında, belli düzeyde bir dayanışma, hatta derin bir işbirliği gerektiriyor,&nbsp;bunu da sağlamak kolay iş değil. Üstelik fedakârlıklarda bulunmak da zorunlu. Kuzey ülkeleri yaşam tarzlarını kökünden&nbsp;değiştirmeye hazırlar mı? Başta Çin ve Hindistan olmak üzere,&nbsp;yükselmekte olan ülkeler, yüzyıllardan beri az gelişmişlikten&nbsp;kurtulmak için ellerine geçen ilk fırsatı, ekonomik kalkınma atılmalarını tehlikeye atmaya hazırlar mı? Bütün bunlar, en azından, herkesin kendine çıkar sağlayacağı, kimsenin kendisini&nbsp;mağdur hissetmeyeceği bir şekilde ortaklaşa yönetilen, küresel&nbsp;bir hamle gerektiriyor.</p>

  <p>Böylesi bir atılımın gerçekleşebileceğine inanmak istiyorum, ama dünyamıza şöyle bir baktığımda içimdeki kaygılardan da öyle kolay kolay kurtulamıyorum; bu öyle bir dünya ki, uluslararası ilişkilere ciddi bir bakışımsızlık egemen; öyle bir dünya&nbsp;ki, kimliğe dayalı kabileciliğin ve kutsal bencilliğin pençesinde,&nbsp;içindeki manevi inandırıcılıksa, az bulunan bir besin maddesi&nbsp;adeta; öyle bir dünya ki, büyük bunalımlar ulusları, toplumsal&nbsp;grupları, şirketleri ve bireyleri genel olarak dayanışma ya da gönül yüceliği sergilemekten çok, şiddetle kendi çıkarlarını korumaya itiyor.</p>
</body>
</html>
