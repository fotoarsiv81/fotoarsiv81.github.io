<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_115">Fatma Yazıcı</h1>

  <p class="normal1">Gazetede adına rastladıkça, üst üste açılan basın davalarını öğrendikçe bir Fatma Yazıcı imgesi oluşuyordu bende. 1.90 boyunda, rekorlar sahibi bir Doğu Bloku atleti ya da bir yüzme şampiyonu gibi düşünüyordum onu. Sonunda tanıdım. Tanıyınca da şaşırdım. Kıyafetnamesinde şunlar yazılı Fatma Yazıcı’nın: boy 1.50, kilo 41.</p>

  <p class="normal1">Evet, 41 kilo. Ama tam öyle olmaması gerek, 1 kilo fazlası var. Neden mi? Şundan: İki kurşun var bedeninde. Hakan Yurdakuler, Siyasal Bilgiler Fakültesi’nde MHP’liler tarafından kurşun yağmuruna tutularak öldürülürken, o da iki kurşun yemişti. Kurşunlar girdiği yerde duruyor, çıkarılamadı.</p>

  <p class="normal1">Özet çocuk.</p>

  <p class="normal1">Albatros gibi kanat açan kızkuşu.</p>

  <p class="normal1">Ya da dar gagalı kırlangıç, ya da çalıbülbülü, ötleğen, kırk geçit soyhası. Ötücü kuşlardandır, ama az konuşur.</p>

  <p class="normal1">1955 İstanbul doğumlu. Kemaliye’nin durmuş oturmuş Yazıcıoğlu ailesinden geliyor. Ana baba çok tutucu. İlkokula kaydını gizlice kendi yaptırmış. Babası, sokağa çıkarken koyu renk pardösü giymesini şart kılınca, bir yıl evden dışarı adım atmamış.</p>

  <p class="normal1">1979’da Siyasal Bilgiler Fakültesi’ni bitirdi. Kadınların kaymakam olma tartışmasını o başlattı. Bunun için Danıştay’da dava açtı. Kadınlar ata binemezlermiş, onun için kaymakam olamazlarmış. Peygamber’in Burak Atı’na ve Hazreti Ali’in Düldül’üne bile binebileceğini kanıtladı. Yine de reddedildi davası.</p>

  <p class="normal1">1980’de Danıştay’da raportör. Asaleti onaylanmadı. Bunun MİT raporu sonucu olduğu söylenir. Çalıştığı dairenin o rapora direndiği de söyleniyor. Çünkü Fatma Yazıcı çok çalışkan, işinin eri, yazdığı her gerekçe oybirliğiyle kabul görmüş bir eleman. Sonunda dairenin direnmesi para etmiyor. Danıştay’dan çıkarılıyor.</p>

  <p class="normal1">Yazı işleri yöneticileri arasında en çok karizması olan kişi. Karizma kolay kazanılmıyor. İki tür yazı işleri yönetmeni var. Biri salt paravan kişi. Öbürü gönüllü kişi. Fatma Yazıcı’nın yazı işleri yönetmenliğini o pardösüden, o ilkokul kaydından, o raportörlükten, o iki kurşundan ayrı düşünemezsiniz.</p>

  <p class="normal1">Pek konuşamadım kendisiyle. Yüzünü saçlarıyla örter.</p>

  <p class="normal1">Ağabeyini ve nişanlısını düşünüyorum. Ağabeyi İlahiyat Fakültesi’nde öğretim görevlisi.</p>

  <p class="normal1">Nişanlısı? Nişanlısıyla Fatma birbirlerini çok iyi açıklarlar. Nişanlısı Hasan Fikret Ulusoydan. 1980 öncesinde yayımlanan Halkın Sesi dergisinin yazı işleri yönetmeni. Yıllardır mahpushanede. Kaç yıla mahkûm olmuş, ben diyeyim iki yüz... Fatma Yazıcı, gazeteci olarak, görüş günlerinde tanışıyor onunla. Bakışların aralık kapısına zindan duvarı mı dayanır? İşte, sayılı sözcüklerle ve bakışlarla bir dünya kuruluyor aralarında. Nişanlanıyorlar. Fikret Ulusoydan içeriden ne zaman çıkacak? Diyelim çıktı, bunca yeni ceza yemiş Fatma Yazıcı’yı dışarıda bulabilecek mi çıkarsa? Bu kez o içeri düşmüşse... Bir öykü ki masal değeri, söylence değeri kazanmış.</p>

  <p class="normal1">Victor Hugo’nun bir kadın arkadaşı var. 50 yıl bağlı kalmış ona. O süre içinde 17 bin mektup yollamış. Bu örneği Fatma’nın romantizmini vurgulamak için verdim. En gerçekçi ve toplumcu planda yer alan Yazıcı aynı zamanda dünyanın en romantik kızı. Bir gün bir bulmaca yolluyor Fikret Ulusoydan’a: Yan yana on üç çiçek. Ulusoydan da her harfi bir çiçek olan on üç harflik bu ibareyi çözmüş: Seni seviyorum! (ünlem işareti bizden).</p>

  <p class="normal1">Vuslatında ütopya.</p>

  <p class="normal1">Üç özelliği daha var Fatma Yazıcı’nın:</p>

  <p class="normal1">Bir, mahpusa giren bütün arkadaşlarının çocuklarına o bakmıştır;</p>

  <p class="normal1">İki, evden eve taşınmalarda birincil öğe olarak hemen boy gösterir;</p>

  <p class="normal1">Üç, hastanelerde vazgeçilmez refakatçi.</p>

  <p class="normal1">Kısacası, büyük olayı kendinde küçükser, küçük olayla dev paraboller çizer.</p>

  <p class="normal1">Şemsiyesinin içinde bir avuç bahçe. Ve bir tutam gün ışığı.</p>

  <p class="sagdanithaf">9 Nisan 1989</p>
</body>
</html>
