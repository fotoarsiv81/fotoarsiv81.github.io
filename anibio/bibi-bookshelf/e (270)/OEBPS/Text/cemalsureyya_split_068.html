<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_64">‘68’li Olarak Metin Güngörmüş</h1>

  <p class="normal1">Metris olayının ve Alev Er’in Cumhuriyet’teki “68’liler 40 yaşında” adlı röportaj dizisinin bende uyandırdığı çağrışımlar içinde Metin Güngörmüş’ün yüzü de beliriyor. İnce, güzel, güneş görmemişse de, gün görmüş bir yüz. Taştan bir anlatım da var bu yüzde.</p>

  <p class="normal1">Az konuşan, yoğun düşünen biri olarak bilinir. Zaman zaman “şamatacı” olduğunu söyleyen yakınları (Gökhan Harmandalı) da var. Burada beni onun girdiği eylemlerden çok, kişisel izdüşümü ilgilendiriyor. Nasıl bir adam? Nasıl birtakım kişiliklerin prototipi?</p>

  <p class="normal1">Metin Güngörmüş, Aydın Çubukçu’dan sonra içeride en uzun kalan kişi: 14 yıl, 9.5 ay. 12 Mart döneminde 8 yıl, 12 Eylül döneminde 7 yıl.</p>

  <p class="normal1">18 yaşından sonraki hayatının yüzde 80’ini mahpuslarda yaşayan bir 68’li. 68’li sözü tam ışık düşürmüyor ona. Yine de 68’li. Yedi yaşından beri hiç ağlamadığı söylenir. Kaç kez karşılaştık? İki mi, üç mü? Biraz da akraba oluruz (Gonca ile evlenmişti).</p>

  <p class="normal1">Söz gazetesinde Neyyire Özkan’ın kendisiyle yaptığı konuşmada şöyle diyor: “Tunceli’de lise öğrencisiyken içinde yaşadığım koşullar, tanık olduğum baskılar ve yürütülen antikomünist propaganda beni sosyalizmi araştırmaya iten etkenlerden biri oldu.”</p>

  <p class="normal1">Üç dört yıl sonra Türkiye İşçi Partisi’nde çalıştı. Ancak bu partinin barışçıl yöntemleriyle bir devrimin gerçekleştirilemeyeceği kanısındaydı. O ara Hüseyin İnan’la tanıştı. THKO’ya katıldı. Kır gerillası arasında yer aldı. Nurhak çatışmasından birkaç gün sonra ele geçirildi. Cezaevinden çıktıktan sonra Halkın Kurtuluşu hareketine katıldı; TDKP’ye girdi. İkinci 7 yıllık mahkûmiyetini dört beş ay önce bitirdi.</p>

  <p class="normal1">O konuşmasında 1971 hareketini uzlaşmacılıktan bir ilk kopuş olarak gördüğünü de söylüyor. 12 Eylül’den sonra ise bir yılgınlık ve kişisel kurtuluş eğiliminin ağır bastığı kanısında.</p>

  <p class="normal1">1951’de Tunceli’nin Zeldağı’nda doğmuş Metin Güngörmüş. Babası öğretmen, 7 kardeşler, 5 yaşında okuma yazma öğrenmiş. Eylemci olana dek iyi öğrenci. Elazığ Devlet Mühendislik ve Mimarlık Akademisi’ndeki yükseköğrenimini son sınıfta bırakmış.</p>

  <p class="normal1">Çernişevski’nin Nasıl Yapmalı? adlı yapıtını 19 yaşında Mamak’ta idam cezasıyla yargılandığı günlerde (1970) okumuş. Çok etkilenmiş. Bu yapıt onun çıkış noktası için belirli bir açıklama getiriyor bence. Bir gün sokakta rastlamıştık. Bu konudaki düşüncesini açıklamıştı: “O kitap beni şundan etkilemişti. Devrimci şunu yapmaz diye birtakım kalıplar vardı. Çernişevski o robotluğu yıkıyordu.” Sözcüğü sözcüğüne böyle dedi.</p>

  <p class="normal1">Kitabı düşündüm. Ne gibi kalıplardı onlar? Unutmuşum. Yeniden baktım Nasıl Yapmalı?’ya. Kuşaklararası çelişki siyasal yönden ele alınıyor ve irdeleniyor. Metin’in çıkışını bu bağlamda çözümlemeye çalıştım. Söz’deki röportajda ileri sürdüğü düşüncelerle birlikte kavramak istedim. Şunu buldum: Katılaşıp kalmış bir duygudan (büyük ve çetrefil bir duygu serüveni de var o kitapta) sonsuz özgür bir düşünce aracılığıyla kurtulma özlemi... Metin Güngörmüş’e 68’li diyebilirsek, yukarıdaki düşünce onun gerçeğine biraz ışık düşürür sanısındayım. Sonsuz özgürlüğü yakalayabilme. Araya devrimci şiddet de girse, temel itici o.</p>

  <p class="normal1">Büyük bir kalabalığın katıldığı bir maraton içinde Metin; koşucular kitlesini bir ırmak olarak algılıyor. Kendisi sanki hem adsız bir damla, hem de ırmağın bütün gövdesi.</p>

  <p class="normal1">Deniz Gezmiş 100 metreci.</p>

  <p class="normal1">Doğu Perinçek yüksek atlamada eşsiz.</p>

  <p class="normal1">Mahir Çayan engelli rekortmeni.</p>

  <p class="normal1">Sinan uçuyor.</p>

  <p class="normal1">(Bunlar dize oldu. Şiirime almalıyım.)</p>

  <p class="normal1">Deniz Gezmiş hep ad takarmış arkadaşlarına. Metin’in adı “Zaza”. Mustafa Yalçıner’e de “Endi” dermiş; efendi sözcüğünün kısaltılmışı. Sinan Cemgil’in adı da “Hoca”. Arkadaşları da aynı şakayı sürdürerek ona bir ad yakıştırmışlar: “Avarel”. Yani en uzun boylu.</p>

  <p class="normal1">Endi şimdi Boğaz’da Kedi Bar’ın işletmesine ortak olmuş. Metin yapamaz bunu. Kendi doğrultusunda. Yanlışsız, pürüzsüz olmak ister. O tür işleri yanlış görür.</p>

  <p class="normal1">Günün 24 saatinde kendini devrimci olarak duyumsar.</p>

  <p class="normal1">Bu uğurda bütün küçük meraklarını silmiş gibidir. Bir çiçeğe bile izin yoktur sanki. Ya da sadece çiçeğe izin var.</p>

  <p class="normal1">Mektuplarında da bir bildiri tadı varmış. İlk ve son cümle hariç. Gonca söylemişti.</p>

  <p class="normal1">Konuşmaz. Konuşmayı sevmediği söylenemez. Konuşturulamaz.</p>

  <p class="sagdanithaf">10 Nisan 1988</p>
</body>
</html>
