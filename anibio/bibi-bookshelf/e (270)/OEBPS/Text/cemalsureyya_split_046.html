<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_42">Türkân Şoray</h1>

  <p class="normal1">Türkân Şoray, Fatma Girik, Hülya Koçyiğit... Üçü de büyük yetenek. Geldikleri yere kolay gelmemişler. Ama Şoray’ı, başkalarından olduğu gibi, Girik ve Koçyiğit’ten de ayırmak gerekir. Son çözümlemede, Girik’i direnç, Koçyiğit’i sağduyu olarak özetleyebiliriz. Yerleri, toplumdaki yansıları belirlenmiştir ikisinin de.</p>

  <p class="normal1">Türkân Şoray ise sinemada Türk kadın tipinin “genel” yansısı. Bu konuda bir işbölümüne ne gereksinimi, ne niyeti, hatta ne de gücü vardır. Sinemanın, oyunculuğunun ötesinde bir konum da kazanmıştır Türkân Şoray. Halk özlemiyle oluşmuş bir mitostur. Ve ulaşılmaz bir yalnızlık içindedir. Aynada kendi yüzümüzün bütününe baktığımız zaman birtakım ayrıntılar bulabiliriz; ama tek bir öğeye indiremeyiz onu.</p>

  <p class="normal1">Fatih Kız Lisesi öğrencisi, 1960’ta, Köyde Bir Kız Sevdim’le sinemaya girmiş. Başlangıçta Ayhan Işık’ın karşılığı olma girişimi içinde. Ama çok geçmeden o konumu, gerçek sahibi olan Belgin Doruk’a teslim edecek. Ne zaman? Ötede, Yılmaz Güney’in belirmeye başladığı yıllarda.</p>

  <p class="normal1">Son çeyrek yüzyıllık sinema oyuncuları tarihine baktığımızda seyircinin gözündeki iki yüzün hep en önde tutulduğuna tanık oluyoruz: Yılmaz Güney ve Türkân Şoray. Seyirci bu iki sanatçıyla özdeşleşmiştir. Kendini onların yerine koyar. Biri diyecek ki, her gösterimde ve her sanatçı için az çok böyledir. O da doğru. Ama Güney ve Şoray için daha doğru. Asıl onlar için doğru. Ayrıca bu iki oyuncunun canlandıracakları tipleri çok iyi ve tutarlı biçimde seçtiklerini de unutmayalım. Öyle ki özdeşleşme hiçbir zaman tehlikeye düşmez. Erkek seyirci adam vurmak istemez, kadın oyuncu randevuevine düşmüş olmayı kaldıramaz. Yılmaz Güney ancak mecbur olduğu için öldürmüştür. Şoray, uçurumun kenarına zorla sürülürse de hiçbir zaman yuvarlanmaz. Seyirci onlarda atılımlarını yapacak, ama kendini korumayı da bilecektir.</p>

  <p class="normal1">Türkân Şoray’ın hayatı da toplumda yarattığı imgeye ters düşmemiştir. Hiçbir programlanma onun yazgısı kadar taktik değeri taşımaz. Alınyazısını da kendisi seçmiş sanki. Şanssızlıkları da şans hanesine yazılmış. Rüçhan Adlı olayı, sözgelimi. Rüçhan Adlı hem şanssızlık, hem de şans olmuş onun için. Bir Carlo Ponti işlevi de taşımış. Hiç değilse bir koşul olarak sonuçta öyle görünmüş. Türkân Şoray film çevirirken attan düşüp boynunu kırmıştı. Bu olayda bile hayırlı bir yan olmadı mı? Anlamlı bir zaman dönemecinde ona ek bir dram sağlayarak sanat yolunu uzatmadı mı?</p>

  <p class="normal1">Sinema oyuncuları içinde, ününde efsane değeri de bulunan tek kadın sanatçı.</p>

  <p class="normal1">Yıllar önce “Ün ve Efsane” başlıklı bir yazı yazmıştım. O yazıyı açtım, Yılmaz Güney’le Türkân Şoray’a yine yan yana bakmışım. Bir yerde de şöyle demişim: Türk insanının gözünde “komik öğe efsaneleşmeyi önlüyor kanısındayım.” Türkân Şoray’ın o öğeye belirleyici olarak yaklaşmadığı görülüyor. İlk filmlerindeki magazin düzeninden usulca sıyrılarak sonra sonra toplum planında da karşılığı olan bir içeriğin peşine düştü. Oysa sorunsalın kadını olan bir Fatma Girik, komedilerde de göründü. Bir Hülya Koçyiğit, Susuz Yaz gibi bir çıkıştan sonra “duygusal olan filmleri”ne yönelmekte bir sakınca görmedi.</p>

  <p class="normal1">Seyirci kendi özlemini Şoray’da sadece bulmakla kalmamış, onu o özlemle yaratmıştır da.</p>

  <p class="normal1">İlk filmlerinde Walt Disney’in sevimli kahramanlarına özenircesine kaş göz oynatan Karagümrüklü genç kız, bir süre sonra beyazperdede Türkiye’nin yüzü olacak.</p>

  <p class="normal1">Üstelik hiç de fotojenik sayılmaz.</p>

  <p class="normal1">Yılmaz Güney’in karşılığı, ama paralelinde değil.</p>

  <p class="normal1">Fatma Girik ise, kendi Carlo Ponti’si ve Rosselini’si (Memduh Ün) tarafından Yılmaz Güney’in tam paralelinde, hatta onun taklitçisi bir kadın sanatçı olarak hazırlandı. Gerçekçilik adına, ama gerçeğin asalağı bir biçimde, ütopyaya daldı.</p>

  <p class="normal1">Hülya Koçyiğit’e gelince, o, Fikret Hakan’ın paraleli ve karşılığıdır. Onun oyun gücü de her zaman, Şehir Tiyatrosu Çocuk Bölümü’nde öğrenciliği deneyine çarptı. Girik olsun, Koçyiğit olsun, başka alanlarda da, sözgelimi şarkıcı olarak da ortada görünmek istediler. Bu istekler onların toplumdaki imgelerini biraz soldurdu.</p>

  <p class="normal1">Türkân Şoray, susmayı, zaman zaman köşeye çekilmiş izlenimi uyandırmayı da bildi. Mesafelerini her zaman korudu.</p>

  <p class="normal1">Kimi zaman bir davranış, tek olay, kişiliği en alt düzeydeki görünümüyle belirler. Hülya Koçyiğit’in, Muzır Yasası’nı savunmasına, sanat ve düşünceyi hiçlemesine karşın, ANAP’tan milletvekili adayı olması, Susuz Yaz’daki temiz görünümünü silikleştirmiştir. Fikret Hakan’ın Aydınlar Dilekçesi karşısında sonradan aldığı tavır, Yıldız Kenter’in SİSAV’cı davranışı, Müşfik Kenter’in TV’nin şiir listesine kapanışı için de aynı şeyi söyleyebiliriz. Türkân Şoray’ın bu tür bir yanlışı olmadı. Aslında hiçbir büyük yanlışı yok.</p>

  <p class="normal1">Yenileri kimler?.. diye düşündüm. Aklıma yeni bir iki ad gelmedi bir anda. Fatma Girik bir yerde kurumsal bir sanatçı. Onun yenileri her zaman ortaya çıkacaktır. Yeni bir Koçyiğit? Yenisi eskisine benzemese de olur. Koçyiğit’in belli bir yeri olmasına karşın, yüzü belirgin değil. Başka yüzler de onunkini yansıtabilir.</p>

  <p class="normal1">Yeni Şoray? Yeni Şoray bir mirastan da yararlanıyor.</p>

  <p class="normal1">Kendisi de çok güçlü: Müjde Ar.</p>

  <p class="sagdanithaf">8 Kasım 1987</p>
</body>
</html>
