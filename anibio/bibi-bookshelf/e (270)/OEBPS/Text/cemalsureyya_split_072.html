<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_68">Feyyaz Tokar</h1>

  <p class="normal1">“Şirketler grubu başkanı, gazeteci, yazar (1931).” Böyle tanıtılmış Feyyaz Tokar Kim Kimdir’de. Bu cümleye onun kendini takdim edişi olarak da bakabiliriz. Çünkü Kim Kimdir’de hemen herkes kendi verdiği bilgilerle gösterilir.</p>

  <p class="normal1">Yazarlığı nereden geliyor diye düşündüm bir an. Yok canım, bir satır aşağıda açıklayıcı sayılabilen bir bilgi daha var. Bonn Üniversitesi’ni bitirmiş. Yer darlığından olacak, okuduğu bölüm belirtilmemiş. Belki de Yazarlık Fakültesi çıkışlıdır. Tek yol buna inanmak...</p>

  <p class="normal1">Gerçi Feyyaz Tokar’ın gazetelerde yazılarını okuduk; bir ara bir yayın organında sütun sahibi bile olayazmıştı; radyo söyleşilerini bir araya getiren Günlerin Getirdiği adlı bir kitabı da var. Bütün bunlar az şey değil. Ayrıca Feyyaz Tokar’ın benzerlerinden daha kötü olduğu da söylenemez. Düzeysizliği, o hiç! Benim onda tutulduğum şey artık sahip olamayacağı alanlara da sahip çıkmak istemesi.</p>

  <p class="normal1">Hırsıyla, anılarını bile değiştirmek istiyor.</p>

  <p class="normal1">Başarılı işadamlığının yanı sıra kültür adamı olarak da ön sırada boy gösterme çabasında. Ama bunun için gerekli donanımının hiç olmadığını, vaktiyle olan kısmının da artık kalmadığını ayrımsayamıyor. Daha kötüsü, ayrımsamak istemiyor.</p>

  <p class="normal1">Feyyaz Tokar başarısını, bence, Cumhuriyet gazetesindeki ilk görevine borçlu. Gazetede adliye ve polis haberlerini kotarmak için o yıllarda üstün bir çalışma örneği vermişti. Öyle ki bu tür haberleri birinci sayfaya bile getirmişti. Bu yükselişin, gazetede genel yayın müdürü olan Cevat Fehmi Başkut’la, Emniyet’te de Kemal Aygün’le (öyle diyorlar) kurduğu sıkı kişisel ilişkiden kaynaklandığı söylenir. Ne olursa olsun, Feyyaz Tokar’ın daha o günlerde çalışma ve belirme çizelgesi ortaya çıkmıştı: Her işte, kişisel ilişkiler yardımıyla, üstten etkinlik... Bu formül onu bugünlere getirdi. Reklam ve insan kullanma yeteneği çok büyük.</p>

  <p class="normal1">Bu etkinlik biçimiyle Feyyaz Tokar’ın Türkiye’nin bugünkü toplumsal konjonktürü içinde yükselemeyeceği yer yok diyorum. Sözgelimi Milli Savunma Bakanı olabilir. Hatta Başbakan. Hatta bir gün belki Cumhurbaşkanı. Bütün bunlara hazırlıklı.</p>

  <p class="normal1">Ama n’eyleyelim ki anıları da var. Anılarının bileşik kapları. Yazarlıkta, kültür adamlığında da kendini göstermek istiyor. Bu belki de onun özlemlerinin soylu yanı. Yine de tökezlediği yer.</p>

  <p class="normal1">Dağlarca’nın köşe yazarları için bir sözü vardı. Tam nasıldı, şimdi unuttum. Aşağı yukarı şöyle: Toplumun önünde söz sahibi olabilmek için, belli bir düşünce-kültür-sanat-direnme deneyinden geçmiş, çok şeyin bedelini hayatıyla ödemiş, kendini bir güzel kanıtlamış bulunmak gerekir.</p>

  <p class="normal1">Feyyaz Tokar’ın TV’deki “sohbet”lerini düşünelim. Bir çeşit “köşe söyleri” rolünde değil mi o sohbetlerde. İşte, diyorum, Dağlarca’nın saptaması o rolde yerine tam oturmakta.</p>

  <p class="normal1">“Peter İlkesi”nin daha çok bürokraside ve devlet hayatında geçerli olduğunu sanırdım. Feyyaz Tokar ona özel sektörde de dirim kazandırdı. Kendi örneğiyle.</p>

  <p class="normal1">Bugün pazar. Gazetelerin sanat sayfalarında onun TV’deki sohbet saatini öğreneceğim ve koltuğa yerleşeceğim. Gazetede sohbetin konusu ve özeti var. Demek bunca ilgi uyandırıyor o sohbetler. Gazeteler özet almak için ona muhabir gönderiyorlar belki de. İnsan ilişkileri içinde yürümenin ustasıdır Feyyaz Tokar. Bugün daha da ustası.</p>

  <p class="normal1">Uluslararası bir durum da kazandı. Ya da öyleymiş gibi bir izlenim yaratmayı bildi. 1983’te Federal Almanya Cumhurbaşkanı’ndan Büyük Liyakat Madalyası; 1985’te İtalya Cumhurbaşkanı’ndan Şövalye Nişanı aldı. Türk Tanıtma Vakfı Jürisi’nce, yine 1985’te, “Türkiye’yi en başarılı tanıtan işadamı” ödülüyle onurlandırıldı.</p>

  <p class="normal1">Temiz, inandırıcı bir yüzü var; bu yüz sağlıklı bir gülümsemeyle daha bir açılım kazanır. Öyle ki onun ruhsatlı ya da ruhsatsız tabanca taşımasına rahatça razı olabilirsiniz. Ama İttihat ve Terakki torunlarına kazık atmasına da göz yummanız gerekecek.</p>

  <p class="normal1">Bir kumaş ilk metresinden bellidir. Feyyaz Tokar’ın daha adliye ve polis muhabiriyken büyük bir işadamı olacağı belliydi. Ama kültür hayatının iyice dışında kalacağı da. Bir şey okumadığını, bir şey izlemediğini anlamak için kitabının adına ve sohbetlerinde kullandığı sözcüklere bakmak yeter.</p>

  <p class="normal1">Kitabını alalım. Radyo söyleşilerinin oluşturduğu kitaba Günlerin Getirdiği adını vermiş. Ataç’ın daha 1946’da aynı adla yayımladığı bir kitabı vardı. Feyyaz Tokar’ın yazı hayatına ne kadar uzak, hiç yoksa duyarsız olduğunu göstermiyor mu bu örnek? İngiltere’de yaşasaydı yazdığı oyuna “Hamlet”, Fransa’da romanına “Madame Bovary” diyebilecek kadar işin dışında. Der miydi? O kadar da değil elbet.</p>

  <p class="normal1">TV ikinci kanalda, “Amazon Kadınları” başlığıyla ilan edilen bir söyleşisini izledik geçenlerde. Ne demek Amazon Kadınları? Amazon ırmağı kıyısına mı sıralanmışlar? Amazonlar var da onların kadınları mı?</p>

  <p class="normal1">Yok, bu işin adamı değil Feyyaz Tokar. Bosfor Turizm’de, şirketler topluluğunda, hangi bölümünü bitirdiğini nedense açıklama gereğini duymadığı Bonn Üniversitesi’nde, 500 kişinin katıldığı minyatür anketlerde görünse kendisi için çok daha iyi olacak.</p>

  <p class="normal1">Şemsiyesini isteka olarak kullanıyor.</p>

  <p class="normal1">O kadar da cakalı.</p>

  <p class="sagdanithaf">8 Mayıs 1988</p>
</body>
</html>
