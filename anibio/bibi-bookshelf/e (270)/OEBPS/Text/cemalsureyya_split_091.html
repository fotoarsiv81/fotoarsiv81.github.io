<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_87">Raif Ertem</h1>

  <p class="normal1">Şair ve cemiyetçi, festivalci ve kültür adamı, yazar ve örgütçü, siyasa adamı ve hukukçu hümanist ve avcı.</p>

  <p class="normal1">Uçarı meyhaneci ve klasik aile reisi.</p>

  <p class="normal1">Daha bir sürü niteliği, tuttuğu iş, girdiği uğraş var Raif Ertem’in. Sözgelimi 68’lilerin en yakın dostlarından biri oldu ve o yıllarda onlarla birlikte tutuklandı. Sözgelimi ülkemizde en eski çevrecilerden biri olarak göründü. Her şey çok, her şey çoğul onun hayatında. Sözgelimi okuldan düzenli, ama zararsız atılma şampiyonu da odur. Hem ortaokulda, hem lisede, hem de fakülte yıllarında birer kez atılmıştı. Bütün bunların, düzenli öğrenim görmesini engelleyememiş olması da ilginç. Gerçek anlamda hukukçu (avukat) oldu. Bunu bir çelişki ya da açıklanması zor olay olarak görmemeli diyorum. Çeşitli uğraşlar, çoğunca aynı zaman birimi içinde toplanmamış, bir hayat çizgisi üzerinde birbirini açıklayabilir biçimde art arda sıralanmış...</p>

  <p class="normal1">Tek yanıyla belirse, toplumda daha çok dalgalanma uyandırırdı. Kişi vardır, bir tek iş ya da işlevle anımsatır kendini. Raif Ertem öyle değil. Yüz, sanki bütün bir dönemin, bütün bir kuşağın yüzüdür. Ama onun üçe, beşe, sekize ayrılmasını bölünme olarak görmemeliyiz. Dağılma olarak, hiç... Her uğraşına tek uğraşıymış gibi bakmış, kendini ona adamıştır. Bir özveri olayı var burada. Sanırım, Raif Ertem’i tam açıklayan bir sözcük özveri. Özverisini sever de. Onu yaşama sevincinin bir uzantısı olarak görür. Zaten her şeyi yaşama sevincinden çıkarmıştır.</p>

  <p class="normal1">Başarılarını ise görmezden gelir. Kimi zaman da sahiden görmez.</p>

  <p class="normal1">Solda çok dolaştı. Ama yer değiştirmedi.</p>

  <p class="normal1">Sempatizan değil, dost. Gençlik hareketlerinin ise, kendisi.</p>

  <p class="normal1">Yüz yerde işlevi olmuş. T. Milli Talebe Federasyonu’nun, T. Milli Gençlik Teşkilatı’nın ve başka gençlik örgütlerinin coşkulu temsilcisi. Fikir ve Sanat Eserleri Kanunu’nu hayata geçiren de o. Raif Ertem demişler ona, bir bakarsınız, 1978 DİSK’e bağlı Tekstil Sendikaları kongrelerini yapmadıkları için kapanmak üzereyken, kayyum olarak yerden bitmiş ve kötü sonucu önlemiş. Bakarsınız, günümüzdeki İstanbul Festivali’nin temeli olan T. Milli Talebe Federasyonu festivallerini düzenlemiş. Bir çeşmeden mi söz ediliyor, o çeşmeyi görmek için beş on gün ortadan kaybolmuş... Bakarsınız, SHP’nin Bakırköy İlçe Başkanı olmuş. Korsan kasetlerin peşine düşmüş ve onları yurt çapında toplatmış. 27 Mayıs’ta öğrenci merkez komitesinin üç üyesinden biri. Sonra bakarsınız Basın İlan Kurumu Genel Kurul Üyesi olarak Türk basınının gerçek haklarına gölge düşmemesi için mücadele veriyor.</p>

  <p class="normal1">Rekorsuz. Ama her şeyde, her zaman belli düzeyin üstünde.</p>

  <p class="normal1">Girdiği lokantada önüne Sakıp Sabancı’nınkinden daha iyi yemek gelir.</p>

  <p class="normal1">Başarılı ve kişisel anlamda mutlu bir kişi olarak görüyorum Raif Ertem’i. Başarısının kaynağında sanatçı yapısı ve öğrencilik dönemindeki etkinlikler var, sanırsam. Düş ve gerçek onda çok elverişli bir biçimde yan yana gelmiş.</p>

  <p class="normal1">Öğrencilik yıllarında cemiyetçilik yapıp da daha sonra toplumumuzda etken bir rol almayan sıradan bir kişi olarak yaşayaduran kimseye rastlamadım. Öğrenci dernekleri, kişiyi bir siyasa ön deneyim olarak, sıcak insan ilişkilerine götürüyor. Bu derneklerin, özellikle 1950-1970 yılları arasında böyle bir işlevi vardı. Raif Ertem de, işte, o cemiyetçi öğrenci türünün en belirgin prototiplerinden biri olmuştur. Bugün elli yaşını dönmüş bulunduğu halde neden hâlâ öğrencilik, ilk gençlik ya da gençlik günlerinden söz ediyorum. Raif Ertem’i o günler yaratmış da ondan; bugün de o günler var yüzünde. Yaşını hiç göstermemesini de buraya bağlayabilir miyiz?</p>

  <p class="normal1">Bir panorama, bir çiçek dürbünü, içinden hoşgörü fışkıran bir tutku karşısındayız. Yavaşça belirmiş gökkuşağı.</p>

  <p class="normal1">Bugünü tam yaşar. Yarın ise artık öbür gündür. Geleceğin tasarımı olarak yaşar şimdiki zamanı.</p>

  <p class="normal1">İyi niyet, güzel niyet.</p>

  <p class="normal1">Avukat yırtıklığı sıfır olan bu adamın nasıl dava kazandığını hep merak ederim. Neler yapıyor bunun için sözgelimi? Avcılığa nasıl zaman buluyor? Sanata, kitaplara?..</p>

  <p class="normal1">Avukat olarak ilk duruşmaya çıktığı günün ertesinde Akşam gazetesinde şöyle bir haber başlığı vardı: “Eski sanık avukat oldu.”</p>

  <p class="normal1">Konuşan bir şemsiyesi var.</p>

  <p class="sagdanithaf">25 Eylül 1988</p>
</body>
</html>
