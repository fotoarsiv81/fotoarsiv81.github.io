<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_123">Necdet Uğur</h1>

  <p class="normal1">SODEP’in kuruluşunda ve Erdal İnönü’nün sosyal demokratların başına geçiş kararında onun da büyük rolü olduğu söylenir. Çok kişi de bilmez bunu. Catullus okuyan Milli Eğitim Bakanı. Hem de kitap çıkar çıkmaz.</p>

  <p class="normal1">Bir olay: 1975’te Büyük Millet Meclisi yaz tatiline girince Fransa’ya gitti: Grenoble’da Fransız dili ve edebiyatı kurslarına katıldı. Oysa daha 1957’de kamu yöneticisi olarak gönderildiği ABD’de İngilizcesini ilerletmişti.</p>

  <p class="normal1">1923’te Mecitözü’nde (Çorum) doğmuş. Siyasal Bilgiler Fakültesi’ni bitirdi. Kaymakam, emniyet müdürü, merkez valisi. Bir süre de İstanbul Belediye Başkanı. CHP İstanbul İl Başkanı. 1969-1980 arasında CHP İstanbul Milletvekili. Aynı partide grup başkanvekili. İçişleri, Milli Eğitim Bakanı. Özel sektör deneyi de var. ABD dönüşü, ülkedeki ağır siyasal duruma katlanamayarak resmi görevinden istifa etti; 1960 Devrimi’ne kadar Emek İnşaat’ta çalıştı. Daha sonraları Ünilever’de (Vita-Sana) yöneticilik de yapacak.</p>

  <p class="normal1">Okuyan bürokrat.</p>

  <p class="normal1">Düşünen milletvekili.</p>

  <p class="normal1">Görmek isteyen bakan.</p>

  <p class="normal1">Çok ilginç bir kariyer dolaşımı ve deney çizgisi karşısındayım. Bir devlet adamı tavrı var Necdet Uğur’da. Bu tavırda mutlaka o birikim, o iç içe geçmiş deneyler kanavası büyük ağırlık taşıyor. Kişiyi yaptığı iş belirlemez mi? Bu söz doğruysa, en çok Necdet Uğur için doğru. Hem belediye başkanı olmuş, hem polis; hem milletvekili, hem kaymakam; hem bakan, hem il başkanı; hem aydın, hem politikacı. Sartre’ın aydın tanımını açıklarken de Necdet Uğur’u örnek verebiliriz. Sartre’a göre atom bilgini sadece atom bilginidir. Atom bilgini, atomlarla ilgili işini yaparken ülkesinin ve dünyanın yazgısı, sorunları üzerine düşünüyorsa, bunu hep yapıyorsa, ancak o zaman aydındır.</p>

  <p class="normal1">Polis? Polis sözcüğü uymuyor Necdet Uğur’a. “Kamu yönetiminin her kademesinden geçerken polislik de yapmış bir bilge” cümlesi daha bir tanıtıcı olur onun için. Bazı emniyet müdürleri, genel müdürleri geleneksel polisin temel yüz çizgilerini taşırlar. Bazıları da nihayet kaymakam gibidirler. Yine de merak ediyorum, emniyet müdürüyken neler düşünüyordu, neler yapıyordu? Bu ona değil de daha çok bana ilişkin bir şey. Biz yazarlar için polis sözünde ürkünç bir şey var.</p>

  <p class="normal1">Necdet Uğur, siyasal hayatımızda her zaman büyük ağırlık taşıdı. Ama bunu yer yer, ancak çok zorunlu durumlarda kullandı. Etkenliği her zaman duyumsandı, ama görünür etkiden her zaman kaçındı. Siyasanın beklediği keskin tavırlardan bir şey beklemedi. Bu da onun kimi zaman yanlış yorumlanmasına yol açmıştır, diyorum. Yönetici tavır her zaman ağır bastı Necdet Uğur’da. Ahmet Cemil, ondan, Yakup Cemil’den çok şey öğrendi, ama hiçbir zaman Yakup Cemil’e fazla yüz vermedi.</p>

  <p class="normal1">Ecevit-İnönü çatışmasındaki tavrı Necdet Uğur’u tam açıklar. Ecevit’çilerden yanaydı, ama o çatışmada sonuna kadar İnönü’nün yanında oldu. Vefa duygusu mu, mülkiye-bürokrat davranışı mı, efendilik mi?.. İnönü ona inandı. Ecevit de gerçeği biliyordu. Grup başkanvekiliydi. Çatışma Ecevit’in zaferiyle sonuçlandıktan sonra Ecevit de, kavgaya katılmış bütün arkadaşları da, Necdet Uğur’u yadsıyamadılar. Hatta benimsediler, bir bakıma benimsemek zorunda kaldılar. Dipten oynayan dalga. Birkaç gün önce Cumhuriyet’te Ali Sirmen’le söyleşisi yayımlandı. Türkiye üzerine, Türkiye’nin sorunları üzerine. O söyleşi de Necdet Uğur’u özetler. Hepimizin olması gereken sesi, herkesin sesi olmak istedi. Buna hakkı olan bir adam Necdet Uğur. Bu tür kişilere her toplumun gereksinimi var.</p>

  <p class="normal1">Bürokrat Erdal İnönü’nün bürokrasideki karşılığı.</p>

  <p class="normal1">SHP’ye girdi. Bence bir şey beklediğinden değil, konumunu belirlemek için. Ecevit’e karşıdır. Ama ona ağır söz söyleyenleri de kınamıştır. Kınamıştır, hiç de Ecevit yanlısı olmadığı halde. Bence bu belirsizlik değil; dürüstlüğün, anıları sil baştan edememenin bir cilvesi.</p>

  <p class="normal1">Sol’u bilir. CHP İl Başkanı’yken elinde kitaplarla gelirmiş il’e; arkadaşlarını, yanında çalışanları eğitirmiş.</p>

  <p class="normal1">Susmayı en iyi öğrenmiş. Ayrıca, en iyi konuşuyor.</p>

  <p class="normal1">Maliyedeki eşdeğeri Memduh Aytür.</p>

  <p class="normal1">Sivil bürokratlardan cumhurbaşkanı adayı söz konusu olsa, ön sıraya onu koyabilirsiniz.</p>

  <p class="normal1">Şemsiyesinin faturasını yeleğinin cebinde taşır.</p>

  <p class="sagdanithaf">4 Haziran 1989</p>
</body>
</html>
