<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_106">Bülent Şemiler</h1>

  <p class="normal1">Sabri Esat Siyavuşgil’in bir dizesini anımsıyorum: “Pasaport bir yolculuk romanıdır.” Siyavuşgil yaşasaydı da, 1980’li yıllarda Türk ekonomisinde ve bankacılık sisteminde baş gösterecek prensler olayını görseydi şöyle bir dize de yazar mıydı: “Çifte pasaport bir yurtseverlik ikilemidir.” Yurtseverlik diye işi ileri götürmeyelim de, “yurttaşlık ikilemi”yle yetinelim. Ayrıca, elbet, kişiden kişiye değişir bu. Çift pasaport çift yurttaşlık kavramı konusunda, pasaportun birini öbüründen çıkarmanız, yurttaşlığı işin geri kalanıyla değerlendirmeniz de gerekebilir. Hiç değilse şöyle diyemez miyiz: “Çifte pasaport bir yurttaşlık bilmecesidir.”</p>

  <p class="normal1">Prensler ya da çifte pasaportlular diye anılan genç ekonomistlerin, bankacıların hepsinde bir ABD deneyi ya da serüveni var. Ayrıca hepsi Ahmet Özal’ın arkadaşı.</p>

  <p class="normal1">Bülent Şemiler? Şemiler, başına gelenlerden ötürü ve sorunsallığı yüzünden, bunların bugün için prototipi. Prensler olayının, kimi zaman abarmış da olsa, tipik yanlarını onun serüveni, konumu, kişiliği, tepkileri, çıkışları, üslubu ile açıklayabiliriz. Bir sürü prensi var Özal’ın; Rüşdü Saracoğlu, Cengiz İsrafil, Engin Civan, Coşkun Ulusoy, Bülent Gültekin, A. Söylemezoğlu, T. Özkan... Elbet en başta da şahprens: Ahmet Özal. Bence bunların adları tek tek kısa günde unutulacak; ama bir arada her zaman anılacaklar. Tarihsel bir kesitin tanınmış öğeleri, reklam tasarımları, yol imlasında geçici ve ara önlemler, fresk için kovayla duvara atılmış boyalar...</p>

  <p class="normal1">Turgut Özal hayali ihracatın kurucusu. Ama bu arkadaşlarla hayali ithalatı kendisi gerçekleştirdi. Anayurtlarına birer konkiskador dehşeti, şımarıklığı, barbarlığı ve kolaycılığı soktu onlar.</p>

  <p class="normal1">Rüşdü Saracoğlu biraz başka gibi. Onda, son çözümlemede bir devlet adamı kumaşı da var sanki. Konuşması, tavrı, oturup kalkması öyle. Bürokrasiyi yıkarken, onun usullerini sezerek ve kendi görgüsünden geçirerek yapıyor bunu. Ama nedense hep istemediği şeyleri üstleniyor. Sözgelimi Merkez Bankası Başkanı olarak 20 ayda gelmiş geçmiş en büyük emisyonu yaptı; sonra da tutup bunun kötü şey olduğunu söyledi. Doğruyu sezdirmeden eğriyi yapmıyor. Ama eğriyi de gerçekleştirmeden edemiyor. Yüzü mü tutmuyor yeni Atilla Karaosmanoğlu’nun? “Beyaz Türk” diye de anılan Saracoğlu’nun siyasal hayatının Turgut Özal’ınkiyle bitmeyeceği söylenebilir. “Renkli Türk”lerden bu yanıyla ayrılıyor. Onlar gidecekler, hemen unutulacaklar. Unutacaklar da.</p>

  <p class="normal1">Şemiler üzerinden düşünmeye çalışıyorum prensleri. Elbet bazı bilgileri, deneyleri var Şemiler’in. Ama bunlardan ancak danışmanlık (sözcüğün dar anlamıyla) çerçevesinde yararlanılabilir. Çünkü Türkiye’yi, ülkemizdeki yasal çatıyı, geleneksel bürokratik mekanizmayı bilmiyor. Asıl önemlisi, daha önce hemen hemen hiç üst düzey yönetim deneyi yok. Bunlar nasıl olsa onun çalışma tutkusunu da, bilgilerini de karartacaktı. Turgut Özal ne yaptı? Yönetici yaptı onu. Parayı kendi kişisel denetimine almak için her ilginç noktaya bir Şemiler getirdi. Şemiler’in şu sözleri çok anlamlı: “Ben ANAP’lı değil, Özal’cıyım...” Pasaport kavramının anlamı bu cümleyle çok daha yoğun bir içerik kazanıyor. Prensler para denetimi konusunda ipi Özal’ın eline verecekler ve hiçbir hesap verme duygusu taşımayacaklar. Özal’a hep “evet”, başka herkese “hayır” diyebilme olanağı, koşulu... “ANAP’lı değilim, Özal’cıyım” sözünü bu açıdan istediğiniz kadar genişletebilirsiniz. Hükümetle Meclis’i yok eden Özal, prenslerle de hükümeti devreden çıkardı.</p>

  <p class="normal1">Şemiler: Akdenizli Laz.</p>

  <p class="normal1">1954’te Kıbrıs’ta doğmuş. Çok yetenekli... Yetenekli de, bugüne dek o yeteneğin ipucunu görmedik. Bir bilanço çılgınlığı var. 100 milyarlık zararı bilanço üzerinde o saat 100 milyarlık kâra dönüştürebilir. Büyük Millet Meclisi’ne, milletvekillerine, bütçe komisyonuna hakaretler yağdırabilir. Karayipler’de, Kanarya Adaları’nda kurt dökebilir.</p>

  <p class="normal1">Aslında KİT’lerin Azrail’i olarak işe başlamıştı, sonra özelleştirme olayını İsrafil’e bıraktı. Anadolu Bankası’nın başına geçip onu boğazladı. Sonra da onu mal ettiği Emlakbank’ın genel müdürü oldu. Başbakan yardımcısıyla düello etti. Kazandı. Daha doğrusu başta kazandı.</p>

  <p class="normal1">Ne oldum bankacısı.</p>

  <p class="normal1">Emlakbank marşının sözlerini de onun yazdığı anlaşılıyor. Bakın ne demiş:</p>

  <p class="normal1">“Dünyayı iyi tanırım,</p>

  <p class="normal1">Dünyayı bilirim.”</p>

  <p class="normal1">Şu satırların yazıldığı sırada Amerika’da. İzinle gitmiş. Sonunda Turgut Özal’a da karşı çıkacağına, ona da küfürler yağdıracağına bahse girerim.</p>

  <p class="normal1">Şemsiyesi armağan. Sapında bir, hayır iki maymuncuk.</p>

  <p class="sagdanithaf">5 Şubat 1989</p>
</body>
</html>
