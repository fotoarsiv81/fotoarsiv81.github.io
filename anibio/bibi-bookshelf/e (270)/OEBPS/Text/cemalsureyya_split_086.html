<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_82">Ferit İlsever</h1>

  <p class="normal1">İnsan güzelliği nedir diye düşündüm. Nasıl bir şeydir? Sonra şöyle dedim: Hepsi de mühendis olan günümüz parti liderlerinden hangisiyle bir masada oturup yemek yemek istersiniz? Hiç tartışmasız: Ferit İlsever! Daha sonra İnönü. Öbürleri daha sonra.</p>

  <p class="normal1">Az konuşan ‘68’li.</p>

  <p class="normal1">Bence Türkiye’deki ‘68’lilerin ayrı bir durumu var. Başka ülkelerde ‘68’liler işlevlerinin gereklerini yerine getirdiler ve yana çekildiler. Bizde ise ‘68’linin gizilgücü (potansiyel) yeterince kullanılmış ve yitmiş değil. Güvenilebilir kuşak, bugün de bu kuşak. Başka türlü anlatırsak, sözünü tam söyleyebilecek kuşak. Geç kalmanın mı, ülkemiz koşullarına göre erken boy göstermenin mi, her neyse, neyin nesiyse, bir başka erdemi ve şansı var bu kuşağın. Ferit İlsever bu yanıyla günümüzün olduğu kadar geleceğin insan tipinin de profilini çiziyor.</p>

  <p class="normal1">Sükûnetle kumaş biçer. Bütün çocuklara her sabah umut ve süt yollamak isteyen çocuk. 12 Mart’ta ve 12 Eylül’de içerideydi. 27 Mayıs’ta henüz on üç, on dört yaşında.</p>

  <p class="normal1">Tam İstanbullu. İlkokulu Fener’de okumuş. Daha sonra Tünel semti, semti değil de kavşak noktası. Bu iki yer nasıl da açıklıyor onun tavrını! Tünel, özellikle Tünel, Kasımpaşa, Tophane, Beyoğlu semtlerinin ve bütün karşı yakaların kesişme noktasıdır. Kanatları fraksiyonların üstünde bir yerde açmış İlsever’in (Akkuş, akçakuş) bugünkü siyasal konumunu ne güzel ortaya koyuyor! İstanbul’u bütün yönleriyle, kokularıyla, acılarıyla, tatlarıyla solumuş, yaşamış... Fener de İstanbul’u daha İstanbul eden, ötelerden var eden bir yer.</p>

  <p class="normal1">Çocukluk ve ilk gençlik yıllarında derinden etkilendiği bir iki olay var. İlkokulda Fener’de, Karadenizli bazı arkadaşlarının kışkırtmasıyla kendilerinden 3-5 yaş büyük Yahudi, Rum çocuklarını dövmeye kalkarlarmış. Bir av, bir cihat duygusu içinde. Çok ağır bir acı olarak kalmış bu onda. Bereket, ortaokul yıllarında, Tünel’de, 6-7 Eylül Olayları sırasında, evlerine sığınan Yahudi ve Rum komşuları saklamanın, korumanın insansal “kıvancı”nı unutamıyor. Bir arınma olanağı yaratmış bu olay Ferit İlsever’de.</p>

  <p class="normal1">İlsever gençlik günlerinde gerçek anlamda yaşadığını duyumsadığı yılları şöyle anlatmıştır bir yerde: “İTÜ’deki (İstanbul Teknik Üniversitesi) altı yıllık öğrenciliğimin son dört yılı (1966-1969) önemli benim için; yani güzel İstanbulumuzun daha da güzelleştiği ve yazgısının yeni boyutlar kazandığı yıllar...”</p>

  <p class="normal1">Zayıf yanları nelerdir, bunlar daha ortaya çıkmış değil. Ama şurası kesin: Boş yok! Siyaset alanında tek kusuru sivrilme tutkusu taşıyor olmaması. Bugün için ve kendi koşulları içinde bir erdem olarak görüyorum ben bunu. Bir değil, üç değil, yüz tane adayı vardır Sosyalist Parti genel başkanlığının. Ferit İlsever bunlardan biri, üstüne basarak söyleyeyim, “ayrıca, birincilerinden biri.”</p>

  <p class="normal1">1946 doğumlu. Yüksek makine mühendisi. Sosyalist düşünceyle İstanbul Teknik Üniversitesi’ndeki öğrencilik yıllarında tanıştı. FKF (Fikir Kulüpleri Federasyonu) üyesi, bu kulüpler ad değiştirdikten sonra da Dev-Genç üyesi. İşçi-Köylü gazetesinde, Proleter Devrimci Aydınlık ve Halkın Sesi dergilerinde çalıştı. TİKP (Türkiye İşçi Köylü Partisi) Ankara İl Başkanı olarak gördüğümüz Ferit İlsever bir süre 2000’e Doğru’nun yazı işleri yönetmenliğini de üstlendi; ardından Sosyalist Parti kuruluş çalışmalarına katıldı ve bu partinin genel başkanlığına getirildi (1988).</p>

  <p class="normal1">Devrimciler arasında prototip sayılmaz. Çok sakin. Ama kadife altında demir yumruğun gerçeğini de ayıramayız ondan.</p>

  <p class="normal1">Hasan Yalçın şöyle diyor: “Yanlışlar karşısında, bunlar büyük bile olsa, öfkelendiği pek olmaz. Telaşsızdır. Otobüse bile son saniyede biner, aracın kaçma olasılığı yokmuş gibi davranır. Hiçbir zaman da kaçırmamıştır otobüsü.”</p>

  <p class="normal1">Sözlüğünde sert ve kırıcı laflar yok.</p>

  <p class="normal1">Karşıtları tarafında da sevilen adam.</p>

  <p class="normal1">Yine Hasan Yalçın’ın sözleri: “Eleştirilmesi hem zor, hem kolay olan biri. Durumdaki olağanüstülük bile çalışma hızını fazla etkilemez. Eleştirilecek yanı pek yoktur. Ayrıca, eleştiriye öğrenci bir tavırla, hoşgörü içinde yanaşır.”</p>

  <p class="normal1">Geleceğin adamı, kafayla deviniyor, bedenle ya da başka bir beden parçasıyla değil.</p>

  <p class="normal1">Bütün liderler bugün partilerine benziyorlar. O da kendi partisine en çok.</p>

  <p class="normal1">Büyük bir düşünür, gerçek bir politika liderinde üç öğe görür: Sıcak hırs, sorumluluk üstlenme, serin gözlem.</p>

  <p class="normal1">İlsever’de son ikisi var da, hırsı da serin mi ne...</p>

  <p class="normal1">Geleceğin adamı olduğu için belki de böyle.</p>

  <p class="normal1">Sürpriz tanımayan adam. Her tür gelişme olağandır onun için.</p>

  <p class="normal1">Güven odağı.</p>

  <p class="normal1">“Ağır kanlı devrimci.”</p>

  <p class="normal1">Şemsiyesi bir yeşil çadır(lar).</p>

  <p class="sagdanithaf">14 Ağustos 1988</p>
</body>
</html>
