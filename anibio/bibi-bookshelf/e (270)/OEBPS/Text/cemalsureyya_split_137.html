<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_133">Haldun Dormen</h1>

  <p class="normal1">Evita deyince akla ilk kimin adı gelir? Tabii, ülkemizde... Evita’nın yazarı mı, müziklendireni mi, yönetmeni mi, oyuncuları mı? Hayır, hiçbiri.</p>

  <p class="normal1">Evita deyince, bir müzikal deyince, bulvar komedisi deyince, hatta çoğu zaman tiyatro deyince akla hemen Haldun Dormen gelir. Büyük bir oyuncu mu? Değil bence. Büyük bir yönetmen mi? Büyük sözcüğü sanatlar söz konusu olunca tehlikeli bir sözcük. Ama tam tiyatro adamı! Haldun Dormen’den daha çok tiyatro adamı bir kişi söyleyemiyorsanız, işte tanıdınız ve sundunuz Haldun Dormen’i. Onu anladınız, sevdiniz ve artık didikleyebilirsiniz.</p>

  <p class="normal1">Türk tiyatrosunda, bütün büyük ustalara karşın, mim sanatı, sadece el ve yüz hareketlerinden oluşuyordu. Haldun Dormen tiyatroya omurga hareketini getirdi; omurga, bacaklar ve her şey... Jean Louis Barrault’nun deyimiyle, “antiölüm” bir duruş.</p>

  <p class="normal1">Tiyatro adamı dedim. En tiyatro adamı!</p>

  <p class="normal1">Alaturkanın, ortaoyununun ölü yanlarını sildi; snopluğun iyi yanlarını da getirdi. Ses Opereti geleneği onun çıkışıyla tükendi.</p>

  <p class="normal1">1928’de Mersin’de doğmuş, Galatasaray’da okuduktan sonra Robert Kolej’i (1949) ve ABD’de Yale Üniversitesi Tiyatro Bölümü’nü bitirmiş. Orada, çeşitli tiyatrolarda çalıştıktan sonra Türkiye’ye dönünce (1954), Muhsin Ertuğrul yönetimindeki Küçük Sahne’de oyuncu olarak işe başlamış.</p>

  <p class="normal1">Beğeni getirdi. Gerçek tiyatro beğenisi.</p>

  <p class="normal1">Tiyatroyu saydırdı. Sevdirirken saydırdı.</p>

  <p class="normal1">Büyük oyuncu değil dedim demin. Her zaman iyi oyuncu. Onun üstlendiği rolde oyun mutlaka temel yerini bulur. Yine de asıl Haldun Dormen’i yönetmen, yapımcı olarak görmek gerekiyor.</p>

  <p class="normal1">Yeniydi, Muhsin Ertuğrul bile bir yerde kaldıramadı onu. Yine de Haldun Dormen bayrağı onun elinden aldı. Beyoğlu’nun bir parçası olarak geldi, yerini tuttu.</p>

  <p class="normal1">Sürç-ü Lisan Ettikse adıyla yayımladığı anılarını okurken anlamaya çalışıyorum Haldun Dormen’i. Bence çok açık bir adam. Özeleştirisiyle tutkusunu nasıl da yan yana götürüyor! “Amerika’da sadece uşak rolleri oynamış bu oğlan”ın çok şişirildiğini söyleyen ünlü aktrisler de olmuş. Tiyatrodan ayrılan bazı oyuncular onu varlıklı olmakla suçlamışlar. Aslında çok güzel yazılmış bir anılar kitabı Sürç-ü Lisan Ettikse. O yıllardaki kendi anılarımı da yakalamak için bazı bölümlerini iki üç kez karıştırdım. Bir kız kardeşi varmış. Adı: Şimal. Kızına Şimal adını koyan babanın duyarlığını düşündüm. Şimal ölmüş, Haldun’da, Uzakbatı, Ortadoğu duyarlığı giderek yan yana yürür de olmuş.</p>

  <p class="normal1">Küçük Sahne, Cep Tiyatrosu, Dormen Tiyatrosu deneylerini bir arada algılarken bir sürü izlenim konfeti gibi saçılıyor üstünüze. İşte Haldun Dormen, çocukluğunda Şişli’de Atatürk’ün evinin hemen karşısında otururlarken yaramazlıklar yapıyor; matmazellerden dayak yiyor. Çok genç yaşta İngilizce, Fransızca, Almanca öğreniyor. Ayağı burkuluyor, ayağı gizlice sakat... Ama ameliyat için bayıltıldığı gün bile dans yıldızı olarak görüyor kendini düş aralığında. Zengin diye aşağılanmaktan üzgün. Çevresinde en yakın kişilerden biri olan İsmet Ay’ı zaman zaman öldürmek istediğini söylemekten sakınmıyor.</p>

  <p class="normal1">Koruyucu fırtına, Betül; uzak imbat, Semiramis...</p>

  <p class="normal1">Ve ilk müzikal: İrma.</p>

  <p class="normal1">Tek kusuru çok genç yaşta hoca olması.</p>

  <p class="normal1">Küçük Sahne’de tam dolanım olanağını bulamayınca lise öğrencilerini devindirmeye girişti. Erol Günaydın’ı keşfetti, Ayfer Feray’ı. Altan Erbulak’ı razı etti. Gülriz’i yakaladı. Ve çeşitli alanlarda daha birçok yeni yıldızı: Duygu Sağıroğlu, Tuncay Çavdar, İzzet Günay, Metin Serezli, Nisa Serezli... Daha birçok ad. Bunların hepsinde Haldun Dormen kokusu vardır.</p>

  <p class="normal1">Oyunda rolü yoksa, sahneyi en arka sırada, ayakta izler.</p>

  <p class="normal1">Evet, beden sanatı olarak gördü tiyatroyu.</p>

  <p class="normal1">Rolünden hemen her zaman memnun. Rolü kendi seçmişse.</p>

  <p class="normal1">Cahit ile Cahide bir sorun olmuş. Yani Cahit Irgat ile Cahide Sonku. Ulvi Uraz bir de.</p>

  <p class="normal1">Büyük yapım adamı, en büyük.</p>

  <p class="normal1">Bir uygarlık gibidir onda dedikodu.</p>

  <p class="normal1">Başarılarıyla yalan söylememe hakkı da kazandı.</p>

  <p class="normal1">Şahane Züğürtler’deki Prens Mikhail en çok severek oynadığı rol. Prens Mikhail’i şöyle tanımlıyor anılar kitabında: “Herkese seslenebilen bir yönü vardı. Çarlık Rusyası’nın asilzadesi olmasına rağmen, çağdaş Rusya’ya parayı vermekten çekinmeyecek kadar büyük bir insandı Prens. Hem duygulu, hem komik sahneleri vardı.” Benzemiyor mu?</p>

  <p class="normal1">Şahane Züğürtler’i Amerika’da da oynamış Haldun Dormen. Aslında oradaki tip ona iyice uyuyor diye düşündüm.</p>

  <p class="normal1">Bilmiyorum, her oyununu seyretmedim; ama bence, Türk tiyatrosunun kurucularından biri de Haldun Dormen’dir.</p>

  <p class="normal1">Bütün bu verilerin aydınlığında şöyle özetleyemez miyiz onun sanat hayatını: Şemsiyepalas’ta Şahane Züğürtler.</p>

  <p class="sagdanithaf">20 Ağustos 1989</p>
</body>
</html>
