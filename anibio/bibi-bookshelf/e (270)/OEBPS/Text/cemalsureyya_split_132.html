<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_128">Büyük Türkiye / Büyük Britanya</h1>

  <p class="normal1">— Anavatan sözünde uluslararası siyasal bir tat var da, Büyük Türkiye sözünde yok mu? Ayrıca bu iki deyim aynı anlam düzleminde gibi geliyor bana. Anavatan tam hercai. “Başka bir yerde benim anavatanım var, ben işte onun için çalışıyorum” demekte sanki. Büyük Türkiye ise hem o anlamı kapsıyor, hem de ikinci bir anlama açık: “Ben senin anavatanınım, gel bana...”</p>

  <p class="normal1">— Öyle. Bu iki söz aynı zamanda iki parti liderinin, Özal’ın ve Demirel’in özlemlerini, siyasal mesajlarını, düşünce düzeylerini, söz hazinelerini, yerine göre demagoji olanaklarını da gösteriyor. Daha önce konuşmuştuk. Özal, Anavatan sözcüğünü belki başka şey düşünerek bulmuştu, ama sözcükler ve kavramlar dünyasında gafil avlandı. “Anavatanın neresi?” diye sordular ona. Neresi anavatanın? Grönland mı?</p>

  <p class="normal1">— Ülke ya da ulus adlarının önüne “büyük” sözcüğünün gelmesi de tarih boyunca belli bir siyasal anlam taşımıştır. Sözgelimi Büyük Sırbistan demek, Balkanlar’ın büyük bölümünü içine almış, ya da almak için ant içmiş Sırbistan demektir. İtalya’nın İÖ VII-VI. yüzyıllardaki adı “Büyük Yunanistan” anlamına gelen Yunanca iki sözcükten oluşuyordu. Çünkü İtalya o yüzyıllarda bir Yunan sömürgesiydi. Birçok İtalyan kentini Helenler ve İyonyalılar kurmuştur. Tabii bu çok eski. Yunanistan’da bir “Büyük Yunanistan Partisi”, sözgelimi PASOK, bugün İtalya’yı düşünde bile göremez.</p>

  <p class="normal1">— Demirel’le ne ilgisi var bunun?</p>

  <p class="normal1">— Dur, şeyi söyleyeyim de, sonra... Niçin Büyük Britanya?</p>

  <p class="normal1">— Büyük Britanya adı o adaları aşıyor (hoş, adalar konusunda da aynı anlam geçerli ya...). Birleşik Krallık anlamında da kullanılıyor zaman zaman.</p>

  <p class="normal1">— Yani?</p>

  <p class="normal1">— Yanisi, Demirel de, Büyük Türkiye imgesini kurarken, ister bir yanlışlık sonucu, ister demagoji gereksinimi, ister bilinçli bir seçme olarak, Türkiye’deki ırkçı kesime bir mesaj, hiç yoksa bir selam iletiyordu. Siyasal literatürde imparatorluk vaat eden bir deyim bu. Temelinde o var. Yoksa Demirel, sözgelimi “Gelişmiş Türkiye” de diyebilirdi. Neden dememiş? Aslında öyle de kullansa sonuç değişmiyor. Bir kez “Büyük Türkiye” demiş ya. Bu, şu: Demirel’in portresi çıkıyor ortaya bu sözle. Yanlış da kullansa...</p>

  <p class="normal1">— Yanlışlar göstergelerdir.</p>

  <p class="normal1">— Evet, yanlışlar da göstergelerdir. Aslında her şey gösterge.</p>

  <p class="normal1">— Adımımı atıyorum, göstergebilime malzeme oluyor.</p>

  <p class="normal1">— Bir de Enver Hoca’yı düşün. İkinci Dünya Savaşı’ndan sonra bir “Büyük Arnavutluk” sözüdür gitmeye başlıyor. Enver Hoca tiksiniyor, bir bakıma da korkuyor “Büyük Arnavutluk” deyiminden; tuzaklar buluyor onun arkasında.</p>

  <p class="normal1">(Kafaoğlu kardeşler birdenbire görünüverirler. Büyük Kafaoğlu fizik gücünü göstermek için eski bir Oldsmobil’i koltuğunun altında tutmaktadır; küçük, yani iki yaş küçük Kafaoğlu’nun koltuğunda ise yıllar önce çevirdiği o dev kitap...</p>

  <p class="normal1">KÜÇÜK KAFAO⁄LU: “Olur mu be! Ne biliyorlar ki bunlar! Hele o kısa olanı...”</p>

  <p class="normal1">BÜYÜK KAFAO⁄LU: “Biraz beni dinle canım. Şunu söyle yeter: Bir mühendis, ekonomi ve sosyal bilimleri iyi biliyorsa, gerçekten biliyordur. Ama bunları bildiğini söyleyen otuz kırk mühendis birden ortaya çıkarsa, o zaman hiçbiri hiçbir şey bilmiyordur. O tek kişi de...”</p>

  <p class="normal1">KÜÇÜK KAFAO⁄LU: “Peis teoremi diyorsun yani.”)</p>

  <p class="normal1">— Demokratik Sol kavramı var bir de. Der demez, Türkiye’de Ecevit geliyor akla.</p>

  <p class="normal1">— Bence, Demokratik Sol Parti adında da özellikle sola karşı bir anlam vurgulanıyor. “Biz soluz, ama demokratikiz” mesajı öne çıkarılıyor. Demokratik Sol, sosyalizm kavramını incitiyor. Ortanın Solu’ndan bir adım ileride, ama ondan daha iyi niyetli değil. “Daha içtenlikli” demiyorum, çünkü Ortanın Solu’nda da içtenlik yoktu. Belli bir gerçeği 1961 Anayasası hükümlerini kabul temel zorunu yatar Ortanın Solu’nda.</p>

  <p class="normal1">— İsmet Paşa, Statüko Paşa’ydı aynı zamanda. Ama statükonun en son basamağında, ilerinin başladığı noktadan bir önceki noktada dururdu. Sadrazamdı. Mevcut düzen değişti mi, onun en ileri noktasında yer alırdı: denebilirse, mevcut düzenin her zaman en ilerici adamı... 1961 Anayasası ile mevcut düzen değişince, hemen Ortanın Solu’nu getirdi.</p>

  <p class="normal1">— Erdal İnönü?</p>

  <p class="normal1">— O, babasından bir adım ileride. Mevcut düzenin ötesindeki aşamanın hemen ilk noktasında. Ne olursa olsun, ondan başlayan bir şey var...</p>

  <p class="normal1">9 Temmuz 1989</p>

  <p class="normal1">Nihal Yeğinobalı</p>

  <p class="normal1">“Biz, genç kızların okuyup da, genç erkeklerin okumadığı kitaplar basıyoruz. Şu anki yayın politikamız bu.” Altın Kitaplar yayınevinin yönetmeni Dr. Turhan Bozkurt 1960’larda böyle konuşuyordu. Daha sonra, best-seller olayı uluslararası bir dalga halinde Türkiye’ye de vurmaya başladıktan sonra durum değişti. Çizgi romanın fotoromanı silip süpürmesi gibi, best-seller de eski magazin roman görüntüsünü yok etti.</p>

  <p class="normal1">Nihal Yeğinobalı’nın çevirmenler arasında ilginç bir konumu var. Deneyi de kimseninkine benzemiyor. Bir eli klasik yapıtlarda, bir eli magazin romanlarda. Özellikle kadın çevirmenler arasında benzersiz bir konumdur bu. Hem ayrık, hem prototip...</p>

  <p class="normal1">1945’te Arnavutköy Kız Koleji’ni bitirdi, ama çeviri işine o tarihten önce başlamıştı. Tutkunun, yeteneğin yanında, zorunlar da büyük ölçüde rol oynadı bu konuda. Manisa’da tarım işleriyle uğraşan babası çok sert bir adam. Nihal, annesini kurtarmak için kardeşleriyle anlaşıyor ve boşanma tarihinin sayfalarına ilginç bir örnek ekleniyor: Anne ve çocuklar, bir bütün halinde, babayı hayatlarından çıkarıp atıyorlar. Bu olay Nihal Yeğinobalı’yı açıklar mı, bilemiyorum. Ama şu anlatacağım onun entelektüel hayatına mutlaka ışık tutuyordur: Ailesinin bakımını üstlendi. Bunun için kestirmeden de hareket etmesi gerekiyordu. Klasikleri elden çıkarmadan, magazin roman çevirilerine de yönelmesine, hiç değilse başlangıç noktası için böyle bir açıklama getiremez miyiz?</p>

  <p class="normal1">Suluboya yörük kızı.</p>

  <p class="normal1">Amerikalıyla da evlendi. Gitti, orada çocuk doğurdu. NewYork Üniversitesi’ne devam etti. Sonra da bir şeye kızıp Amerikalı subaydan boşandı. Türkiye’ye döndü. Tabii, bu arada yıllar geçiyor... Dil olanağı dışında, fazla bir şey getirmedi Amerika’dan. ‘60’lı yıllarda, Cağaloğlu yokuşunu belini fazla sıkmış bir kemerle bir solukta alan bu genç kadın için şöyle diyorlardı: Ne mi getirmiş? Bir kere o kemeri getirmiş. Sonra fena olmayan bir nafaka, bir sürü sözlük ve tematik yayın...</p>

  <p class="normal1">Klasiklerde kalmayı ve klasiklerde her zaman amatör kalmayı bildi. Magazin yayınlarda ise, her zaman “aile kurtarıcısı”, çetrefil biçimde profesyonel ve fazla zarif.</p>

  <p class="normal1">Hafta dergisini, kendi deyimiyle “kapaktan kapağa” kotarmıştır. Yani ilk satırdan son satıra. Yıldız falı dahil. Yabancı bir aylık dergiden haftalık yerli dergiye yapılan bu fal uyarlaması onu yeni bir zoruna, ekleme, yaratma zorununa götürdü. Papa Eftim’in damadı başta olmak üzere, okurları büyük kaygılar yaşadılar o günlerde. Çünkü Yeğinobalı, ad vermese de, kimin yarın ne olacağını hemen öngörüyordu. Nihal Yeğinobalı ‘50’li yıllarda çıktı ve parladı, ‘60’lı yıllarda gürlüğünü yaşadı, daha sonra da kendini kabul ettirmenin rahatına girdi. Önde gelen yayınevleriyle çalıştı; Türkiye, Altın Kitaplar, Can, Cem...</p>

  <p class="normal1">Hayat öyküsünün zorunlarından doğan Genç Kızlar adlı bir de romanı var Nihal Yeğinobalı’nın. Çeviri-telif mi desek, telif-çeviri mi? En iyisi de, galiba; çeviri biçimli telif. Ailesinin bakımını üstlendikten sonra kendisi bir kitap yazmaya karar verdi. Bir roman. Kolej’deki kızların gerçek ve düş dünyalarını gerçekçi bir tutumla yansıtan. Ama henüz ünlü değildi. Ayrıca, o yıllarda, çeviri kitapların bir ayrıcalığı vardı okur gözünde. Yabancı bir ad seçti kendine; Wincent Ewing. Genç Kızlar’ı Wincent Ewing’ten çevirmiş gibi yayımladı. Kitap büyük ilgi gördü. 1950.</p>

  <p class="normal1">Dizgici güzeli.</p>

  <p class="normal1">Üst üste baskılar yapıyor Genç Kızlar. O zamanın best-seller’ı. Nihal Yeğinobalı yayınevine gittiği günler, dizgiciler hemen basımevi bölümünden dışarı fırlıyorlar: Genç Kızlar’ın “mütercimi” gelmiş! Dizgiciler dizdikleri metni okumazlar; cümleler bütünü değil, harfler bütünü olarak bakarlar metinlere. Ama işte, Genç Kızlar’ı okumuşlar. Bugün 16. baskıda Genç Kızlar.</p>

  <p class="normal1">‘50’li ‘60’lı yıllar. ‘70’li yıllar. Dünyadaki best-seller olayı henüz ülkemize tam yansımış değil. Sosyal ve ideolojik yayınlar patlaması olmuş, ama magazin yayınlar da o halleriyle sürüp gitmekte. Ne çevirmenler var o günlerde: Nüveyre Gültekin, Azize Berger, Baba romanından büyük kazık yiyen Özay Süsoy, Agatha Christie çevirip de kendileri de korku romanı gibi dolaşan gizemli Suveren kardeşler (Gönül ve Gülten)... Güzellik kraliçesi kızına hayat düzeyi sağlamak için çalışmaktan gözlerini yitiren Zeyyat Özalpsan, bilgeler bilgesi Ahmet Angın... Ve özel adları bile Türkçeye çevirme meraklısı Vedat Üretürk. Adamın adı “Mr. Pierre”se, hemen “Bay Kaya” diye dilimize aktarırdı Vedat.</p>

  <p class="normal1">İşte bunların yanında, bazen da uzağında, bir Nihal Yeğinobalı.</p>

  <p class="normal1">Küçük armada. Kendi kitabının çevirmeni.</p>

  <p class="normal1">Şemsiyesini kimono olarak kullanır.</p>

  <p class="sagdanithaf">16 Temmuz 1989</p>
</body>
</html>
