<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_11">Vasfi Rıza Zobu’nun Siyasal Hayatı</h1>

  <p class="normal1">12 Eylül yönetiminin, özellikle ilk iki yılında, toplumumuzda tutucu nitelikleriyle belirmiş, unlarını çoktan elemiş, etki güçlerini yitirmiş ileri yaşta kişilere yaklaştığı; onlardan destek almak istediği görülür: Basında Burhan Felek; politikada Celal Bayar, Sadi Irmak; mizahta Bal Mahmut... Örnekleri çoğaltabiliriz.</p>

  <p class="normal1">Tiyatroda da Vasfi Rıza Zobu... Üstat, adı bir bakıma kendi adıyla da özdeşleşmiş olan eski yuvasında (Şehir Tiyatroları) sanatçı temizliği yapma görevini üstlendi. Siyasal açıdan gerçekleştirecekti bunu: Sonradan seslendirilmiş bir pandomim gösterisi. Kulisi bastı. Sarı pudra sürdü. Gözdağı vermek için, gözlerinin kenarına çektiği cılk kırmızıyla büyüttü onları. Gerçi kısa süren bu siyasal hayat deneyinde de zaman zaman doğaçlamalara başvurmadan edemedi; ama ömründe, metne sadık kaldığı, “yazar”ı en çok yücelttiği dönem de bu dönem olmuştur. Pirandello’nun utanç dönemi yapıtlarını uyarladı:</p>

  <p class="normal1">“Bir Şahıs Beş Yazarını Arıyor.”</p>

  <p class="normal1">Bir de kılıç taktı beline. Macbeth mi?</p>

  <p class="normal1">Bu işlere karışmasa, hiç değilse bir Bedia Muvahhit gibi kalmayı bilse daha iyi olurdu. Eski başarılarına, anılara gölge düşürmezdi. Ama o ki hükümet komiserliği görevini üstlenmiş bulunuyor, yeni jübile konuşmalarını da hak etmiş demektir.</p>

  <p class="normal1">Zobu’nun sözlük anlamını bilmek olanaksız. Ama “Zo” Latince hayvan; “bu”, Osmanlıca “koku” demek olduğuna göre, Vasfi Bey’in siyasal hayatındaki rolünü şöyle tanımlayabiliriz: Osmanlı kokulu, Latin kökenli canlı. Tabii ki kürk hayvanı.</p>

  <p class="normal1">Kavramı sahneye uyarlamak için eski Dârülbedayi yöntemlerinden birini uygulayalım: Amerika hayvanı olmak isteyen kürk kokusu.</p>

  <p class="normal1">Hani, şaka yollu, “yazıhaneye” diyerek, yumruktan iyice ayrılmış başparmağı yukarıya ve geriye doğru sallarlar. Zobu’nun baştan beri komedi anlayışı bu olmuştur. Seyircinin de oyuncu üzerinde hakları olabileceğini aklının ucundan geçirmemiştir.</p>

  <p class="normal1">Macbeth demiştik. Şimdi Macbeth’te yüzünün bu karasıyla bir sürü gencecik oyuncu ve yönetmeni kıskanan bir tutumla, Lady’nin öldürülmesine (kendisi öldüremez, bu da bir şey...) göz yumuyor.</p>

  <p class="normal1">Zobu tiyatroyu sanattan çok zanaat olarak görmüştür. Akşamları, kendi düşleriyle hiç yaralanmadı. Alkışları her şey sandı. Teatral başarıyla insani coşkunun farkını anlamadı. Daha doğrusu anlamak istemedi. Vakti yoktu belki. Buna karşılık, sahnede hareketin en iyi anlatım biçimi olduğunu kavramıştı. Yine de Coquelin’in ilkesine (“Komedyen kendine hâkim olmalıdır”) uyamıyordu. Bir sürü kılığa girdi (postişler, boyalar, giysiler...); ama hep aynı tipi canlandırdı. Sözcüklerin altını kendine göre fazlaca çiziyor ve aktı kendi kişiselliğinde yok ediyordu. Tipleri de hep Cumhuriyet öncesi tiplerin kalıntıları gibiydi.</p>

  <p class="normal1">Gag’larla yetindi. Mim’e ulaşamadı. Onun bir yaşama sanatı olduğunu, tiyatro ile dans arasında bir yerde durduğunu algılayamadı. Anlık bir radar aygıtı gibi, bir TV anteni gibi gördü mimi. Bu onun iyi oyuncu (aktör) olmasını önlemedi; ama gerçek komedyen olmasını bir bakıma olanaksızlaştırdı. Oyuncu bazı rolleri oynar; komedyen, bütün rolleri.</p>

  <p class="normal1">Vasfi Rıza Zobu’nun sanki hiç morali bozulmamış; uykusu hiç kaçmamış sanki... Hiçbir zaman bir tapınağa bakmamış; bir Afrikalının ellerinin en yalın gerçeklerin uzantısı gibi olduğuna hiç dikkat etmemiş. Hiç mumya görmek istememiş. “Ya mumya rolü de payına düşerse!” diye mi acaba? Komedyanın altında bir tragedya olduğunu ona 12 Eylül otoriteleri bile kabul ettiremez. İşi baştan kaçırmış.</p>

  <p class="normal1">Bir ağaç rolünü üstlenemez. Bir otomobili. Bir atı.</p>

  <p class="normal1">Üstelik bir ağacı, bir otomobili, bir atı olduğu da söylenemez.</p>

  <p class="normal1">Gag, onda işaret sıfatlarıyla, bir de kritik anlarda sesin incelmesiyle gerçekleşir. Yalnız bu ikisiyle. Gelgelelim, hep aynı gag’lar karşısındayızdır. Türk tiyatrosunun temelinde doğaçlama da yatar; Zobu, bunu, bir şeyi “sürekli yinelemek” biçiminde yorumladı.</p>

  <p class="normal1">Ayyar Rıza.</p>

  <p class="normal1">Aslında yalan söylemiyor; kendisi öyle.</p>

  <p class="normal1">Goldoni’nin Mussolini tipi çizdiğini düşünün: İşte o!</p>

  <p class="normal1">Pazarola Hasan Bey, günün birinde sıkıyönetim müdürcüğü oluyor. Vestiyerde bile adam bırakmıyor. Bu görevinden ötürü ödüllendiriliyor; devlet sanatçısı seçiliyor: celladiye.</p>

  <p class="normal1">Paydos’taki Murtaza Bey kalkıyor, eski okulundaki öğretmen ve öğrencileri elektrik süpürgeleriyle süpürmeye soyunuyor. Üstüne üstlük, bir de alkış bekliyor.</p>

  <p class="sagdanithaf">8 Mart 1987</p>
</body>
</html>
