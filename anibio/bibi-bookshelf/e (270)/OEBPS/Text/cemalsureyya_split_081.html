<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_77">M. Şevket Eygi</h1>

  <p class="normal1">1952’de Siyasal Bilgiler Fakültesi’ne ilginç bir öğrenci geldi. Galatasaray Lisesi’nde parasız yatılı olarak okumuştu, dünyadaki basın olaylarını herkesten daha çok biliyordu, dünyanın hemen her yerinde (Tunus, Jamaika, Nijerya) Müslümanlarla mektuplaşıyordu. Klasik “gerici” tipin bütün öğelerini taşıdığı halde, bir yerde ona hiç benzemeyen bir yanı da vardı. İnancı sağlam bilgiyle, somut verilerle pekiştirmek istiyordu sanki.</p>

  <p class="normal1">Fakülte’de ve Ankara’da ilericilik-gericilik kavgasının simgelerinden biri oldu. Hariciye Bölümü’nü bitirdi. Dışişleri Bakanlığı’nın açtığı sınavı kazandı. Ama sonradan gidip o bakanlıktaki evrakını geri aldı. Diyanet İşleri Başkanlığı’na girdi memur olarak. Öğrencilik yıllarında da Fransız Kültür Merkezi’nde sekreter olarak çalışmıştı.</p>

  <p class="normal1">1950 yıllarının Müslüman çıkarmasında böyle inanılmadık olaylar da vardı. M. Şevket Eygi bu olayların parıltılı prototipidir.</p>

  <p class="normal1">Eşref Edip’in Sebilü’r-Reşad’ı her şeyiyle ona devretmek istediği söylenirdi. Eygi kabul etmemiş. Onun için önemli olan yeni çıkışlar içinde olmakmış.</p>

  <p class="normal1">Diyanet İşleri’nde çalıştığı yıllarda İslam dergisini yönetti. Aylık dergiye o günlerin ölçülerine göre büyük tiraj kazandırdı. Ama 27 Mayıs Devrimi’yle İslam yayımına son verecek, M. Şevket Eygi de bir süre sonra Diyanet İşleri’nden ayrılacaktı.</p>

  <p class="normal1">İstanbul’a gitti. Haftalık Yeni İstiklâl gazetesinin yöneticisi, daha sonra da sahibi oldu.</p>

  <p class="normal1">Necip Fazıl’ın genç dostlarını besleme çantası görme gibi bir bebeklik hastalığı vardı. Sözgelimi Sezai Karakoç’un burslarına, Maliye Müfettiş Yardımcısı’yken de yevmiyelerine tatlı bir biçimde el koyardı. Bir gün tepeden inme bir kararla M. Şevket Eygi’ye de Çile’nin yeni baskısını sattı. Böylece Bedir Yayınevi kurulmuş oldu.</p>

  <p class="normal1">M. Şevket Eygi Cağaloğlu’nda Yeşilay Cemiyeti’nin olduğu binada; Nijeryalılar geliyor, entarili ve beyaz... Yani entariler beyaz.</p>

  <p class="normal1">Bugün gazetesini kurdu. Daha sonra Babıâli’de Sabah’ı satın aldı. Ramazan ve Kurban Bayramı günlerinde gülsuyu kokulu çıkardı o gazeteler. Gerçekten gülsuyu. Tekniğini mi bulmuştu?</p>

  <p class="normal1">1969’da hacca gitti, dönemedi. Çünkü açılan davalar bir noktaya gelmişti. Ardından 12 Mart... İki gazetesi de Nihat Erim hükümetince kapatıldı.</p>

  <p class="normal1">Karşılaştıkça konuşurduk. Yazılarında o kadar katı ve sekter olan bu adamın kişisel söyleşi sırasında nasıl o kadar yumuşak olduğunu açıklayamamışımdır. Nerelidir bilmem. Çorumlu bir yüzü var. Yok, Çankırılı. Mülkiye yıllarında da bir dergi çıkaracaklardı Sezai Karakoç’la. Derginin ilk sayısı çıktı. Ve çıkaranlarca yok sayıldı. Daha doğrusu yok edildi. Böyle anımsıyorum.</p>

  <p class="normal1">Suudi Arabistan Kralı onu orada yeniden evlendirmiş. Kanada’da dergi çıkarmış. Altı yaşında, daha okula gitmezken iki çocuk dergisine aboneymiş. Bir adam katırıyla gelir, o iki dergiyi (Çocuk ve Yavrutürk) eve bırakırmış. Eygi, dergilerdeki yazıları annesine okuturmuş... Söylentiler karizma kazandırdı M. Şevket Eygi’ye.</p>

  <p class="normal1">Gösterişsizliği takt olarak kullandı.</p>

  <p class="normal1">Sezai Karakoç’un Babıâli’de Sabah’ta sütunu vardı. Gazeteyi M. Şevket Eygi satın aldığı gün oradan ayrıldı. Birbirini sevdiğini bildiğim bu iki arkadaşın arasında ne geçmişti? İkisi de anlatmaz.</p>

  <p class="normal1">Günümüzde Müslüman deviniminin iki ucu var: Geleneksel Sünni birikim; radikal ve reformcu yönelim. Birincideki süreklilik öğesi (Asrı Saadet’e kadar uzanır), ikincideki İran dönüşümü ve Arap şiddet bunalımıyla beslenen dinamizm... Eygi birinci gruptan. Ona göre İslam partiler üstü konumda olmalıdır, daha geniş anlamda siyasa üstü... Düzenle devleti birbirinden ayırıyor. İhtilalci değil. İran devrimini önemli buluyor, ama Türkiye ile İran arasında koşutluk olmadığı kanısında.</p>

  <p class="normal1">Türk-İslam sentezi? Eygi’nin bu kavramı boş laf olarak gördüğü sezinleniyor yazılarında, konuşmalarında.</p>

  <p class="normal1">ANAP? Bir araç. Keçeciler’i çok seviyor.</p>

  <p class="normal1">Çetin Özek, 100 Soruda Türkiye’de Gerici Akımlar adlı yapıtının bir yerinde Türkiye’de “dinci gericiler”le “burjuva gericiler”in ilişkilerini anlatırken Eygi’nin Bugün ve Babıâli’de Sabah’ının emperyalizme yatkın bir dinci görüşün organları olduğunu vurgulamıştı (1968).</p>

  <p class="normal1">Yirmi yıl sonra aynı kanı geçerli mi?</p>

  <p class="normal1">Şemsiyesi kötü havalarda açılmaz.</p>

  <p class="sagdanithaf">10 Temmuz 1988</p>
</body>
</html>
