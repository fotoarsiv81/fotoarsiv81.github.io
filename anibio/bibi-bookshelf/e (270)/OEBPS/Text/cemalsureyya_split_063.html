<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_59">Fikri Sağlar</h1>

  <p class="normal1">Yeni Mustafa Üstündağ, Deniz Baykal’ın “Bünyamin” hali, ikinci cümleyi başka türlü ve daha açık söyleyelim: İlk Deniz Baykal.</p>

  <p class="normal1">Öyle bir görünümü var.</p>

  <p class="normal1">Aslında Fikri Sağlar için tanıtıcı bir yazı yazmak çok zor. Bu, onun yalnız çok yeni olmasından ileri gelmiyor. Bir belirsizlik de var Fikri Sağlar’da. Uzaktan tanınmıyor. Bir başına göremiyorsunuz onu. Döneminin en genç milletvekili (1953 doğumlu) bugün partisinin içinde çatışma odağı. Kendi üzerinden yapılan kavganın öznesi mi, nesnesi mi belli değil. Fotoğrafları bir geçicilik izlenimi uyandırıyor. Aynı zamanda inatçı bir direnme izlenimi. Fikri Sağlar’ın yetenekleri de, siyasal ve düşünsel kişiliğinin çizgileri de pek ortaya çıkmış değil. İnönü’nün yanında hiçbir zaman çıkamaz da, sanırım. Yakıştırma bir konumda sanki. İnönü’den değil, kendinden gelen bir şey bu.</p>

  <p class="normal1">Bir cenazede bir an görürsünüz onu; tabuta doğru eğilerek koşmuş, en büyük sevgisiyle omuzunu uzatmıştır.</p>

  <p class="normal1">Törende çiçeği o tutar. Daha doğrusu, taşır.</p>

  <p class="normal1">SHP içinde Fikri Sağlar’ın tersi Cüneyt Canver’dir. Sağlar bunalım çocuğu; Canver bunalım tiryakisi... Canver’de görünme hırsı, her davranışını kişisel karate gösterisine dönüştürür; savunduğu doğruları tanınmaz hale getirir. Sağlar ise kendini ortaya koyarken bile gizleniyor gibidir. Sanki söyleyeceğini daha tam söylememiş gibi, arkası var gibi.</p>

  <p class="normal1">Adsız. Ama silik değil. Ezilmez. Kimi zaman silik görünmesi, kişiselliğini örtmeyi ya da aşmayı bilmesindendir diyorum. Piknikte şarkı söyler. Başka yerde söylemez.</p>

  <p class="normal1">İnönü son sıralarda Türkiye’ye sadece devlet olarak bakmaya başladı. Sağlar ise Türkiye’yi sadece bahçe sanıyor. Mersin’de doğmuş. İşletmeciymiş. 1984’te bekârmış. Fransızca ve İngilizce biliyormuş. Fikri Sağlar üzerine bilgilerimiz bu kadar. Sanırım, tarımla da uğraşmış. Belki de uğraşmamıştır. Bahçe sözcüğünü tarım sözcüğünden mi çağrıştırdım yukarıda? Hayır. Sadece ondan değil. Salt siyasal bir yüzeyde deviniyor gibi zaman zaman. Büyük SHP mozaiğinin cansız renklerini kendinde özetleyen bir parça oluyor. Onun yanında İnönü daha bir amatör görünüyor.</p>

  <p class="normal1">Yine de SHP’nin olumlu tipidir Fikri Sağlar. İnönü çıkarsızlığı, Kartay özverisi de var onda. Korel Göymen hobby’ciliğine tutsak değil.</p>

  <p class="normal1">Amatör partinin genel sekreterinde azıcık profesyonel bir yan da buluyorum. Deniz Baykal’ın salt siyasal davranışına öykünürse ikinci lige düşecek. Ayrıca salt siyasa Baykal’a yakışıyor da artık. Bu onun yapısal bir özelliği olup çıktı.</p>

  <p class="normal1">Sağlar içinse en büyük tehlike içeriksizlik. Son Baykal’ın Deniz Baykal olduğunu bilmiyor. Şunu da anımsamıyor; Kemal Satır, devletçiliğini kanıtlamak için Moskova Devlet Sirki’ni Türkiye’ye getirmişti (biraz da para kazanmıştı).</p>

  <p class="normal1">En genç milletvekilinin, Türkiye’nin aynı zamanda bir çöl, bir sıradağ eteği, bir Mezopotamya kalıntısı, bir kıta sahanlığı, bir cennet, bir cehennem, bir tarih ülkesi olduğunu en iyi biçimde algılamaya hakkı vardır. Yoksa, sık sık tanık olduğumuz gibi bir Hüdai Oral işlevsizliğine düşer. Hemen belirteyim, işlevsizlik Hüdai Oral’a yakışıyordu.</p>

  <p class="normal1">Cahit Angın, asıl o bunalım tiryakisi.</p>

  <p class="normal1">Böyle diyorum ya, SHP güzel adamlar yurdu. Ama yalnızca tepkileriyle varolan bir parti. Ne olduğuyla değil, ne olmadığıyla görebiliyorsunuz onu. Fikri Sağlar, işi bu yanından alırsak partisinin örnek kişilerinden biri.</p>

  <p class="normal1">O geçicilik izlenimi.</p>

  <p class="normal1">Önü açık. Kendisi belirsiz.</p>

  <p class="normal1">Evet, piknikte şarkı söylüyor. Ve yağmur yağarken şemsiye açmama cesaretini gösteriyor. Bu onun cesaretsizliğini değil, bulunduğu konumu açıklar. Parti yöneticiliğine bir iki yıl sonra getirilseydi, kendisi için daha iyi olurdu belki. Sürtüşme, hatta itişme adamları arasında gözden kaybolabilir. Yazgısı olağanüstü kongrelerde.</p>

  <p class="normal1">Karma sergi ressamı.</p>

  <p class="normal1">“Heyecan” sözcüğünü hep “helecan” diye okuyan arkadaşları vardır. Ve Türkiye’ye Türkiya diyen büyükleri.</p>

  <p class="sagdanithaf">6 Mart 1988</p>
</body>
</html>
