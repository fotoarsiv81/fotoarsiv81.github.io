<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_41">Bal Mahmut</h1>

  <p class="normal1">Meddah İzzet Yağcı’yı kitaplarda tanıdım. Öykülerinde, sokaklarıyla, çıkmazları, surları ve kapı tokmaklarıyla İstanbul’u canlandırmış.</p>

  <p class="normal1">Dördüncü Murad’ın meddahı Sururi de öyleymiş. Vapurlar, iskeleler, yeni açılan yollar kalmış ondan da. İncili Çavuş’un latifeleri var sonra...</p>

  <p class="normal1">Sururi’yi anımsayınca Dördüncü Murad’ın yüzü de gelir akla. İçki yasağını, hükümdarın uyuşturucu tutkusunu, Doğu seferini de başka bir çerçevede görür gibi oluruz. Ardından, hiç ilgisi yokken, Damat İbrahim Paşa’nın berberini de düşünmeye başlarız.</p>

  <p class="normal1">Söyle meddahını, söyleyeyim kim olduğunu. Mahmut Baler’i, ünlü adıyla Bal Mahmut’u da bu anlamda ele alamaz mıyız? Bir çevrenin beğenisinin, kültürünün, haz kaynaklarının, erkeğe ve kadına bakışının göstergeleri demeyelim, ama hiç değilse ipuçları olarak?..</p>

  <p class="normal1">Geçen yıl bir gazetede kendisiyle yapılmış bir konuşmada İsmet Paşa çevresinden pek hazzetmediğini söylemişti. Bu da açıklayıcı.</p>

  <p class="normal1">Anlattığı fıkraların bir bölüğünü yıllar önce Baldan Damlalar adlı bir kitapta toplayan Mahmut Baler, 27 Mayıs 1960’tan sonra köşeye çekilmek zorunda kalmış, bir bakıma unutulmuştu. Gerçi özel sofralarda, bazı eski siyasilerin yanında eksikliği duyulmuyordu, ama resmi yerini yitirmişti. Demirel’in yanında, o yeri Öztürk Serengil’e bırakmıştı.</p>

  <p class="normal1">12 Eylül yönetimiyle, bazı eski ve yaşlı değerlerle (Burhan Felek, Sadi Irmak, Vasfi Rıza Zobu) birlikte yeniden ortada görünme rolünü üstlendi. Daha doğrusu, üstlenmek zorunda kalması gerekti. Çünkü arısı gitmiş, darısı kalmıştı. Yine de üstlendi.</p>

  <p class="normal1">TV’de göründü; yazılı basında adı dönmeye başladı. Onunla birlikte Menderes’in, Koraltan’ın, Celal Bayar’ın, başkalarının sofra söyleşileri üzerine izlenimlerimizi tazelemiş olduk.</p>

  <p class="normal1">Ne yazık ki Bal Mahmut TV’de, elinde olmayan ya da kalmayan nedenlerle, kendini ortaya koyamadı. Edep kuralını gereğinden fazla koruma zorunluluğu; dehası sakınımsızlıktan, açık saçık sözlerden kaynaklanan bu söz ve temaşa sanatçısını iyice silahsız bırakmıştı. Yüzündeki küfürler ter halinde aşağı inmeye başlayınca delici olmasına her zaman özen gösterdiği bakışlarındaki külhani parıltı da yok oldu. Mimikleri gerekçesiz, karşılığı olmayan tiklere dönüştü.</p>

  <p class="normal1">Meddah dedim. Aslında hiç de meddah sayılmaz Bal Mahmut. Kıssahan’lıkla mukallit’liği bir arada uygulayan, içerik olarak da belden aşağı esprilere ya da kaba konuşmanın sınır olanaklarına yaslanan bir sofra sanatçısı. Gerçek yüzünün ya da yeteneğinin ortaya çıkması için bu öğelerin hepsinin bir arada bulunması gerekir. Bu yüzden kitle iletişim aracı hiç de elverişli olmadı onun için.</p>

  <p class="normal1">Meddahlık başlangıçta kıraattan ibaret iken, gelişerek sonunda tek oyunculu bir gösteri olmuştur. Seyirciyle yüz yüze, ama belli bir mesafe içindedir meddah. Kural olarak seyirciyi tanımıyordur. Bizim “sofracı” ise seyirciyle aynı masadadır. Kimbilir kaç kez birlikte olmuştur onunla.</p>

  <p class="normal1">Mendilin yerini kadeh tutar.</p>

  <p class="normal1">Baston girişte, vestiyerde kalmıştır.</p>

  <p class="normal1">Bal Mahmut (helva sohbetinde), zayıf yanlarını yakaladığı saray kişilerinin (cumhurbaşkanı, bakan, işadamı) önünde maskara, yanında dalkavuk, üstünde filozof, arkasında hicivci, altında semt temsilcisi rollerini art arda getirecek; ilkellik, giderek daha daha ilkellik sunularıyla bir çeşit kurt dökme, döktürme töreninin edepsiz imamı olacaktır.</p>

  <p class="normal1">Mal sahibine haddini bildirmek isteyen ama buna kalkışmayı hiçbir zaman ekonomik saymayan kâhya cüreti.</p>

  <p class="normal1">Kâhya değil de bozacı.</p>

  <p class="normal1">Hiçbir zaman muhallebi çocuğu olmadı.</p>

  <p class="normal1">Gülümsemesi bıyık altında kalamayan, hep galiz bir biçimde oradan taşarak rezalet reklamına dönüşüveren balkelebeği.</p>

  <p class="normal1">Onu düşündükçe Menderes’in kasasında bulunan kadın külotunu, Fahrettin Kerim’in Göztepe’deki köşkünün bahçeden soyutlanışını, Hasan Polatkan’ın, 1957 seçimlerinden iki gün sonra, maliye hesap uzmanlarına defterdar yollayışını, Semra (Özal) Hanım’ın Vizon dergisi defilesinde mankenlik gösterisini, Serpil Çakmaklı’yı, hükümetimizin toptan Uzakdoğu yolculuğunu, Faruk Sükan’ın Paris’teki ihtisasıyla ilgili belgeleri bir araya getirirken düştüğü büyük unutkanlığı, diplomat Nuri Eren’in oldu bitti hırsını: İdris’i, Dündar’ı, Şevket Yılmaz’ı ve Korkut Özal’ı; Aziz Nesin’in “Seyyar Köfteciler Talimatnamesi”ni; Fon yöntemlerinin etkinliklerini; Turgut Özal’ın niçin Amr İbn Ümeyye gibi gülümsediğini; Sümerbank’la birlikte bir ülkenin satışa çıkarılma girişimini; Celal Bayar’daki mide gücünü daha iyi anlıyorum.</p>

  <p class="normal1">Bayağılığın güzelliği. Odur Mahmut Baler.</p>

  <p class="normal1">Fransızca Açık Saçık Fıkralar Sözlüğü’nün önsözünde şöyle bir cümle var: “Bu kitaptaki bir fıkrayı dostlarınıza anlatmak mı istiyorsunuz, onu bozmaktan ve kendi üslubunuza uygun bir konuma getirmekten çekinmeyiniz.” Bal Mahmut bu öğüdün gereğini yerine getirmiş gerçek bir üstat. Yeteneği var. Tonlama, tikler, kişisel anlatımda yeniden can bulan bir argo. Her şey tamam. Bal Mahmut’ta eksik olan şey kültür. Bunu da azımsayamayız herhalde. Kendi dalını besleyecek hiçbir alanda araştırma yapmadığı anlaşılıyor. Çocuk oyunlarından, türkülerden, halk tiyatrosundaki gösteri beğenisinin gelişiminden haberi yok. Bu yüzden doğaçlama payını iyi kullanamıyor. Kahve öykücülerindeki rahat ve özgür devinimi de kavrayamamış. Hep sarayda olduğu için zaman da bulamamış buna. Anadolu’yu dolaşmamış. Kol oyuncusu olamamış.</p>

  <p class="normal1">Yine de, yüzünde, bulunduğu sofralardaki hayat görüşünü bulduğumuz için, o yüz yararlı bir yüzdür diyorum.</p>

  <p class="sagdanithaf">1 Kasım 1987</p>
</body>
</html>
