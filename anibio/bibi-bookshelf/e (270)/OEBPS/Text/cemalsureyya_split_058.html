<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_54">Demir Özlü</h1>

  <p class="normal1">Hoşgörü diyoruz. Hoşgörü doğal bir şey Demir Özlü için, sıradan olması gereken bir şey. Aşmıştır hoşgörüyü.</p>

  <p class="normal1">Ülkemizde bir edebiyat kuşağının prototipleri daha çok şairler arasından çıkar. Hep öyle olmuş. Bundan şairin düşünce ortamında etkin rol almaya çalışmasının, sanatıyla hayatı arasında bir özdeşlik bulunmasının da payı var belki. 1950 edebiyat kuşağını alırsak, işin biraz değiştiğini görüyoruz. Öykücüler, romancılar, deneme yazarları da var o tipin belirleyici çizgilerini taşıyan. Bunların başında da Demir Özlü geliyor.</p>

  <p class="normal1">Bütün dogmalara karşı çıktı. Bunu yalnız sanatında ve düşüncesinde değil; özel hayatında, dostluk ilişkilerinde de, bir ara üstlendiği siyasal rolde de gerçekleştirmeye yöneldi. Bütün bunlar Demir Özlü’nün çok sivri bir kişi olarak bilinmesine yol açtı. Sağdan da, soldan da; sanatçısından da, düşünüründen de, politikacısından da, kadınından da, erkeğinden de saldırılara uğradı.</p>

  <p class="normal1">1950’li yıllarda snop sayıldı. Varoluşçuları seviyor, Baylan Pastanesi’ne sık sık gidiyordu ya... Valéry’nin bir snop tanımı vardır. “Sıkıldığı zaman sıkıldığını, eğlendiği zaman eğlendiğini itiraf etmekten korkan kişi.” Türkiye’deki snopta bunun karşıtını buluruz: Türk snopu sıkılıyorsa (hatta sıkılmıyorsa da) daha çok sıkıldığını, eğleniyorsa (hatta eğlenmiyorsa da) daha çok eğlendiğini ileri sürmekten sonsuz tat alır. Demir Özlü’de bu iki görünüm de hiç olmadı. Kendisi nasılsa, öyle göründü.</p>

  <p class="normal1">Açık genç.</p>

  <p class="normal1">Bir şeyin boyası dökülmeye başlamışsa, onu söylüyordu. Hem de bir savaşçı tavrıyla değil, alçak sesle ve parmağını o boyası dökülmüş yere götürüp yakından göstererek:</p>

  <p class="normal1">1960’lı yıllarda. Nouveau Roman akımıyla ilgilendi. Düşüncesi ise toplumcu planda ideolojik bir öz kazanmaya başlamıştı. Yine de, daha çok kültür terimleriyle, uygarlık terimleriyle düşünmeyi çekici buluyordu. Ama ülkemizde düşüncenin mutlaka ödenmesi gereken bir bedeli vardır.</p>

  <p class="normal1">Hukuk felsefesi asistanıyken siyasal ilişkileri (Türkiye İşçi Partisi) nedeniyle İstanbul Üniversitesi’nden atıldı. Yedeksubay Piyade Okulu’nda alaya çıkarıldı ve askerliğini er olarak tamamladı. 12 Mart’ta bir ara tutuklandı.</p>

  <p class="normal1">1970’li yıllarda ise avukat olarak siyasi davalarda boy göstermesi sakıncalı sayılmasına yetmişti.</p>

  <p class="normal1">12 Eylül’den sonra da yurttaşlıktan çıkarıldı. İsveç’te oturuyor.</p>

  <p class="normal1">Sanatında çılgınlığı, bir çocukluğu korur gibi korudu; öykülerinde, özellikle de romanlarında olaylar kendi hayat öyküsünün çevresinde gelişir. Bir Küçük Burjuvanın Gençlik Yılları’ndaki Selim kendisidir belki de. Düşüncesini, zaman için, en nesnel plana yerleştirdi.</p>

  <p class="normal1">Yiğitlik güzel. Ama yiğitlenme ayrı şey. Yiğitlenip yiğitlenip durma, yiğitlenme yanılsaması (hamasilik), düşüncenin soluğunu her zaman kesmiştir ülkemizde. Düşünceyi, araştırmayı gereksiz kılmıştır. Bir yerde Tanrı buyruğu olarak görünmüşse, başka bir yerde devrimci “lafazanlık” (Özlü’nün kendi deyimi), bir yerde silahlanmış sermayenin öğretisi, bir yerde ilkelliğin çığlığı, bir yerde yalın bir söylevcilik olarak yer almıştır.</p>

  <p class="normal1">Demir Özlü’yü “en hamasi olmayan Türk” diye de tanıtabilirsiniz bir arkadaşınıza.</p>

  <p class="normal1">Aynı zamanda, en az taşralı kişi.</p>

  <p class="normal1">Kent çocuğu, daha doğrusu metropol çocuğu. Ayrıca, belli bir kentin, metropolün çocuğu; İstanbul’un. Törensizliğin töreniyle yaşamıştır İstanbul’u. Kentinizi sevmeden yurdunuzu sevemezsiniz. Demir Özlü bunu öğretti.</p>

  <p class="normal1">Yurttaşlıktan çıkarılış gerekçesini bilmiyorum. Dogmalara karşı oluşundan mı? “En hamasi olmayan” en taşralı kişi oluşundan mı? Metropol çocuğu oluşundan mı yoksa? Açık sözlü oluşundan mı? Bir yerde şöyle yazmış: “Düşüncelerim ortaya koyduklarımdan fazla bir şey değildir.” Belki de babası öğretmen diye... Ne bileyim, belki de hepsinden.</p>

  <p class="normal1">Ha, bir de şey var; en sivil Türk. Ondan mı?</p>

  <p class="normal1">Yazılarında aydın sorununu, yazarın konumunu ele aldı. Bu konulardaki düşünceleriyle etkili oldu. Hep arayan bir kişi. Yalnız düşünceyi değil, keyfi de arar. Hep arar, bulduğu anda da hınzırca bir gülümseyişi vardır. Behzat Ay gibi dostlarına porno resim gönderir.</p>

  <p class="normal1">Gençliğinde birçok fantezisi de vardı elbet. Bakıyoruz, onların hepsi Demir Özlü’nün gerçeği olmuş bugün. Demek o yıllarda da gerçeğiymiş.</p>

  <p class="normal1">Bireyin yurttaşlık durumuyla oynamak, halktaki yurttaşlık duygusuyla da oynamaktır. 12 Eylül 1980’den sonra yurttaşlık durumuyla fazlaca oynandı. Demir Özlü’nünkiyle birlikte yüzlerce olayın tanığı olduk. Üç kişi oturuyor, başka dört kişinin yurttaşlıktan çıkarılmasına karar veriyordu. Öyle ki, Kurtuluş Savaşı’nın, Cumhuriyet’in çıkış noktası olan Milli Misak ruhu çeşitli yerlerinden ağır yaralar aldı. Bunun da, eklenen başka öğelerle birlikte, ülkemizde yurttaşlık duygusunu olumsuz yönde etkilediği sanısındayım; 12 Eylül’den sonra bir ölçüde azalmıştır yurttaşlık duygusu ülkemizde.</p>

  <p class="normal1">Yanılmaktan korkmayan, onu göze alan bir düşünce Demir Özlü’nün düşüncesi. Önemi, bizim için yararı daha çok buradan geliyor.</p>

  <p class="normal1">Sürgünde şimdi. Ama şöyle dediğini de biliyoruz: “Yazar hep sürgünde değil mi zaten?”</p>

  <p class="normal1">Adamo diye bir şarkıcı vardı; “Her yerde kar var” şarkısını söylerdi. Demir Özlü’nün yüzü nasıl da benziyor ona! Şarkısı da, ne kadar, o şarkıya!</p>

  <p class="sagdanithaf">31 Ocak 1988</p>
</body>
</html>
