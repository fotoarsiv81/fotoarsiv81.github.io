<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_129">Eli Titremiş</h1>

  <p class="normal1">— Ülkemizde incelemeye, araştırmaya o kadar da gerek yok. Çünkü araştırmadan da her şey eline geli geliveriyor.</p>

  <p class="normal1">— Oysa hayatta üç güzel şey varsa, üçüncüsü araştırmadır. Bir şey mi oldu da, böyle konuşuyorsun?</p>

  <p class="normal1">— 1982 Anayasası’nın Başlangıç bölümüne baktım dün. O kadar Türkçe yanlışı, tutarsız sözcük var ki!</p>

  <p class="normal1">— Oysa anayasaların Başlangıç bölümleri çoğunca harika metinlerdir.</p>

  <p class="normal1">— Yok, bu kez başka. Mecelle’deki Osmanlıcanın doruğu geldi aklıma. 1961 Anayasası’nın yalın cümlelerini düşündüm. Söylev’i düşündüm.</p>

  <p class="normal1">— Bir iki örnek verir misin?</p>

  <p class="normal1">— Şöyle bir cümle sözgelimi: “Türk milletinin meşru temsilcileri olan Danışma Meclisi...” Danışma Meclisi milletin temsilcisi mi, temsilcileri mi? Niçin çoğul? Bu cümleyi böyle kuran bir çocuk ilkokulda üçüncü sınıfa geçemez.</p>

  <p class="normal1">— Yok canım, o kadar da değil. Dördüncü sınıfa...</p>

  <p class="normal1">— Yine Başlangıç bölümünden bir cümle yapısı sana: “Hiçbir düşünce ve mülahazanın... Atatürk milliyetçiliği... karşısında korunma göremeyeceği...” Korunma göremeyeceği diye bir söz var mı Türkçede?</p>

  <p class="normal1">— Başlangıç bölümünden başka bir cümle: “Laiklik ilkesinin gereği kutsal din duygularının...” İlkesinin gereği din duyguları... “gereği” sözcüğünden sonra bir virgül düşmüş bile olsa, cümledeki dil belirsizliği yok edilemiyor.</p>

  <p class="normal1">— Anayasalardaki Başlangıç bölümlerine daha çok bağımsızlıklarına yeni kavuşmuş, devrim yapmış ya da bir bunalımdan kurtulmuş ve yeni düzen kurma aşamasındaki ülkelerde rastlanıyor. Daha yeni canım...</p>

  <p class="normal1">— Şu da var mı ama: “Bölücü ve yıkıcı kanlı bir iç savaşın gerçekleşme noktasına yaklaştığı sırada...” İç savaşın gerçekleşmesi... Türkçenin sindiremeyeceği bir söz. İç savaşı önleyen kişilerin böyle bir sözü hiç söylememeleri gerekir. Burada, “gerçekleşme” sözünde bir beklenti alt-anlamı da yok mu? Nitekim aynı Başlangıç bölümünün ikinci bendinde o sözcük olumlu bir içerikle kullanılmış: “Türk Silahlı Kuvvetleri’nin, milletin çağrısıyla gerçekleştirdiği 12 Eylül Harekâtıyla...”</p>

  <p class="normal1">— Bütün bunlar...</p>

  <p class="normal1">— Bak, 1982 Anayasası’nın Başlangıç bölümü yaklaşık 300 sözcüklük tek bir cümle; bendler, paragraflar, yan cümlelerle iç içe gelişerek uzayıp gidiyor. Sana bu şahane cümlenin maketini vereyim:</p>

  <p class="normal1">“Bir iç savaşın gerçekleşme noktasına yaklaştığı sırada:</p>

  <p class="normal1">Bu anayasa;</p>

  <p class="normal1">Atatürk inkılap ve ilkeleri doğrultusunda:</p>

  <p class="normal1">Dünya milletler ailesinin bir üyesi olarak; çağdaş medeniyet düzeyine ulaşma yönünde;</p>

  <p class="normal1">...üğü...., olduğu..., çıkaramayacağı:</p>

  <p class="normal1">...ayrımının... anlamına gelmeyip ...dan ibaret ve bunun işbirliği olduğu... üstünlüğün ancak kanunlarda olduğu;</p>

  <p class="normal1">Hiçbir mülahazanın... Türk varlığının bölünmezliği esasının..., devlet işlerine karıştırılamayacağı;</p>

  <p class="normal1">Her Türk vatandaşının..., hak ve hukuk yetkisine sahip olduğu;</p>

  <p class="normal1">Topluca Türk vatandaşlarının... inancı içinde huzurlu bir hayat talebine hakları olduğu...</p>

  <p class="normal1">Fİkir, inanç ve kararıyla anlaşılmak... üzere Türk milleti tarafından... Türk evlatlarının millet sevgisine emanet ve tevdi olunur.”</p>

  <p class="normal1">Cümleyi mümkün en kısa grafik durumuna getirelim: “İç savaşın yaklaştığı sırada..., bu anayasa doğrultusunda olduğu.., hakları bulunduğu.., inanç ve kararıyla anlaşılmak.., üzere Türk evlatlarının millet sevgisine emanet ve tevdi olunur.”</p>

  <p class="normal1">Cümle düşük. İç içe birçok düşüklük var ayrıca.</p>

  <p class="normal1">İlginç bir cümle daha: “her Türk vatandaşının..., temel hak ve hürriyetlerden..., yararlanmak..., onurlu bir hayat sürdürme hak ve yetkisine sahip olduğu...” Hayat sürdürme ne demek? Ayrıca hayat sürdürme yetkisi ne demek?</p>

  <p class="normal1">— Bireye yetki veriyor, fena mı?</p>

  <p class="normal1">— Bu kadarla kalsa iyi, Başlangıç bölümünde şöyle bir ara cümle de var: “Topluca Türk vatandaşlarının, milli gurur ve iftiharda..., milli varlığa karşı hak ve ödevlerde...” Topluca Türk vatandaşları ne demek?</p>

  <p class="normal1">— Sözlükte iki anlamı var topluca’nın: bir, toplu olarak; iki, vücutça biraz dolgun... Elbet birinci anlam söz konusu burada, ama o sözcük orada öyle kullanılır mı? Sonra nasıl söz, milli varlığa karşı hak ve ödev?.. Hadi ödevi kabul edelim, ama milli varlığa karşı hakkı nasıl yorumlayacağız? Milli varlık patronumuz mu ki hakkımızı söke söke almaya çalışalım?</p>

  <p class="normal1">(Orhan Aldıkaçtı, sakızını ağzında döndürerek: “Biz bu anayasayı... Beni mi? Bana sorarsanız ‘topluca’ lafını kullanmadım ben. Dememişim... Demişsem de, başkaları demiştir...”</p>

  <p class="normal1">Şener Akyol, kaldırım sefası içinde yürüyerek: “Anayasa deyince aklıma Danışma Meclisi’ndeki güzel günler ve Perşembe Pazarı gelir. Sahi, Perşembe Pazarı var ki acayip! Orada, işte, esnaf, tüccar ve her şey toplucadır. Ama niçin bana soruyorsunuz, Sultanhamam’a sorun.”</p>

  <p class="normal1">— 20. Maddede de şöyle bir cümle var: “Kimsenin üstü, özel hayatları ve eşyası aranamaz ve bunlara el konulamaz.” Kişinin üstüne başına ve özel hayatına nasıl el konabilir? Sonra, “Kimsenin özel hayatları” nasıl bir deyim? Bir sürü mü özel hayatı var kişinin?</p>

  <p class="normal1">— Daha ileri gitmeyelim istersen. Biz 82 Anayasası’nın sadece 300 kadar sözcükten ve tek cümleden oluşan Başlangıç bölümündeki Türkçe aksaklıkları üzerine konuşuyoruz. Gerisini uzmanlara bırakalım.</p>

  <p class="normal1">— Peki ama ‘82 nerde, 89 nerde? Daha önce okumamış mıydın 82 Anayasası’nı?</p>

  <p class="normal1">— Okumuştum da, dikkat etmemişim. Dert o kadar çok ki! Hani Avustralya’ya göç etmiş bir işçinin şiirindeki gibi: “Borçlarım derdimi aştı.” Enflasyon köreltti bizi.</p>

  <p class="normal1">— Ama bir buçuk sayfalık metinde bunca yanlış olur mu?</p>

  <p class="normal1">Her şeyin bir anlamı var. Bir pisliğin üstünü örtmeye çalışırken eli titrer insanın.</p>

  <p class="normal1">Evet. Önünde sonunda hepimiz insanız. Eli titremiş...</p>

  <p class="sagdanithaf">23 Temmuz 1989</p>
</body>
</html>
