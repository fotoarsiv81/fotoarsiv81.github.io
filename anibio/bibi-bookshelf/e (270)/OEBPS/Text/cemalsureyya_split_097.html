<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_93">Arslan Başer Kafaoğlu</h1>

  <p class="normal1">67 ilin adlarını bir bir sayabilir misiniz? Kolay değil öyle. Ben, kendi payıma kaç kez denedim, başaramadım. O yapar. Ona bugün, 27 Mayıs Devrimi’ndeki 38 Milli Birlik Komitesi üyesinin adlarını sorun, bir solukta sayar hepsini. Bir tanesini de atla yahu! Yok, acımasız (bu sözcüğün altını çiziyorum) bir tavırla hepsini sayacaktır. Bir Sait Hikmet varmış hani, eski edebiyat ansiklopedilerinde yazar, bir bakışta vapur tarifelerini fotoğraf gibi belleğine yerleştirirmiş... Yok, yok, salt ezberci değil Arslan Başer Kafaoğlu’nun belleği; çözümcü, hatta çözümsel bir yanı da var onun. Sanırım, ayırıcı özelliği de burada.</p>

  <p class="normal1">Gazete okuyan dolunayın gözlüğünü burnun iyice ucuna doğru itiniz: İşte o! Ama fazla görsel bir tanımlama oldu bu. Şöyle desek: Her şeyi bilir, ama usandırıcı ölçüde.</p>

  <p class="normal1">Bıktırıcı içtenlik.</p>

  <p class="normal1">Düşünen adam, bürokrat ve politikacı... Ama Kafaoğlu’nu tek, bir bakıma benzersiz kılan yanı birincisi. (Aslında üçünde üç ayrı adam da söz konusu sanki.) Kafaoğlu maliyeden iktisada geçmiş, büyük bir mikro analiz birikimiyle analize yönelmiş bir yazar. Üniversitede öğretim görevlisi vb olmayıp da bu konularda adamakıllı derinleşmiş tek adam. Bu planda, ayrıca, güncel sorunu didikleyebilen, hemen sıcak bir açıklama getirebilen tek solcu. Güncel soruna yaklaşırken iktisat bilgisini bir araç gibi kullanmaz; bir ortam gibi devinir onun içinde. İktisat ve maliye onun sadece kültürü, mesleği, silahı değil, kusuru, oyuncağı, eğlencesi, görünme yeri, dans gereksinimi, kumarıdır da. Profesörler gibi genel terimlerin arkasına çekilmez. Bir sanatçı gibi tutar işi. Hem ilkel, hem süzme bir tavır... Bence Kafaoğlu bu amatör ve çılgın girişimiyle üniversiteyi bile biraz yıldırmıştır. Bu yüzden çekinilir de ondan. Biraz yanda dursun istenir. Konuk yazardır. Konuk arkadaş.</p>

  <p class="normal1">Asıl Kafaoğlu hangisi?</p>

  <p class="normal1">Ne olursa olsun, düşünür Kafaoğlu ile bürokrat Kafaoğlu, özellikle de politikacı Kafaoğlu arasında tavır ayrımları var. Düşünürken sadece düşünür. Ama kendine yer aramaya başladığı zaman bürokrat fırsatçılığı da elden bırakmaz olur. Düşünce birimi de bir çeşit benmerkezcilik yaratmıştır onda. Bu yanlarıyla kariyerist, hatta günoğlu olduğu ileri sürülmüştür. Politik yaşantıda fazla esnek. Kapıları fena zorlar. Katılımı da, ayrılışı da çabuktur. Kişisel nedenler ağır basar. Sözgelimi, TİP’te parti yöneticilerine başkaldırışının genel seçim listesinde altıncı sıraya oturtuluşunun bir tepkisi olduğunu da söyleyenler var. Daha sonra katıldığı Milli Demokratik Devrimcilerle de geçinemediği biliniyor. Şimdi SHP’de. Başka aday çıkmazsa, genel başkanlığına soyunacak. Bürokrat serüven çok gerilerde kalmış bulunuyor. Maliye Hesap Uzmanlığı’ndan sonra iki yıl kadar Bütçe Genel Müdürlüğü yaptı, daha sonra Planlama deneyine girdi. Politikacı olarak fazla başarı kazanmış sayılmaz.</p>

  <p class="normal1">Sanırım, asıl Kafaoğlu, düşünen adam olarak gördüğümüz kişi. Bir bakıma kendinden kurtuluşunu da kapsıyor bu yanı; nesnel Kafaoğlu’nu, arınmış, kendi gözünde de idaelleşmiş Kafaoğlu’nu.</p>

  <p class="normal1">1928 doğumlu. 11 kitap yayımlamış. Daha çok Cumhuriyet, Milliyet, Vatan ve kendisinin genel koordinatörü olduğu Demokrat gazetelerindeki; Türk Solu, Sosyal Adalet, Yön dergilerindeki açımlayıcı yazılarından bende kalan şu: Kafaoğlu herkes adına konuşurken daha zeki, daha güçlü; kendi adına konuşurken daha cüretli, daha zayıf.</p>

  <p class="normal1">Mülkiye’nin Özü adlı bir senaryo yazılsa, başrollerden birinin ona verilmesi gerekir.</p>

  <p class="normal1">Uzun bir mali müşavirlik serüveni yaşadı. Hastaş’ta bile çalıştı. Ankara’nın büyük otellerinde büroları var. Uçakta rastlarsınız, elinde bir tomar gazete. Çok yüksek sesle konuştuğu için bütün yolcular bazı olayların gerçek nedenlerini öğrenirler. Kulağı da belleği gibidir, bir ezgiyi iki kez dinlese özümler ve ıslıkla söylemeye başlar.</p>

  <p class="normal1">Lise duygusuyla tartışır, öyle taze. Sürekli hazırlık içinde. Her konuya çalışır.</p>

  <p class="normal1">Para kazandığı halde fakir. Türk fakiri. Akrobat olarak.</p>

  <p class="normal1">Şemsiyesini şoförüne taşıtır. Öyle ki kendisi de, şoför de sürekli yağmur altındadır.</p>

  <p class="sagdanithaf">6 Kasım 1988</p>
</body>
</html>
