<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_84">Ferruh Doğan</h1>

  <p class="normal1">Ferruh Doğan’ınki kadar pastel ve İstanbul’a benzeyen bir yüz düşünemiyorum. Bütün hayatı zaten Beyoğlu’nda geçmiş. Üçhoron Kilisesi’nin, Aya Triada’nın avlusunda saklambaç oynamış. Mavi ispirto içip içip resim yapan Beyaz Ruslar, Ermeniler, Yahudiler, Rumlar arasında büyümüş. Tünel’le Şişli arasında. Başka bir kültür; meşin ciltli kitaplar, pembe topuklu kadınlar...</p>

  <p class="normal1">Anadolu’yu dolaştığını sanmam. Ama Asrileşen Köy gibi bir yapıta imzasını atan da o oldu. Kuramdan çıkış yaptı; kuramı, içinde yaşadığı bir uygarlık durumunun doğal bir sonucu olarak ele aldı. Yabancılaşma sorununu çok iyi anladı. Bu konuda ilk çıkışı yapan sanatçılardan biri de o. “50” kuşağı lafını ilk edenin de o olduğu söylenir. Tef Karikatürcüleri Albümü’nün önsözünü (imzasız) yazan da o.</p>

  <p class="normal1">“50” kuşağı, çizgi sanatında büyük bir patlama yarattı. Garip şiirinin işlevini gördü kendi alanında. Toplumsal açıdan alırsak, belki biraz daha bile fazlasını...</p>

  <p class="normal1">1950’den sonra büyük çıkış yapan köşe yazarlarının bu karikatürcü kuşağa (Turhan Selçuk, Ferruh Doğan, Ali Ulvi, Semih Balcıoğlu, Tonguç, Altan Erbulak, Marko Paşa çıkışlı M. Uykusuz...) çok şey borçlu olduklarını söyleyebiliriz. İkinci Yeni şairlerinin de. Ama şunu da söyleyebiliriz: Bu borç yeterince kabul edilmediği gibi, hiç ödenmemiştir de...</p>

  <p class="normal1">Ferruh Doğan’a sanatıyla da, ama onun ötesinde her şeyiyle, kişiliğiyle, kuşağı içindeki konumuyla, armağan ettiği kalemle, kadeh tutuşuyla, yazıhanesiyle, her şeyiyle bakmak istiyorum. Bunların toplamıyla, toptan bir bakış...</p>

  <p class="normal1">Yıllar önce (1976) Politika gazetesinde şöyle yazmışım onun için: “Tek tek bireyleri değil, toplumsal durumları görüyor. Dikkat edersek, Ferruh Doğan’da belli siyasal kişilerin profilleri bile, kişisel portreler olmaktan çok, birer prototipin çizgilerini taşır. Bu konuda bir portreci değil, bireşik bir tarihçi görünümündedir. Sanırım, bu onu bir Brecht esprisine de götürmekte.</p>

  <p class="normal1">Sevmediği sömürücü tiplerin de ayrıca çirkin olmaları için çalışmaz. Kalantor, iyice memnun, biraz da içinde bulundukları saçmalığın izlerini üstlerinde taşıyan kişilerdir bunlar. Böylece, Ferruh Doğan giderek, yerginin ötesine geçiyor galiba. Belki de yeni bir yergi anlayışına. Bu da çizgi planında, verdiği yargıların yanı sıra ek bir şiirsel olanak sağlıyor ona. Evet, bir şair olarak görüyorum, onu.” “50” kuşağından sonra karikatürde simgeler (ki sınıfsaldı), bir bakıma ortadan kalktı. Eskiden bütün Turgut Özallar’ın ortalama ve sınıfsal yüzü yapılırdı. Gırgır’dan sonra her Turgut Özal’ın ayrı ayrı yüzleri yapılmaya başladı.</p>

  <p class="normal1">Evet, şair de. Yine de bugün bakıyorum, daha çok düşünür. Hatta biraz da politikacı. Yitirdiği yan orada. Amatörlüğünü yitiriyor. Bunu şunun için söylüyorum, en amatör adam da o aslında.</p>

  <p class="normal1">Azgın sanayileşme başlayınca gazetelerden kaçmaya başladı. Azgın sanayi de onu istemiyordu artık.</p>

  <p class="normal1">Parmakkapı 45. İlkokulu çıkışlı, her şeyi bilir adam. Gerçekten bilir. Taksim Lisesi’ni bitirdi, daha sonra dört beş yıl İstanbul Üniversitesi Hukuk Fakültesi’nde okudu. Babıâli’ye on üç yaşında girmiş; Doğan Kardeş adlı çocuk dergisinde, Şaka adlı mizah dergisinde. 15 yaşında Cumhuriyet’te. Bambaşka bir Babıâli serüveni onunki. O deney kimsede yok. ‘60’ta, çekip gidiyor. Yani yıl altmış.</p>

  <p class="normal1">Bütün karikatürcülerin ve sanatçıların gerçek anlamda ağabeyi. Yol açar, iş bulur, dert dinler.</p>

  <p class="normal1">Edebiyata en yakın çizgici.</p>

  <p class="normal1">Levantenlerin içinden getirdiği bir oturma kalkma görgüsü var ki o gidince belli ki o da gidecek.</p>

  <p class="normal1">Levantenlerin arasında büyüdü ama, aynı zamanda “Vatandaş Türkçe konuş!” ya da “Yerli malı kullan!” çocuğu.</p>

  <p class="normal1">Tramvay delisi. Degüstasyon’a makarna yemek için giderdi.</p>

  <p class="normal1">Kapıcı Surpik’in tehcir damgasını gördükten sonra sosyalist oldu.</p>

  <p class="normal1">Kayıtlı olduğu fakülteyi bitirmeye çalışmayıp da başka fakültelere konuk öğrenci olarak düzenli devam eden tek öğrenci.</p>

  <p class="normal1">Bir ara varoluşçuluğa gönül düşürmüş.</p>

  <p class="normal1">Akgözlü konuksever savaşçı.</p>

  <p class="normal1">Şık’ın tam da tek’i. Yazlıkta bir günde sekiz tişört değiştirir. Modacı Rambo!</p>

  <p class="normal1">Şemsiyesi yüz tane. Yarısını dostlarına kullandırıyor. Ama her birinin tek tek yarısını. Yağmur yağarken şemsiyesinin altında başka bir insan daha yoksa rahat yürüyemez.</p>

  <p class="normal1">28 Ağustos 1988</p>

  <p class="normal1">Nazif Kocayusufpaşaoğlu</p>

  <p class="normal1">Maliye Bakanlığı’nda yükselme grupları ve klikleri vardır. Üstatlara ya da arkadaşlara dayanmadan yükselme seyrek rastlanan bir olaydır. Ya kurullar, diyeceksiniz... Kurullar, evet. Ama kurullar içinde de grup gerçeği çıkar ortaya.</p>

  <p class="normal1">Nazif Kocayusufpaşaoğlu (KYPO), bence bir başına, yalnız kendi gücüne dayanarak en üst noktalara yükselen ender bürokratlardan biri.</p>

  <p class="normal1">Yeterince güçlü maliye ve iktisat oluşumu dışında, kültür birikimi ve cesaretiyle de kendini kabul ettirdi. Gerçekten Nazif KYPO örneği bir entelektüele, bürokratlar arasında da, saflarında boy gösterdiği AP, DP, DYP gibi partilerin önde gelen üyeleri arasında da pek rastlanmaz. Hele ANAP’ta, hiç... Bundan olacak, hep düşünmüşümdür, Nazif KYPO yukarıda andığım siyasi kuruluşların havasında nasıl soluk alabilmiş, canı nasıl sıkılmamıştır diye.</p>

  <p class="normal1">Bir varsayım ileri sürülür. 27 Mayıs’tan sonra Milli Birlik Komitesi aleyhine sözler söylediği ya da “düşükler”i övdüğü için bir süre Balmumcu’da gözaltına alındığında Nazif KYPO Adalet Partisi’ne yönelmiş. Bu söylentinin doğru olmadığı anlaşılıyor. Çünkü Nazif KYPO daha öğrencilik yıllarında Demokrat Parti’de etkin çalışmalar yapmış.</p>

  <p class="normal1">Son yıllarda siyaset alanında kendine özgü bir yer yaratarak yukarıdaki soruya bir açıklama getirdi. Kendini ayırdı. Gerçek anlamda liberal bir konum yarattı kendine. Nicedir modalanan liberal sözcüğü aferizmle, salt ticari davranışla bir tutuluyor ülkemizde. Kavramdaki özgürlükçü ve demokratik anlam parçası yok sayılıyor. Nazif KYPO aradaki ayrımı en iyi değerlendiren sağ cenah politikacılarının başında geliyor.</p>

  <p class="normal1">Maliye Bakanlığı’nda sadece bir bürokrat değildi. Devlet adamı çizgilerini de taşıyordu alnında.</p>

  <p class="normal1">Astını ödüllendirebilir, ama astını ve üstünü rahatça cezalandırabilirdi de.</p>

  <p class="normal1">Üstüne ceza veren tek bürokrat.</p>

  <p class="normal1">Öfkesi, daha doğrusu öfkeleri (çok yönlü ya) olan adam.</p>

  <p class="normal1">Platon devlet adamının niteliklerini sayarken şu dört öğeyi öne çıkarır: Filozofça bir tavır, hız, öfke ve güç... Bunlar yan yana olmalıdır. Sözünü ettiği öfke öğesini açıklayacak bir çıkma da yapmadan edemez Platon: “Devletin bekçiliği” söz konusudur.</p>

  <p class="normal1">Bürokrat Nazif KYPO 1936’da İstanbul’da doğmuş. Ünlü Haşim Paşa’nın küçük torunu. Yalnız Haşim Paşa mı? Çocukluğu Beylerbeyi’nde geçen Nazif KYPO ötelerde sadrazamlara, şeyhülislamlara dayanan bir aileden geliyor. Doğuştan, anadan doğma cesur yani. Saint Michel Fransız Koleji’ni ve İÜ İktisat Fakültesi’ni bitirdi. Maliye Müfettişi, Maliye Tetkik Kurulu Üyesi, Bakanlık Müşaviri, Müsteşar Yardımcısı, Hazine Genel Müdürü ve Milletlerarası İktisadi İşbirliği Teşkilatı Genel Sekreteri.</p>

  <p class="normal1">Bürokrasinin en yüksek noktalarına yükseldi; yine de, bana sorarsanız, yarım kaldı kariyeri.</p>

  <p class="normal1">İlk bakanlık müşavirliği görevinden (o günlerde bu görev adamakıllı aktif bir posttu) sonra altı bakanla çalıştı; Sadık Tekin Müftüoğlu, Ziya Müezzinoğlu, Prof. Bedri Gürsoy, Deniz Baykal, İsmet Sezgin ve Kaya Erdem. İlk beşiyle uyumlu bir çalışma düzeni tutturan Nazif KYPO’nun Kaya Erdem’le sürtüşmesi, onun kişiliğinin, görev ve sorumluluk anlayışının bir yerine ışık da düşürüyor sanısındayım. Nazif KYPO gibi kunt tavırlı bir bürokratın öbürleriyle uyumlu ilişkisi o görev ve sorumluluk anlayışının tehlikeye düşmediğini gösterir. Yasalardan aldığı yetkiyi ve gücü herkese karşı ve sonuna kadar elinde tutan bir adam karşısındayızdır.</p>

  <p class="normal1">Kaya Erdem? Kaya Erdem bir bakan gibi değil, Turgut Özal’ın komiseri gibi devinmekteydi. Özal, Hazine’ye göz koymuştu. Onu Maliye Bakanlığı’ndan mutlak koparacaktı. Bunun ön ve gizli hazırlığına karşı çıkan Nazif KYPO kızağa çekildi. (ve sonra Hazine uçtu gitti).</p>

  <p class="normal1">İstifa etti. Akbank Yönetim Kurulu Murahhas Üyesi oldu. Bir süre sonra oradan ayrılışının da, Özal’ın banka üzerindeki baskılarının kişisel hedefi olmasının bir sonucu olduğu söylenir.</p>

  <p class="normal1">DYP’ye girdi. Bir ara genel başkan yardımcısı oldu. Cindoruk’un genel başkan olmasından sonra oradan da ayrıldı.</p>

  <p class="normal1">Sürekli başa güreşir.</p>

  <p class="normal1">Son seçimlerde yoklamalar’ı aşamadı.</p>

  <p class="normal1">Yine yalnız. Ama belirsizlik içinde değil. Tavrıyla bir başına da olsa var olabiliyor.</p>

  <p class="normal1">Çekinilen adam. Bu da yalnızlığının bir gerekçesidir, diyorum. Bir başka gerekçe de kendine aşırı güvenmesi ve bunu çevresine sezdirmesi. Oysa çekinilecek tek yanı bilgileri. Bir şeye kızsa, gider bir köşede, öğrenmeye karar verdiği beşinci altıncı yabancı dildeki kitabın sayfalarını çevirmeye başlar.</p>

  <p class="normal1">Yalnız.</p>

  <p class="normal1">Parası pulu var. Öyle sanıyorum.</p>

  <p class="normal1">Şemsiyesinin kabzasında kakma kaplan.</p>

  <p class="sagdanithaf">4 Eylül 1988</p>
</body>
</html>
