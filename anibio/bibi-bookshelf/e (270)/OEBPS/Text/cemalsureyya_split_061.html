<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_57">Korkut Özal</h1>

  <p class="normal1">Korkut Özal’ın da, Yusuf Bozkurt Özal’ın da yüzleri iyice Mezopotamyalı. Birincisi Tiglat-pileser III’ü anımsatır. İkincisi Asurbanipal’inkine benzer. Babil’i yakacak.</p>

  <p class="normal1">İsterseniz Babil’i bırakalım, üç kardeş için daha açıklayıcı bir varsayımdan çıkış yapalım.</p>

  <p class="normal1">Turgut, İskenderiye Kitaplığı’nı yakabilir de, yakmayabilir de; koşullara bağlı bir iştir bu onun için. Korkut hemen yakar ve inandırır. Yusuf baştan biraz düşünse bile, ne olursa olsun, yakmak zorunda görür kendini. Ağabeyleri onun yollarını kapamış. Bu yüzden öfkeli, yalnız bilgileriyle var olabileceğinin ayrımına varmıştır. Yüzü gülmez. Ve yön değiştirmezse ölü...</p>

  <p class="normal1">Turgut Özal’ın yüzü yerel değil. Pek Mezopotamyalı değil. Geniş bir coğrafyanın ayrı köşelerinden çizgiler taşır: Amerikalı raca, Türkiye’nin belediye başkanı oluyor: budur onun yüzü. Dahası var: ev yemekleri müdavimi Evliya Çelebi; feleğini çarkıfelek olarak algılayan neşeli bir Buda muavini. Roma valisi.</p>

  <p class="normal1">Korkut Özal ikisinden de vakur. Asur tabletlerinde daha derin çizgilerle duruyor. Zakkumla, altınköküyle pişirilmiş. Bu tabletler yalnız bir kere bozulur. Sanırım, Korkut Özal Tarım, Gıda ve Hayvancılık Bakanı’yken de, hatta Milliyetçi Cephe’nin İçişleri Bakanı’yken de o bozulma hakkını henüz kullanmamıştı. Muhaliflerinde de güven uyandıran bir görünümü vardı. Bugün de tam kullanmış sayılmaz. Ama kullandığı kadarı da az değil.</p>

  <p class="normal1">Servetinin hesabını bu dünyada veremeyeceğini söylüyor. Kitabı kapamış. Türkiye’nin gizli muhtarı.</p>

  <p class="normal1">Sessizce yürür. Şemsiyeli bir adam olur birdenbire. Ne zaman açtı şemsiyesini? Şemsiye var mıydı?</p>

  <p class="normal1">Korkut Özal’da katılık suskunluğun işlevidir; Yusuf’ta ise hırsın belirtisi. Aslında Korkut’takine tam katılık da diyemeyiz. Suskunluğa fena halde bel bağlamaktadır; onu, Anadolu’yla, Ortadoğu’yla, tarihle özdeşleşmenin, mistisizmin “tahrik”i saymaktadır. Ne var ki, peştemalını yıkamayı da sık sık unutmaktadır. Zemzemi petrol arama araç ve gereçleriyle onarmayı düşlemektedir.</p>

  <p class="normal1">Böylece Korkut Özal’ın bağlandığı mistik görüş, mal mülk edinme ve edindirme serüvenleri içinde, tanınmaz durumlara girecek, sonunda bir Celal Bayar öğretisi olup çıkacaktır. Erbakan dürüstlüğü ve Celal Bayar mistisizmi... Celal Bayar örneğini, Korkut Özal’ı kızdıracağını bile bile verdik. Celal Bayar’ı hiçbir biçimde benimsiyor ya da onaylıyor olamaz. Küçük, yeryüzüne yapışık bir dünyevilik içinde görür onu. Ama işte kendisi de, birkaç yıl içinde kurduğu ya da katıldığı şirketler, birlikler, vakıflar, inşaat grupları, holdinglerden sonra, 15 katlı Akabe İş Merkezi’nin temeli atıldıktan sonra, o duruma geldi. İşte çağdaş dervişin bilançosu; 999.000.000.000 lokma ve bir o kadar hırka.</p>

  <p class="normal1">Korkut Özal için her pazarlık bir görüşmedir. Turgut Özal içinse her görüşme bir pazarlık. Böyle bir ayrım da var aralarında. İkisinin da karizması oluşmuş. Turgut, karizmasını her gün, her saat, her an ortada dönmekle korur. Korkut ise görünmemekle, bir bakıma gizlenmekle. Bu konuda biraz yanılıyor; paranın da, imanın da onda olduğunu bilmeyen kalmadı.</p>

  <p class="normal1">Adlarımız babalarımızı açıklar.</p>

  <p class="normal1">Turgut, Korkut, Bozkurt... Belli ki baba ve ananın (Hafize Hanım’ın etkili olduğu anlaşılıyor) Malatya’da bu adları seçmelerinde bir aile bildirisi var. Oğullar kendi çocuklarına hangi adları vermişler?</p>

  <p class="normal1">Turgut’un çocukları: Ahmet, Zeynep, Efe. (Efe adı Turgut-Semra ikilisini bir yerde tanımlıyor; giderek daha çok dans eden, gazino tatlarına alışmış bir çift. Bu adla mesleki başarı, ‘mangal gibi yürek’ herkese ilan edilmekte.)</p>

  <p class="normal1">Korkut’un çocukları; Fatma Zehra, Murat, Mehmet ve Abdülkadir Bahaeddin. (Korkut Özal tersine, giderek daha çok içedönük bir hayata girmiş. Törenini yitirmek istemiyor. Küçük oğlunun doğum tarihi 1967. Abdülkadir Bahaeddin adı Korkut’un siyasal ve ideolojik seçmelerindeki ısrarını da yansıtmakta.)</p>

  <p class="normal1">Bozkurt Yusuf Özal 1940 doğumlu. Heidi Kübart’la evlendi. Çocuklarının adları yalnız kendisinin değil, Özal ailesinin yeni konumunu da çok güzel açıklıyor: İbrahim, Elif, Yasemin.</p>

  <p class="normal1">Kim Kimdir’den aldığımız bu kısa bilgilere şu gerçeği de eklemeliyiz: Ailenin gerçek reisi Korkut Özal’dır. Anasının has oğlu odur.</p>

  <p class="normal1">Turgut bir yanlışı, işe yaradığı sürece savunur. Korkut, o yanlışın içinde bir parça doğru yoksa savunmaya geçmek istemez.</p>

  <p class="normal1">Aslında savunur gibi değildir; bir şeyi kabul etmiştir, o kadar. O şey artık onun kendi gerçeği olmuş gibidir. Hiç değilse böyle göstermeyi bilir. Ne dersek diyelim, bilge bir yanı; temiz, kunt, küfür işlemez bir yanı da var. Bir kalıntıdır bu yan. Ticariye öncesine dayanır.</p>

  <p class="normal1">Bir dergide fotoğrafını gördüm. Oturuyordu. Masası Nil kıyısında sanki; ileride, görünmeyen bir masada da firavun oturmakta sanki.</p>

  <p class="normal1">Bir masada da “Eyi adamlar” diye Türkçeye çevrilmeyi bekleyen Eymen Topbaş...</p>

  <p class="normal1">Efe ve Abdülkadir Bahaeddin. İşte iki Özal arasındaki fark.</p>

  <p class="normal1">Saçların biçimi ve gürlüğü. İşte üç Özal’ı özdeşleşmeye kadar götüren resimsi olanak.</p>

  <p class="normal1">Fehim Adak’a ne oldu?</p>

  <p class="sagdanithaf">21 Şubat 1988</p>
</body>
</html>
