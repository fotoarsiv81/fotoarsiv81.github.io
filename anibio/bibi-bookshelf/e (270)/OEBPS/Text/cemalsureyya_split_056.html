<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_52">Mimar Olmayarak Vedat Dalokay</h1>

  <p class="normal1">Gazetede okudum geçende, Vedat Dalokay ANAP’a geçiyormuş. Bilmem doğru mu? Tam bir sürpriz sayılmaz bizler için. Yine de, haber şuramda bir burukluk uyandırmadı değil. Eski umutlarım, beklentilerim geldi aklıma. Hiç görmedim Dalokay’ı, tanımam. Ama bende, bir gazete okuru olarak, tatlı izlenimler de kalmış ondan. Siyasal ün nasıl da geçici, nasıl da dayanıksız! Koskoca Dalokay’ı unutmuşuz. Şu haber olmasa. Bir de Kocatepe’deki çağdaş caminin açılış tartışmaları olmasa...</p>

  <p class="normal1">Ne biliyorum Vedat Dalokay hakkında? O izlenimleri anıların yedeğine çekip biraz eşelemek gerekmez mi? Ansiklopediyi açtım. 1927’de Elazığ’da doğmuş. İTÜ Mimarlık Fakültesi’ni bitirmiş. 1951-1953 arasında Paris’te, Sorbonne’da şehircilik derslerine girip çıkmış...</p>

  <p class="normal1">Bu bilgiler güzel de, işime tam yaramıyor. Ben yine bana nasıl göründüyse, onu nasıl düşündümse oradan çıkış yapayım.</p>

  <p class="normal1">Okumaya çok geç başladı, ünlü bir mimar olduktan sonra. Eline aldığı birkaç felsefe kitabını ya da önemli düşünce yapıtını fazla çetin bulduğu söylenebilir. Elkitaplarına yöneldi. Zaten kitapları pragmatik bir kaygıyla, hitabet sanatında siyasal kullanma değeri vardır diye eline almaktaydı. Hiçbir yapıtı da birinci elden okumadığı anlaşılıyor. Kavramları, önerileri, ideolojileri, tarih duraklarını ve süreçleri bir liste olarak gördü. Tren ya da vapur tarifeleri gibi. Kafası karıştı. Bir elini pantolonunun cebine sokup öbürünü karşısındakine doğru uzatarak laf üretmek daha verimli bir işti. O kafa karışıklığı daha çok politikada, düşüncede, hobilerdedir ve onda kimi zaman yaratıcı bir çılgınlığa da dönüşebilir. Ama iş konusu başka. Dalokay için bu konuda bütün dostlarının ortak kanısı şöyle: “İşini iyi bilir.”</p>

  <p class="normal1">Pakistan’daki camiden iyi para kazandı. Birkaç ömürlük. Maliye bakanları her mali yıl başında, şaka yollu sorarlardı ona: Önümüzdeki dönemde o paranın ne kadarını getirecekti? Dalokay’ın döviz hazinesi önemliydi.</p>

  <p class="normal1">Belediye başkanı olarak neler yaptı? Sıralayalım: Başbakanla, parti genel başkanıyla uğraştı; “sütçü belediye” kuramını geliştirmeye çalıştı; Hollanda’dan inekler gelecek; Ankara Belediyesi çiftlik kurup halk için süt ürünleri üretecek... Yoksul semtlere elektrik vermek için başka semtlerinkini kesme yöntemini buldu; “yiğidin iyisi delidir” sözünü tutundurmak için uğraştı.</p>

  <p class="normal1">Türkiye çapında popüler olması için bu kadarı yetti. Ama ününü gereğinden fazla önemsediğini de biliyoruz. Caddelerden artık yalnız kişiliğiyle değil, kişiselliğiyle de geçmekteydi. Ecevit’in kendisini kıskandığı kanısındaydı. Milletvekili, bakan olmak istiyordu.</p>

  <p class="normal1">CHP’de biraz da oyuna getirildiği söylenir. Gizlice, onu koalisyon için MHP ile diyalog kurmakla görevlendirmişler. Dalokay, Gün Sazak aracılığıyla bu işin üstesinden gelmesini bilmiş. MHP, geleceğe oynadığından, üç bakanlık verilmesi koşuluyla koalisyon önerisini hemen kabul etmiş. Ama diyalog girişimi başarıya ulaşınca Ecevit bu kez geri adım atmış, böyle bir koalisyonu “içine sindiremeyeceğini” söylemiş. CHP yöneticileri burada da kalmamış; olayı Dalokay’ın kişisel girişimi olarak basına sızdırmış, onu yıpratmaya çalışmışlar.</p>

  <p class="normal1">Ama Dalokay’ın böyle işler için biçilmiş kaftan olduğu da anlaşılıyor.</p>

  <p class="normal1">Bencil ve günoğlu’dur. Önce küçücük bir burs peşindeymiş gibi görünür; sonra, an gelir, bakarsınız bütünüyle Bursa’yı istiyor. Dehasına fazlaca inanmıştır; kültürü, ahlakı, ideali, ideolojisi ve namusu kendisidir. Kendibilim diye bir bilim adı biliyor musunuz?</p>

  <p class="normal1">Her Türkün olduğu kadar şair ve her mimarın olduğu kadar ressam olan Dalokay’ın Politika gazetesine ortak olduğu zaman, ilk işi bir sürü yazar ve çizeri gazeteden uzaklaştırmak ve sanat sayfasını kaldırmak olmuştu. Gerçi o ortaklık olayında peşin ve okkalı bir kazık yediği de söylenir. Ama gazete deneyinin Vedat Dalokay’ın varlığına ışık düşürdüğü de unutulmasın: mimarlık dışında hiçbir işi sürdüremez; hiçbir şeye tam sahip çıkamaz. Yine de asıl uğraşı sanki mimarlık dışındaki etkinliklerdir.</p>

  <p class="normal1">Ali Topuz ve Aytekin Kotil CHP içinde Adalet Partili tiplerdi. İsterseniz Vedat Dalokay’ı ikiye ayıralım, hatta üçe: Kocatepe’deki çağdaş cami projesini düşünelim; modern sözcüğüyle gizli ortanın solundaki CHP’li, cami sözcüğüyle gizli ANAP’lı, proje sözcüğüyle de oynak konumuyla Vedat Dalokay’ın kendisi...</p>

  <p class="normal1">Düşüncesi de, çağdaş bir minare gibi, nerede bir kubbe bulursa onun yanı başında hemen uzamaya başlar. Şerefesizdir.</p>

  <p class="normal1">Harput şekercisi. Sabaha kadar konuşur. Türkiye Mimar ve Mühendis Odaları Birliği’nde genel sekreter ve başkan olarak çalışırken bu niteliğiyle ortalığı kırıp geçirdi.</p>

  <p class="normal1">40’ı aşkın ödülü var. Çoğu uluslararası. Hepsi de mimarlık alanında. Hayır, bir de edebiyat ödülü! Bir yerden, belki de Suudi Arabistan’dan dönerken uçağı kaçırınca, kaldığı otelde oturmuş, Kolo adlı çocuk kitabını yazmıştır bir çırpıda. Çocukluğunda dinlediği masallardan çıkardığı bu yapıt, 1980 Türk Dil Kurumu Ödülü’nü aldı.</p>

  <p class="normal1">Kolay başarı: budur Vedat Dalokay. Cami mimarlığı da aynı yola çıkmıyor mu?</p>

  <p class="normal1">Benzetmek gibi olmasın ama, mimarların Yaşar Kemal’i. Yaşar Kemal’in ilkesizi, günoğlu’su, biraz da beleşçisi.</p>

  <p class="normal1">Politikada ise, CHP içinde Turgut Özal tipinin ilk belirgin örneği. Onun habercisi. Özal’ın MSP, Dalokay’ın CHP kökenli oluşu; birinin Paris’te şehircilik derslerine girip Pakistan’da cami yapması, öbürünün Malatya’da namaz kılıp kilo düşmek için Amerika’ya gitmesi gerçeği değiştirmez. İkisi de aynı adam.</p>

  <p class="normal1">Görücü usulüyle evlenen tek mason.</p>

  <p class="normal1">1960’ta, 555 K olayında Menderes’i yakasından tutup sarsan gencin o olduğu söylenir.</p>

  <p class="normal1">ANAP’a girecekmiş. Yaş altmış bir.</p>

  <p class="normal1">Çağdaş cami projesindeki gibi çok şeyin değiştirilmesini göze almış demek.</p>

  <p class="normal1">Değiştirilsin canım, temel aynı temel değil mi?</p>

  <p class="sagdanithaf">17 Ocak 1988</p>
</body>
</html>
