<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_78">Cihat Burak</h1>

  <p class="normal1">Akademi çıkışlı ressamlar kendi aralarında kavga gürültü içindedirler. Ama dışarıdan bir sanatçı belirdi mi ona karşı bir dışlama tavrıyla birleşiverirler. Sanırım Cihat Burak bugün Akademililerin en çekemedikleri adların başında geliyor. Ama o mücadele etmez. Kimseyle yarışmaz. Yalnızlık duygusundan güven hisarları yaratmıştır. Aradığı başarı değil, resim yapmak da değil, kendini nasılsa içine düşmüş gördüğü bir yaşama biçimini sürdürme.</p>

  <p class="normal1">Krepen Pasajı’nda bir adam. Rakısını yudumlayarak tomar tomar gazete okuyor. Önünde bir tabak mantı. Pasajdan akan laterna sesi. Ve bir lenger sigara izmariti.</p>

  <p class="normal1">Aşırı modern Osmanlı. Lenfatik ve az konuşan Evliya Çelebi.</p>

  <p class="normal1">İstanbullu ve perili. Pantagruel’den İncili Çavuş çıkarır. Dolmabahçe Sarayı’ndan da Kurtuluş Savaşı gazileri...</p>

  <p class="normal1">Kedili adam. Kedici... Yüzünü kedilere tırmalatmıştır. Sevdiği kadınlara “minnoş” diye seslenmekten haz duyar. Hayatımıza düşü, düşlemi, “fantastik”i bir şey beklemeden, ama ısrarla soktu. Şair karşılığını aradım, bulamadım. Biraz Asaf Halet Çelebi, belki... Ama Çelebi özgünlüğünü ekinsizlikten alır. Cihat Burak öyle değil; kendi alanını besleyen hemen her şeyi incelemiş, her yana yayılabilen bir yapı kurmuş; duyarlığımızın bir yanını alıp dünyaya dalışlar yapmıştır. Eyüp Sultan resmini düşünün. Orada da bir kedi var. Her şeyin kedisini yapar Cihat Burak. Kedi olarak herkesi... Kedi olarak yapamayacağı tek kişi Turgut Özal’dır, diyorum.</p>

  <p class="normal1">Beyoğlu’nun yozlaşmasına dayanamadı. Kadıköy’deki evine kapandı.</p>

  <p class="normal1">Osmanlı derken modern sözcüğünün üstüne iyice bastım. Gerçekten Osmanlı, ama hiçbir biçimde alaturka değil. Buna karşın alafranga kavramını da kendisi için ceza ve dışlanma olarak görüyor. Cinler, periler, dev anası Afroditler, saz heyetleri, askerler onu mistisizme değil, bir çeşit somut naifliğe götürdü. İçtenlik anlamında naif. Çünkü kendisi gerçek bir ressam. Figürü son derece güçlü.</p>

  <p class="normal1">Galatasaray Lisesi’nde gündüzlü olarak okumuş. Güzel Sanatlar Akademisi Mimarlık Bölümü’nü bitirmiş. Birçok kamu kurumunda (Beden Terbiyesi Genel Müdürlüğü; Tekel; Edremit Hastanesi; İst. Bayındırlık Müdürlüğü...) mimar olarak çalışmış. Mimar ama, Sultanahmet Camii’ne her zaman ressam olarak bakmıştır.</p>

  <p class="normal1">Cihat Burak’ın bir de müteahhit ve serbest mimar olarak çalıştığı birkaç yıl var. Asıl o yıllarını merak ederim. Sözgelimi müteahhit olarak... Herhalde önce ek bölümlerini yapıyordu binaların. İhaleye giren bir Cihat Burak.</p>

  <p class="normal1">Sürekli monolog içinde. Mırıldanarak düzeni aksatır. Biri konusundaki düşüncesini mi sordunuz, pek karşılık vermez. Yine de kişi hakkında, sormadan önceki düşünceniz biraz değişmiştir. Yeni bir soruyla sorunuzu küçültmüştür.</p>

  <p class="normal1">Bu arada Cihat Burak’ın günümüzün en iyi öykücülerinden biri olduğunu da belirtelim. Yazıda, değişen hayat değerlerinden, yozlaşan İstanbul’dan kaçıyor, eski günlere sığınıyor. Resimde ise güncel olayı sevencenlikle kucaklıyor. İkisi de Cihat Burak. Yine de şöyle bir ayrım yapabiliriz: Yazıda daha çok düşüncesi, resimde tam kendisi var.</p>

  <p class="normal1">Cihat Burak’ı yadsıyan olabilir. Ama kimse kayıtsız kalamaz ona. Dipteki suret gereksinimini, güzel yazıyı, Nasrettin Hoca’yı, lirizmin tatlı dili de olabileceğini gösterdi bize.</p>

  <p class="normal1">Gümrükçü Rousseau’ya benzetenler var onu. Bence var bir benzerlik, ikisi de gümrük ve tekelde çalışmış. Rousseau’da an önemli. Susmuş, kapanmış bir an: Fotoğrafın “es” ânı. Cihat Burak’ta ise an içinde bütün bir geçmiş önümüze yeniden yaşanacak anılar gibi, ütopya gibi konulur.</p>

  <p class="normal1">Siyasete hiç yaklaşmadı. Resmi en çok kendine benzeyen ressam. Bu yanıyla şiirdeki Behçet Necatigil’i anımsatıyor. Yaptığı işi baştan sona üstlenir. Yıllar önce Nuri İyem, bir arkadaşın evinde bir zamanlar soyut resme yönelişini üzerindeki siyasal baskıların bir sonucu olarak göstermek istemişti. Yani baskılar sonucu istemediği bir alana sürüklenmiş. Oysa soyut çalışmalarında da büyüktü İyem. Cihat Burak’ta hiçbir zaman böyle bir açıklama olamaz. Hangi koşulda olursa olsun ödün vermez. En sevmediği şey de polemiktir. Paris’te ödülü var, kimseye söylemez.</p>

  <p class="normal1">Fantastik, ama karanlık değil. Âmak-ı Hayal’e gülümseme. Yedi Âlimler öyküsüne görsellik kazandırdı.</p>

  <p class="normal1">Duvargeçen’imiz oldu.</p>

  <p class="normal1">Ferruh Doğan onda XIX. yüzyıl karikatüristlerinin işlevini de buluyor.</p>

  <p class="normal1">Niçin mi kedi? Polis kedisi olmaz.</p>

  <p class="normal1">Yan sokaktaki içkievinden çıktı, bir dostunun dediği gibi, gidip Galata Kulesi’ne dayandı ve sırtını kuleyle kaşıdı uzun uzun.</p>

  <p class="normal1">Şemsiyesini koca bir saksıya dikmiş...</p>

  <p class="sagdanithaf">17 Temmuz 1988</p>
</body>
</html>
