<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_51">Yıldırım Gürses</h1>

  <p class="normal1">Sesinin çok güzel olduğunu hemen belirtelim. Açık, yüksek bir gökyüzü gibi bir ses. Masmavi. Ama bu ona yetmiyordu. Sesten fazla bir şey olmak istiyordu Yıldırım Gürses. Öcü olup çıktı sonunda.</p>

  <p class="normal1">İştah açıcı zehirlerle beslendi. Yalnız yanındakileri değil, önünde ardında duranları da yıldırdı.</p>

  <p class="normal1">Çok dinledik Yıldırım Gürses’i. Sevdiğimiz, sevmediğimiz zamanlar olmuştur. Ama üzerinde hiç düşünmemişizdir. Zaman olmamış, daha doğrusu gerek olmamıştır buna. Yirmi beş yıldır didinip durur.</p>

  <p class="normal1">Çoksesli-teksesli tartışmasına mı son vermek istiyordu? Öyle bir tartışma olacak. Bunun için kendine özgü bir yöntem bulmuştur. Çoksazlılık. Saz sayısı çoğaldıkça, sesler de doğal olarak çoğalacak, böylece tekseslilikten yakınmalar da sona erecekti; öte yandan, her saz orkestra içinde kendi teksesliliğini koruma özgürlüğüne sahip bulunduğundan, geleneksel müzik yandaşları için de değişen bir şey olmayacaktı. Değişme içinde değişmezlik kuramı. İşte size bir araba saz!</p>

  <p class="normal1">Türkçede, içinde “el” sözcüğü geçen 300’ü aşkın deyim, atasözü, laf biçimi vardır. “El” bunların hepsinde tekil olarak kullanılmıştır. Yıldırım Gürses, “Eller Eller” adlı şarkısında çoğul biçimi kullanmakla bir gereksinime karşılık da yaratmıştır. Çoksazlılık demiyor muydu? Kimler çalacak o kadar sazı? İşte size bir araba el!</p>

  <p class="normal1">Şaka bir yana, “Eller Eller” çok kötü bir parça. Alaturkanın köküne kibrit suyu döküyor. Daha kötüsü olamaz diyemiyorum, çünkü başka bir arkadaşın “Yağdır Mevlam Su” adlı parçası da var. Üstelik bunlar iddialı şarkılar, ikisinin de “senfonik” olmasına çalışılmış. İkisi de ikişer kilometre.</p>

  <p class="normal1">Yıldırım Gürses, çeyrek yüzyıllık sanat serüveninde, Bursa Musiki Cemiyeti’nden aldığı ilk esinleri nerelere götürdü! Başlangıçta afacandı, şimdi aferist. Şöyle de diyebiliriz: Klasik Türk müziğinden bir eğlence sanatı çıkarmak istiyormuş da haberi yokmuş. İyi örgütlenmiş bir döktürü sanatı, dünya âlem kös dinleyecek.</p>

  <p class="normal1">MHP’den kalma bir ağababa tavrı var ki, bambaşka.</p>

  <p class="normal1">Ağır operet duruşu, sağına, sağına...</p>

  <p class="normal1">Kilo aldıkça sağcılığa soyunan tek şarkıcı.</p>

  <p class="normal1">Bakın, şimdi de dua eder gibi ellerini yukarı kaldırırken, kendini tutamadı, gözlerini de kaldırdı. Bakışlarında ANAP’a göndermeler seçiliyor. Film-San’a da üç çeşit selam veriyor. Bunları yaparken, ortada kalan ve nedenselliğini yitirmişe benzeyen son derece bakımlı, küçük bıyığı onun ilkokul günlerine atıyor bizi. Doğduğu yerde, Bursa’dayız. Babası hafızmış. Başka şey öğrenemiyoruz.</p>

  <p class="normal1">Sanat itisi oldukça güçlü Yıldırım Gürses’te. Sesi de, demin vurguladığımız gibi gerçekten güzel. (Alaturkanın sevinçsiz, çok bencil olduğu için de sevimsiz Mario Lanzo’su). Yetenekli de.</p>

  <p class="normal1">Başarılı mı? Sahnede, perdede, ekranda, ortalama başarının üstüne yükseldiğini inkâr edemeyiz. Bu iç tutarlığı da var.</p>

  <p class="normal1">Peki?</p>

  <p class="normal1">Başka biri bu malzemeyle, bu deney birikimiyle, bu şanslarla çok daha başarılı olabilirdi. Yıldırım Gürses’te sanat itisinden daha baskın başka itiler görülüyor: Liderlik tutkusu gibi, yöneticilik hırsı gibi. Onun varlığını, günlük hayatını asıl belirleyen öğeler bunlardır. Sanatmış, müzikmiş, geride kalıyor. İşin tuhafı liderlik, yöneticilik alanlarında adamakıllı becerisiz ve silahsız. Kendini sonsuz sevimsiz kıldığı için, saz heyeti hariç, çevresine üç kişi toplayamaz.</p>

  <p class="normal1">İş bu kadarla kalsa iyi. Yıldırım Gürses başkalarının başarısını hiç çekemeyen biri. Bunu hastalıklı uçlara götürdüğü de söylenebilir. Yeni bir sanatçının parlayışını, o sanatçı bir kadın da olsa, kendine hayınca vurulmuş bir darbe olarak görüyor. Oysa her birimizin başarısı kendimizindir. Başkasının başarısı niçin benim başarısızlığım olsun? Açıklanmaz bir ruh hali. Uzaktan öyle görünüyor.</p>

  <p class="normal1">Yıldırım Gürses 10 yıldır sanatta amatör çabayı, çıkarsız yaratıcı itiyi yitirmiş durumda. Dünyası öyle dar ki orada yalnız kendine rastlıyor. Kendini övüp duruyor.</p>

  <p class="normal1">Müziği de hep kendi durumuyla birlikte düşünmüş: Müzik ve ben! Bir dünya olarak, bir sanat bütünü olarak düşünmemiş müziği.</p>

  <p class="normal1">Öfkesi gerçek. Ağırbaşlılığına ise o kadar kanmayın; başı ağırca olduğu için ağırbaşlı.</p>

  <p class="normal1">İlkokuldan söz etmiştim. Anaokuluna gitmiş midir, bilmem. Ama bir anaokulu duyarlığı da var Yıldırım Gürses’te. Laika Karabey’in sürekli olarak kendisine camdan baktığı sanısındadır. Rauf Yekta ve torunu Yavuz Yekta da sanki sürekli olarak peşine düşmüşlerdir. Münir Nurettin’i Yahya Kemal’den koparmak isterken hüzünlü görünmeye çalışır.</p>

  <p class="normal1">Bir şarkıda kırılan kalbi, bir başka şarkıda taş kesilebilir.</p>

  <p class="normal1">Ancak kapalı yerlerde rastlayabilirsiniz ona.</p>

  <p class="normal1">Arabada uyuyor, arkada.</p>

  <p class="normal1">Cyrano’suzluktan artık şurasına gelmiş ödlek Monfleury. Ama Konya’da, Alaeddin Tepesi’ndeki gazinoda.</p>

  <p class="normal1">Erdemleri çoksa da, bir kalite yaratamadı.</p>

  <p class="normal1">Neden acaba? “Beğeni dehanın sağduyusudur” derler. Hep kendisiyle baş başa olduğu, başkalarını sürekli hiçlediği, kimseden yararlanmamaya başladığı için, gerçek bir beğeniye ulaşamadı. İçtenliği kovarken, rastlantının verimlerini de kapı dışarı etti.</p>

  <p class="sagdanithaf">10 Ocak 1988</p>
</body>
</html>
