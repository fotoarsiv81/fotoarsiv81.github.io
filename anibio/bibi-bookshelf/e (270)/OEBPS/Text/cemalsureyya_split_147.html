<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_143">Sözcükler</h1>

  <p class="normal1">— Turgut Özal Cumhurbaşkanı andından sonra yaptığı konuşmada yasalarla ilgili olarak “vaz” edilme deyimini “vaaz edilme” biçiminde kullandı. Bir iki gün önce de “bunu amir” deyimini “buna amir” biçiminde kullanmıştı televizyonda...</p>

  <p class="normal1">— Beş on gün önce de büyük bir gazetede “şok oldu” diye bir manşet vardı. Oysa öyle bir sözcük yok.</p>

  <p class="normal1">— Kargaşalık diye bir sözcük kullanılıyor... Yok öyle bir sözcük oysa.</p>

  <p class="normal1">— Nicedir büyük bir kayma var dilimizde. Hepimiz yanlış konuşmaya başladık.</p>

  <p class="normal1">— Eski Cumhurbaşkanı Evren de şöyle demişti: “Hangi taşı kaldırsan altından Atatürk çıkar.” Tabii Atatürk’ü övmek amacıyla söylemişti bunu. Evet, var bir kayma. Konuşurken yanlış konuşuyoruz; yazarken daha da yanlış. Hemen hepimizde var bu. Yazarlarımızın çoğu noktalı virgülün yerini bilmiyor. Türk Dil Kurumu da kapatıldı.</p>

  <p class="normal1">— Hangi sözcükler bitişik yazılır, hangileri ayrı?..</p>

  <p class="normal1">— İşler fena karıştı. “Eşcinsel” sözcüğü yüzünden yarısına kadar çevirdiğim bir kitabı tamamlamaktan vazgeçtim. Kitabın adı “Homoseksüeller”di. “Homoseksüel”e “eşcinsel” dedim. Ama kitap boyunca yinelenip duran “heteroseksüel”e ne diyecektim? Normal cinsellik? Hayır! Kitapta “homoseksüellik” o kadar anormal bir şey olarak gösterilmiyordu. “Heteroseksüellik”in tam karşılığını bulamadım. Ve çevirdiğim bölümün sayfalarını köşeye attım. Çünkü bir söz dengesi kuramamıştım.</p>

  <p class="normal1">— Canım, birine al cinsellik derdin, öbürüne mor cinsellik; olur biterdi.</p>

  <p class="normal1">— Biterdi de, bu da bizi Sayın Evren’inki gibi bir söz açmazına götürürdü. Tam öyle olmasa da.</p>

  <p class="normal1">— Yanlışlar yanında yeni kavramlar var bir de. Dünyada oluşan yeni kavramlar. Onlardan da her gün dilimize birkaçı giriyor.</p>

  <p class="normal1">— Giri giriveriyor.</p>

  <p class="normal1">— Evet. Onların da yanlış kullanımları oluyor. Hiç değilse bir süre.</p>

  <p class="normal1">— Ama bu yalnız bizde değil, dünyanın başka ülkelerinde de öyle... Galat söz turist gibi. Her yere kendi çıkınıyla girmekte.</p>

  <p class="normal1">— Tolstoy’un yapıtı için “realite”den, Dostoyevski’ninki için “verite”den söz edilir. Bu iki kavramı karşılıklı tutacak iki söz var mı dilimizde? Birincisine “gerçeklik”, ikincisine “doğruluk” diyebiliriz. Yine de iş karışıyor, konuşmalarda, özellikle de yazılarda...</p>

  <p class="normal1">— Ne belirler insanı? Yaptığı iş belirler. Peki, bu durumda Kavimler Kapısı Cumhuriyeti’nin entelektüeli nasıl düşünecek?</p>

  <p class="normal1">— Haklısın. Bir açmaz var burada. Diller arası bir olay. Dünyanın küçülmesiyle, teknolojinin gelişmesiyle bütün dillere yayılan o yeni kavramlar.</p>

  <p class="normal1">—Fransızca Yeni Sözcükler Sözlüğü diye bir kitap var. Uzun bir süre önce edinmiştim. Kimbilir yeni kaç baskısı da olmuştur! Sözlüğün önsözünü okuyunca ürpermiştim. Fransa’da bu işle ilgili ulusal enstitü her yıl 45.000 (kırk beş bin evet) yeni sözcüğü inceliyormuş. İnanamadım buna, aynı satırları birkaç kez daha okudum. Daha çok sanayicilerin, teknisyenlerin, tacirlerin yarattığı sözcüklermiş bunlar.</p>

  <p class="normal1">— Yazım kılavuzları birbirini tutmuyor.</p>

  <p class="normal1">— Türk Dil Kurumu bir güvenceydi.</p>

  <p class="normal1">— Dil sarsıntısı içindeyiz.</p>

  <p class="normal1">— Bir düşünce sarsıntısıdır da bu.</p>

  <p class="normal1">— Parti liderlerini düşün. Nasıl konuşuyorlar?</p>

  <p class="normal1">— Konuşma dili de kişinin aynasıdır. Bu açıdan bakarsak Erdal İnönü Meclis’te grubu bulunan parti liderleri arasında en güzel konuşan kişi. Sözcük dokusu sağlam. Sözcük biçiminde tam tutarlı. Demirel’de iyi. Ama o biraz eskici. Yine de sözleri kendisine, üstüne başına benziyor. Eski ANAP lideri ve bugünkü Cumhurbaşkanı Özal’ın sözcük hazinesi ise, bir yamalı bohça. “Çağdaş medeniyet” diyor sözgelimi. “Çağdaş” sözcüğünü kullanan “medeniyet”i kullanılır mı? “Medeniyet”i kullanan “simge” sözcüğünü kullanır mı?</p>

  <p class="normal1">— Şöyle diyelim: o da, o.</p>

  <p class="normal1">— Eli kalem tutmayan gazete yazarları var.</p>

  <p class="normal1">— Hem de büyük gazetelerde iyi yerler yakalamışlar. Şimdi boş ver adlarını...</p>

  <p class="normal1">— Sadece gazeteciler mi? Adı belli yazarlarımızda da görülüyor bu.</p>

  <p class="normal1">Kısacası, kayma olmuş dilimizde.</p>

  <p class="sagdanithaf">12 Kasım 1989</p>
</body>
</html>
