<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_46">İsmet Giritli</h1>

  <p class="normal1">12 Eylül Atatürkçülüğünün 20 yıl önceki müjdecilerini, köklerini düşünüyorum. Aklıma hemen Prof. İsmet Giritli geliyor. Bir de Hilton’un havuzu geliyor aklıma. Giritli, havuzun başında ayakta duruyor. Yapay yöntemlerle yanıklık kazandırdığı bedeniyle her şeyden memnun.</p>

  <p class="normal1">Ilık tilki-sıcak kurt karışımı bu adama bir daha bakıyorum.</p>

  <p class="normal1">Yüzünün kadranında, altta, akreple yelkovan tam üst üste. Saat altı buçuk. Hayır, burun biraz eğri olduğu için, altı otuz beş.</p>

  <p class="normal1">Her şeyi paraya çevirme vakti.</p>

  <p class="normal1">27 Mayıs 1960’ın hemen öncesini anımsayanlar, olaylar içinde genç bir Hukuk doçentinin (asistan mıydı yoksa o günlerde?) demokrasi özleminin simgesi olarak belirdiğini de unutmuş olamazlar. İsmet Giritli o günlerin koşulları içinde gerçekten yürekli bir çıkış yapmıştı. Toplum adına, gençlik adına konuşuyor; hepimizin haklarını savunuyordu. Devrimden sonra, 27 Mayıs yönetimi bu çıkışı ödüllendirdi. İsmet Giritli, Kurucu Meclis’e girdi, Anayasa Komisyonu üyesi oldu. Bizim gibi dışarıdan tanıkların, düz yurttaşların gözünde İsmet Giritli hızlı bir 27 Mayıs yanlısıydı. Bildiğimiz bu kadar. Yine de sanki bilimden, hukuktan çok, siyaset tutkusu vardı içinde. Öyle anlaşılıyordu.</p>

  <p class="normal1">27 Mayıs yanlısı dedim. Öyleydi. Ama 27 Mayıs’la gelen bütün değerleri tam anlamıyla savunuyor muydu? Burası bizler için belirsiz. Ya da o konuda pek bir şey kalmamış belleğimizde.</p>

  <p class="normal1">Kurucu Meclis görevini tamamladı. 1961 Anayasası yürürlüğe girdi. Yeni seçimler yapıldı. O dağdağa içinde çok şey gibi onu da unutmuştuk.</p>

  <p class="normal1">Bir olayla adını yeniden duyurdu. 1964’te, Yön dergisinde Prof. İsmet Giritli’nin (demek profesör olmuştu) bir araştırmasında bir başka profesörün kitabından çalıntılar olduğu ileri sürülmekteydi. Giritli hemen karşılık verdi ve dergi yöneticilerini suçladı, açıklamalarda bulundu; ama nafile... Yön’ün o sayfasındaki başlığı da anımsıyoruz: “Zırva Tevil Götürmez.”</p>

  <p class="normal1">Sanırım, bu küçük olay çok duyarlı bir kişi olduğu anlaşılan İsmet Giritli’nin varlığında bir sarsıntı yarattı. “İspanya’nın Amme Hukuku” başlıklı o araştırmasını sevmiyordu artık. Solculardan da tiksinmeye başlamıştı. Hem öteden beri iş yoktu bu İspanyollarda. İngilizlere de hep yenilmişlerdi. Donkişotluktan istifa etmeliydi.</p>

  <p class="normal1">Hemen bastı istifayı ve karşı cephede nicedir kendisi için hazırlanmış yere geçip oturdu. Mephistopheles oldu. Balzac’ın ince ve uzun burunlular için bir özdeyişi vardır. Elbet, son derece kişisel bir yargıya dayanan o söz Giritli için de, Mephistopheles için de geçerli olamaz.</p>

  <p class="normal1">Sahi ne kadar da benziyor şeytan resimlerine!</p>

  <p class="normal1">Bence olayda bir döneklik yok. Giritli kendi gerçeğini bulmuştu. Antikomünizm ticaretine başladı. Gelişen sol karşısında, o kadar boş olmasa da kazançlı bir alandı burası. Sermayenin adamı oldu.</p>

  <p class="normal1">Bilimle bir ilgisi kalmamıştı. “Kimin var ki” diye düşünüyordu zaman zaman. Hem, İsmet Giritli’de öyle dipnot hünerleri de vardı ki, kuşbilimden 10 alır.</p>

  <p class="normal1">Zaman zaman gazetelerde, sermaye dergilerinde yazıları yayımlanır. Basın tarihinde görülmüş en kısa düşünce yazıları. Kısaltılmış, özetlenmiş değil, büyüyemeyen, gelişemeyen yazılar. Kara cümlesi olmayan bir yazarın ürünleridir bunlar. TV’de sık sık göründü İsmet Giritli. Yanlış dil vurgularıyla akılda kalmayı başardı.</p>

  <p class="normal1">Dört düşüncesi vardır; hadi ben diyeyim beş. Bunları 1402 sözcükle anlatır. Gerçi başkalarından yapılan alıntılar yüzünden, bu sayı sık sık aşılmaktadır; ama sözcük öz dağarcığı bu kadardır işte. Neden mi 1402? Sorarsanız, hemeninden açıklayacaktır size. Bu sayı hem YÖK Yasası’nın numarasıdır, hem de Timur ve Yıldırım Bayezid orduları arasındaki Ankara Savaşı’nın tarihi... Timur ve Doğramacı yandaşı olan İsmet Giritli için çifte uğur sayısıdır bu. Üniversitede bir sürü bilim sevdalısı kişiden kurtulduğunu da simgelemektedir. Biraz barbarlık da var bu işte. Olsun, o kadarı yakışıyor ona.</p>

  <p class="normal1">Bir kalıp edinmiş, Atatürk büstü döküp duruyor, büst satışıyla uğraşıyor. Bu arada Atatürkçülüğü sola karşı, salt ona karşı bir ideoloji haline getirme görevini de üstlenmiş. Ayrıca, kendi konumu için son derece ikiyüzlü sayılabilecek bir davranışla sosyalizmi Marksizme karşı çıkarıyor. Bunu da kendisini sosyalistmişçesine göstererek yapmak istiyor. Hindistan’daki rejime övgüler düzüyor.</p>

  <p class="normal1">Bir hukukçu İsmet Giritli. Dahası, Kamu Hukuku öğretim görevlisi. İşinin gücünün birey ve kitle hakları olması gereken bir kişinin, Türk Ceza Yasası’ndaki 141-142. maddelerin kaldırılmaması için onca aşırı uğraş vermesi dramatik bir olaydır. Ama bir Kamu Hukuku profesörünün, bir Anayasacının “düşünce suçu”nu bunca hırsla kucaklaması o profesörün yaşadığı ülke adına iç sızlatıcı bir şey değil midir?</p>

  <p class="normal1">Daha da ileri gitti İsmet Giritli. Endonezya’daki yüzbinlerce kişilik cankırımı olayını doğal ve gerekli bulan bir davranış içinde göründü. Aynı olayın Türkiye’de de olabileceğini, hatta bir yerde olması gerektiğini sezdirdi (1965).</p>

  <p class="normal1">Giritli’nin Çağımız ve Komünizm adlı kitabında yukarıdaki satırlarla ilgili bölümü okurken saati (bir saat vardı galiba) düşündüm. Bilmem kıllı bir adam mıdır? Karşımdaki görüntüde, kol saati, kıllar arasında silinmiş bileğine yarı yarıya gömülmüştü.</p>

  <p class="normal1">Yüzünün kadranında da akreple yelkovan, bu kez üstte, iki akrep halinde birleşmiş. Saat on iki. Burun eğriliğini de hesaba katarsak 12’ye beş var. Düşüncesinin yüzü bu yüz.</p>

  <p class="normal1">Turhan Feyzioğlu’nun karikatürü.</p>

  <p class="normal1">Eğrilik diyorsam, gazete fotoğraflarının yalancısıyım.</p>

  <p class="normal1">Kitaplar yazdı. Çoğu propaganda yayını. Bu kitapların hepsinde birçok bölüm aynıdır; bloklar halinde yinelenir. Sosyalizm adına Batı’nın (Monnerot, Aron) ve ülkemizin (Necati Akder, Peyami Safa) aşırı sağcıları konuşturulur. Giritli’nin bir de Kamu Yönetimi Teşkilatı ve Personeli adlı ders kitabı var ki, ben, eski bir bürokrat olarak, onun adına utanacak kişi aradım. Giritli’nin yazma yöntemi alıntıya dayanır. Bu da yapıştırma yoluyla gerçekleştirilir. Alıntılar, ilgili kitaplardan ya da dergilerden makaslanır; uygun biçimde daha büyük kâğıtlara aralıklı olarak yapıştırılır; sonra bu aralar “yazar” tarafından doldurulur.</p>

  <p class="normal1">Bir de Olimpiyatlar kitabı var. Köşeyi dönme kitabı.</p>

  <p class="sagdanithaf">6 Aralık 1987</p>
</body>
</html>
