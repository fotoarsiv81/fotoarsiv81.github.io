<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_43">Dündar, İdris ve Öbürleri</h1>

  <p class="normal1">İtalya’da mafyanın siyasal bir geçmişi vardır. Kökleri İtalyan Birliği mücadelesine kadar iner. Bunun için belki günümüzde ekonomik bir temele oturuyor olmasına karşın, siyasal hedeflerini de elden çıkarmak istemez mafya.</p>

  <p class="normal1">ABD’de ise gangster, sermaye sahibini taklit ederek kendi alanında başarıya ulaşmak ister. Bu yüzden, bu ülkedeki suç endüstrisi çalışma alanı yönünden çok geniş bir yayılım içinde olmuştur. Zaman zaman politikayı da kapsar. Ama ayırıcı niteliği o noktada değil.</p>

  <p class="normal1">Ülkemizde yeraltı dünyasının, 1980’den sonra kurulan yeni ekonomik düzen içinde kendine uygun dengeler ararken politikaya da yaklaştığı görülüyor. Bazı meslek kuruluşlarını düşünelim. Özellikle de yerel yönetim birimlerinde son yıllarda tanık olduğumuz olayları anımsayalım. Eminönü Belediye Başkanı Aktaş’ın serüvenine katılan kişileri sözgelimi...</p>

  <p class="normal1">Ünlü bir bilgin şöyle diyordu: “Savaş, devlet politikasının başka araçlarla devam etmesinden başka bir şey değildir.” Aynı cümleyi şöyle çevirebiliriz: Suç endüstrisi, işadamı ve tekel politikasının çeşitli sonuçlarından başka bir şey değildir. Gerçekten işadamlarının 1980’den sonra devletin de itici güç olarak rol aldığı serüvenleri, Dündar’ı da, İdris’i de soldurdu. Eşitsizliğin yarattığı bu suç gladyatörlerini operet kişileri haline getirdi. Bakıyoruz, bir iki noktayı görmezden gelirsek, nasıl da masum kişiler!</p>

  <p class="normal1">Raki’yi (Zobu) bilir misiniz? Ünlü bir döviz oyuncusudur; aynı zamanda Amerikan filmlerinin Türkiye’de canlı yayın kişisi. Kastelli’yle işlev yönünden ne farkı var Raki’nin? Aynı işi yapıyorlar; biri yasal sayıldı, öbürü yasa dışı. Kemal Horzum, İnci Baba’dan daha çok mu namuslu? Murat Bayrak, Hasan Heybetli’den daha mı az can alıcı? Heybetli ki, İstanbul Sebze ve Meyve Hali’ndeki Siirtli hamalların prensidir.</p>

  <p class="normal1">Ayrıca, yeraltı evreninin Jön’ü.</p>

  <p class="normal1">Biri dese ki, İ. Özdağlar ile İ. Özbir arasında sadece üslup farkı var, o adamın başı ağrır mı?</p>

  <p class="normal1">Bizde de baba bir işadamıdır. Dündar’ın reklam şirketi, İdris’in fırını ve oto alım-satım firması var.</p>

  <p class="normal1">Bir de mahallesi vardı İdris’in: “Özbir Mahallesi.”</p>

  <p class="normal1">Sermaye sahibi, delikanlı işlevini de üstlenerek, kabadayının belki bugünkü değil, ama gelecekteki imgesini bozdu. Ya da şöyle diyelim: Kabadayı ile işadamı arasındaki mesafe azaldı. Özellikle alt sınırda bir özdeşleşme oldu; işadamlarının yüzde 80’i kabadayı; kabadayıların yüzde 100’ü işadamı. Elbet bu daha çok tavır ve konum olarak böyle. Yoksa kabadayının özgül çalışma alanları var.</p>

  <p class="normal1">Kabadayı olmak için başta mutlaka delikanlılık gösterecek, bir iki adam öldürecek, nam kazanacaksın. Büyük bir rekabet vardır yeraltı dünyasında. Bunun zaman zaman parıltılı dayanışma ve dostluk gösterileriyle kesildiği görülür. Kanlı şiddet olayları ise her zaman rekabetten doğar.</p>

  <p class="normal1">Nam kazanmış kişi, diyelim hapisten çıktı; bir bitirimhane açmasına önayak olunur. Açılış günü hemen bütün kabadayılar ya da temsilcileri orada oyuna otururlar. Yeni delikanlının yolunu bulması için ilk günden destek verirler.</p>

  <p class="normal1">Dündar imgesini, onun aldıklarından çok verdikleri oluşturmuş. Kitlenin belleğinde, az gülümseyen ama ürkü yaratmayan bir yüz Dündar’ın yüzü. İyi bir yüz bile diyebiliriz. Bütün kabadayıların iyi yanları o yüzde bir araya gelmiş gibi. Ona rahatça birini şikâyet edebilirsiniz sanki. Haklıysanız, ilgilenir de sanki. Yeraltı dünyasında hiyerarşi yok derler. Yine de bir numara, Marlon Brando, Napolyon odur. En karanlık sayılan işlere girip çıkmış bir kimsenin adının böyle güzel kalmasının nedenleri nelerdir acaba? Sanırım Dündar, kendi koşulları içinde hep dürüst çalışmış, verdiği sözü her zaman tutmuş.</p>

  <p class="normal1">Türk Al Capone’u çiçek tanımaz. Yine de adamakıllı duygusaldır. Dündar’ın kurduğu orta karar imaretle ne Sabancı’nın vakıfları; hele ne de Koç’un müzeleri yarışabilmiştir. İmaret aldığından verir. Vakıf, verdiğinin bir bölüğünü geri alma sistemidir.</p>

  <p class="normal1">Köroğlu adını bildirseydi çobandan dayak yemeyecekti. Dündar biraz da adından ötürü içeride bugün.</p>

  <p class="normal1">Marlon Brando dedim demin. Bir de Marlon Kemal vardı. Kumar düşkünü Cumhuriyet savcısı. Halterle vücut geliştirmiş, bileği kuvvetli biri. Yeraltı dünyasıyla kaynaşmıştı. Bir şey demezlerdi ona. Sonunda bir bitirimhanede öldürüldü. “Yanlışlık” yapmasaydı o gün öldürülmezdi. Böyle diyorlar.</p>

  <p class="normal1">İdris: Karslı, lacivert-beyaz adam. Dündar’daki ütopya payı ve fantezi özlemi yok onda. Ama geleneksel delikanlı tavrı da en kesin çizgilerle İdris’te belirir. Dolaysızdır. Politikanın dışında kalmak için en fazla özen gösteren kabadayı. Bir yandan da delikanlılığın kökenini Çakırcalı Mehmet Efe’ye kadar götürmek ister gibi. Bu yönüyle Dündar’la birleşiyor. Ama İdris daha gerçekçi. Daha doğrusu gerçekçilik ona kaldı. Yetinmeyi biliyor. En özerk delikanlı. Ününü fazla kullanmak da istemiyor.</p>

  <p class="normal1">İtalyan mafyasında aile ünü, kişisel ünü aşar. Bizim babalar yelpazesinde böyle bir duruma rastlanmıyor. Aile, horanta var elbet; ama tek kişi yüceltilir. Oflular’ı bunun ayrık durumu olarak görmek gerekiyor. Topluluk imgesi, tek Oflu’nun belirmesini engelledi. Belki bu yüzden, onlar adına hareket eden sahte Oflular da ortaya çıktı. İşbölümü, bu ailedeki delikanlılık katsayısını da yedekte tuttu.</p>

  <p class="normal1">İnci Baba, işadamlığıyla kabadayılığın somut birleşme noktası. “Artırma ve eksiltme” işlerinin hocası sayılan bu adam delikanlılığa bir tiyatro boyutu, bir ironi de getirdi. Politikaya soyundu. Yeraltı dünyasının Kasım Gülek’i; ama eli onun kadar sıkı değil. Şanlıurfa’dan milletvekili seçilirse bir sürü dul kadına koca bulacak.</p>

  <p class="sagdanithaf">15 Kasım 1987</p>
</body>
</html>
