<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_48">Geçici Başkan’ın Duruşu ve Bakışları</h1>

  <p class="normal1">14 Aralık 1987. Cumhurbaşkanı Kenan Evren, Meclis Başkanlığı kürsüsüne geçmiş. En yaşlı üye olarak yeni yasama meclisinin geçici başkanlığını üstlenen Kâmil Coşkunoğlu onun arkasında, ayakta ve hazır ol durumunda. Arkada, biraz da yanda. Cumhurbaşkanı’yla Meclis Başkanı ilginç bir görüntü oluşturuyorlar. TV’de izlediğimiz bu görüntü ertesi gün gazetelerde çıktı.</p>

  <p class="normal1">Fotoğrafı kestim. Ayrıca ortadan ikiye böldüm. Yalnız Kâmil Beyamca’nın duruşuna bakıyor, oradan bir şeyler çıkarmaya çalışıyorum.</p>

  <p class="normal1">Bir ânın, bir durumun yarattığı kişiler vardır; varlıkları o âna, o duruma bağlıdır ve onlarla sınırlıdır. Anla birlikte geçer, durumla beraber sona ererler. Ama an bir sürece dönüşüyorsa; durum, bir tarih kesitinin de karşılığı olmaya başlıyorsa, o kişiler sürecin ya da kesitin doğrudan bir öğesi olurlar.</p>

  <p class="normal1">Kâmil Coşkunoğlu böyle bir kişi. Daha önce CHP’li olarak Meclis’te Anayasa Komisyonu Başkanı’ymış; gece yarısı yasaları onun başkanlığının altından akıp geçmiş. Bütün bunları şimdi öğreniyoruz. Uzmanlar, meraklı kişiler, işin içinde olanlar, gazeteciler biliyorlardı elbet. Bizcileyin düz yurttaşlara göre ise Kâmil Coşkunoğlu diye bir adam 29 Kasım 1987 seçimlerinden birkaç gün sonra yaşamaya başladı. O fotoğraftan sonra da sonsuza dek yaşayacak.</p>

  <p class="normal1">Ayakta 35 dakika. Ayakta ve arkada. Ve sonsuz hazır ol’da.</p>

  <p class="normal1">Coşkunoğlu 80 yaşındaymış. Ama 110 yıllık bir parlamento serüveninin de kahramanları arasında anılacak: 1877-1987.</p>

  <p class="normal1">Baş yukarıda, gözler ileri. Duruş çabasının yüzde 36’sı dik durabilmek için harcanmış. Bu da 20 dakikadan sonra yetmemeye başlamış. İçine düşülen çocuksu ve naif hava yanında, gözlere çakmak çakmak bir görev temizliği kazandırmak da gerekmiş. Bakışlar büyük salonun karşı duvarlarına gidiyor, orada bir noktada durmak istiyor. Gözyuvarları, gözbebeklerinden ibaret kalmış; iki çiçek lekesi. Tabii ki uzaktan böyle görünüyor.</p>

  <p class="normal1">Çalabakışlar...</p>

  <p class="normal1">Ayrıca bir artist karşısındayız. Orada, öyle dururken, Kâmil Coşkunoğlu’nun aklından neler geçiyordu acaba, diye de düşündüm. Çok tuhaf şeyler geldi aklıma. Bunlar daha çok kendimle ilgili şeyler, yazmamalıyım. Yani benim kendi kişisel görüşüm... Ama, artistçe bir şeyler karşısında olduğumuz muhakkak. Kâmil Coşkunoğlu içine girdiği durumla, hem bir toplumsal-siyasal gerçeği yansıtıyor, hem de ileriye geriye, sağa sola, ona buna göndermelerde bulunuyor.</p>

  <p class="normal1">Neler var o duruşta, o bakışta, o tavırda? Saymaya kalkmayalım, sonuna getiremeyiz belki. Yine de bir ikisini anmak doğru olacak.</p>

  <p class="normal1">Ezilmişlik izlenimi, şikâyetsiz bir yakınma; bir gönenç; bayraklar; 10. Yıl Marşı; eski ve şimdi kimbilir nerede olan bir kız arkadaşa yiğitlik bildirisi; Mehmet Karaduman’a ilenç, Ulus’taki heykele benzerlik selamı, terziye teşekkürler; Erdal İnönü’den özür; her türlü alarm sistemine övgü; asgari ücret kadar bir asgari laiklik; Aka Gündüz’ün içki görüşü; duvar tabakları...</p>

  <p class="normal1">Gece yarısı bilardocusudur. İsteka Turgut’un elinde. Coşkunoğlu, her karambolde bir yasanın çıkmasına ses etmeme inceliğini göstermiştir. Her şeyi dengesizliklerin hızlanmış biçimi olarak yorumlar.</p>

  <p class="normal1">Bir de ilk Büyük Millet Meclisi’nin açılış konuşmasını yapan 75 yaşındaki Sinop Mebusu Şerif Bey’in görüntüsünü ayırt etmeye çalışıyorum. “Milletimizin iç ve dış tam bir bağımsızlık içinde mukadderatını ele aldığını bütün dünyaya ilan” edişini görür gibi oluyorum. Daha sonra Ankara Mebusu Kemal Bey kürsüye çıkıp bir konuşma yapıyor.</p>

  <p class="normal1">İlk geçici Meclis Başkanı Reşit Bey’le son geçici başkan arasında ne büyük bir duruş, bakış, tavır ayrımı var. Türkiye Büyük Millet Meclisi’nin konumu nerden nereye gelmiş. Derin su gümbürtüsü içeren Reşit Bey bakışı ile o iki çiçek lekeciği...</p>

  <p class="normal1">Meclis hükümetinden, hükümet meclisine geçtik. Şimdi de Yalova Meclisi’nin provası mı yapılmakta?</p>

  <p class="normal1">İngiliz parlamentosu çok güçlüymüş; kadını erkek kılabilme dışında her şeyi gerçekleştirebilirmiş. Coşkunoğlu’nun duruşunda, kadını yalnızca Havva anamız olarak düşünebilme gücü var.</p>

  <p class="normal1">Meclis, hem Cumhurbaşkanlığı, hem de hükümet (daha doğrusu başbakan) tarafından gereğinden fazla sıkıştırılmış durumda. Meclis Başkanı Karaduman bu konuda sınavını veremedi. İşi yozlaştırdı.</p>

  <p class="normal1">Günümüzde kanun gücündeki kararname gerçeğinin bunca abarması, durumu ilk Osmanlı Meclisi Mebusan’ından öncelere götürüyor. İkinci Mahmud döneminde kararlar Meclis yerini tutan Divan’da alınırdı; son söz padişahındı. Kâmil Coşkunoğlu sorulan her soruya “Turgut bilir” diye karşılık verirken aynı durumu anlatmış olmuyor mu? Meclis’i hiçleyen hükümet kınanır. Meclis’i küçümseyen cumhurbaşkanı da öyle. Ama Meclis’i, Meclis’in başkanı hiçlemeye başlamışsa, bir değişim, büyük bir bunalım söz konusudur.</p>

  <p class="normal1">Bugün 17 Aralık. Haberlerde Coşkunoğlu’nu seyrettik. Cumhurbaşkanı’nın Meclis Başkanı kürsüsünden konuşmuş olmasının, parlamento geleneklerine ve yasal çerçeveye uygun olduğunu söyledi. Ama kendisinin o hazır ola geçişini açıklamadı.</p>

  <p class="normal1">Fotoğrafta bir de cep mendili var. O mendil neden cüretsiz, hemen anladım.</p>

  <p class="normal1">Gece yarısı artisti bu kez rolüne yeni ayrıntılar getiriyor; hakkını savunmadığı belli olmasın diye karşı tarafı destekleyenin bakışını kullanıyor. Olması gereken sevinçsizliğini sevinç olarak benimsiyor ve onu kimselere kaptırmak istemiyor.</p>

  <p class="normal1">Karaduman’ın ve Coşkunoğlu’nun Şerif Bey’e borçları ne zaman ve kimler aracılığıyla ödenecek?</p>

  <p class="normal1">Kâmil Coşkunoğlu nice inkâr ederse etsin, o fotoğraf çok önemlidir. Bir dönemin adıdır, simgesidir.</p>

  <p class="normal1">Son ‘40 yılın Kısa Türkiye Tarihi’dir.</p>

  <p class="normal1">Coşkunoğlu adı bahane.</p>

  <p class="sagdanithaf">20 Aralık 1987</p>
</body>
</html>
