<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_142">Barbara Hutton</h1>

  <p class="normal1">— Sonunda cumhurbaşkanı oldu.</p>

  <p class="normal1">— Oldu; şu anda, yani 9 Kasım’a kadar iki cumhurbaşkanımız var. Biri Evren, biri Özal.</p>

  <p class="normal1">— Ama 10 Kasım’da başka bir cumhurbaşkanı da ölüyor. Özal 9 Kasım’da cumhurbaşkanı olunca, 10 Kasım’da, hemen ertesi gün, Atatürk bir kez daha ölecek.</p>

  <p class="normal1">— Diyojen’i anımsar mısın? Ne yapıyordu Diyojen?</p>

  <p class="normal1">— Diyojen bir gün avucuyla su içen bir çocuk görmüş ve “benim fazla malım varmış” diyerek ek serveti olan su kabını kırıp atmış. Efsane böyle söyler. Özal için Diyojen’in tam tersi diyebiliriz. En azından, mal mülk delilerinin temsilcisi.</p>

  <p class="normal1">— Bir dramı da var ama. Dramını büyütmek istedi.</p>

  <p class="normal1">— Vodvil de var işin içinde. Başka bir Diyojen’e de benziyor. Teodor Kasap’ın Diyojen adlı mizah dergisine. O dergideki mesaja değil tabii. Haftada üç gün çıkarmış Diyojen. 188 sayı çıkmış. Bu hesaba göre Özal’ın cumhurbaşkanlığı 188 gün. Yaz bir yere.</p>

  <p class="normal1">— Buradaki kasap lafı hoşuma gitti. Barbara Hutton’u bilir misin?</p>

  <p class="normal1">— Biraz, işte.</p>

  <p class="normal1">— Tarih gibi kadındır. Tarihin kendisi gibi...</p>

  <p class="normal1">— O neden, o?</p>

  <p class="normal1">— Barbara Hutton, Kraliçe Marie Antionette’in incilerini satın almış. Onları bir kaza yutturmuş. Çünkü biri ona demiş ki, “İç salgıların içinden geçtikten sonra” daha pırıl pırıl olur inciler.</p>

  <p class="normal1">— Yani tarih!</p>

  <p class="normal1">— Bildin işte.</p>

  <p class="normal1">— Sayın Turgut Bey için Nakşibendi tarikatından da diyorlar...</p>

  <p class="normal1">— Olamaz. Ya da uzun bir süreden beri olamaz. Nakşibendilikte üç temel öğe vardır: Zühd, murakabe ve gizli zikr. Özal’da, özellikle 12 Eylül’den beri bunların hiçbiri yok. Daha öncesini bilmiyorum. Ama bir kumaş ilk metresinden olduğu gibi son metresinden de bellidir. “Zühd” ne demek? Çilecilik demek, köşeye çekilmek demek en önce. Turgut Özal ise, ortalarda dönenmek için, her an herkesçe görülmek için çıldıran, bu uğurda her şeyi yapan biri. Gelelim “murakabe”ye; kendinden geçme, dalıp gitme demek “murakabe”. Özal ise, gereğinden fazla “uyanık” natüralist ve oportünist. Öyle ki, sonunda (188 gün) karakolluk olacak mutlaka. Tarikatın üçüncü ilkesi olan “gizli zikr”e gelince, Özal’da onun da tam tersi söz konusu: Açık yalan. Her an yalan...</p>

  <p class="normal1">— Gerçi tarikat da son yıllarda biraz yöntem değiştirdi, ama bu kadarı da düşünülemez.</p>

  <p class="normal1">— Peki 188 gün sonra ne olur?</p>

  <p class="normal1">— General Mac Mahon’un yazgısına benzer bir durum çıkabilir ortaya.</p>

  <p class="normal1">— Ama Turgut Özal asker kökenli değil ki.</p>

  <p class="normal1">— Yedek subaylığı az mı görüyorsun sen. Hitler de onbaşıydı.</p>

  <p class="normal1">— Dramını büyütmek istiyor dedik demin...</p>

  <p class="normal1">— Kapısı açık kafesler vardır. Ya da aralık... Ama bazı kuşlar öyle bir kafeste kurtuluş, kaçış nağmeleri atarlar ve kapının açık olduğunu hiç anlamazlar.</p>

  <p class="normal1">— Kuşun sorunu, burada, biraz da kendi sorunu. Ama Turgut Özal hepimizi, bütün bir kitleyi mahvetti.</p>

  <p class="normal1">— Mutsuzluk bedeli.</p>

  <p class="normal1">— Yine de bağışlayalım onu.</p>

  <p class="normal1">— Şehre geldi leblebi oldu.</p>

  <p class="normal1">— Diyojen’den söz etmiştik. Diyojen Büyük İskender’in “Ne istersin benden?” sorusuna şöyle karşılık vermişti: “Gölge etme başka ihsan istemem!”</p>

  <p class="normal1">— Bu ise, kendini İskender gölgesi sanıyor.</p>

  <p class="normal1">— Düğüm.</p>

  <p class="normal1">— Kördüğüm.</p>

  <p class="normal1">— Nasrettin Hoca kanıtlarını da kullanmak isteyen bir Deccal.</p>

  <p class="normal1">— Yedek subay Mac Mahon.</p>

  <p class="normal1">— Yaşlı bir çocuk gibiydi iktidara geldiği günlerde. Biraz da herkese benziyordu.</p>

  <p class="normal1">— Bugün çocuk yaşında bir ihtiyar gibi. Ve kendine bile benzemiyor.</p>

  <p class="normal1">— Onunla Türkiye de kendine hiç benzememeye başladı zaten.</p>

  <p class="normal1">— Olsun. Yine de iyi adam. Ne yaptığını bilse, yaptıklarını yapmazdı.</p>

  <p class="normal1">— Hediyeler yağdıralım ona; saatler, yüzükler...</p>

  <p class="normal1">— Te cetvelinden anlamaz.</p>

  <p class="normal1">— Ekonomi?</p>

  <p class="normal1">— Sıfır.</p>

  <p class="normal1">— Yeni şemsiyesi?</p>

  <p class="normal1">Demirbaş...</p>

  <p class="sagdanithaf">5 Kasım 1989</p>
</body>
</html>
