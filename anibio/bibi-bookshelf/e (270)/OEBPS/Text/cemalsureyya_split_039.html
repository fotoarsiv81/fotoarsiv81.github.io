<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_36">Güngör Bayrak</h1>

  <p class="normal1">Fotoğraflarına bakıyorum. Bir elini kapamak içinmiş gibi göğsüne götürürken, öbür eliyle yukarıda tuttuğu tülle çıplak bedeninin yarısını günbatımına uğratmış. Başka bir fotoğrafta siyah bir kumaşı kucaklamış; içine fetişler sızdıracak sanki. Bir başkasında eldivenli eli havada; başparmağıyla öbür parmaklarını sayıyor. Birinde de bir bebe kozmetiği broşürüne bakıyor. Hepsinde ağzı belli bir formüle göre aralanmış.</p>

  <p class="normal1">Bir yerde Çingene, bir yerde Avusturya Sarayı’nda düşes yardımcısı, bir yerde revü filmlerinde sonradan ortaya çıkan kız, bir yerde arabesk yıldızı... Bakıyorsunuz, sonsuz güzel ve uçucu; sonra bakıyorsunuz, katı şirret ve ağır bayağı. Hayat çizgisi hiç belli değil o fotoğraflarda. Geçmişe, yetişim sürecine göndermeler yok. Gelecek de yok. Fotoğrafçıyı aşamamış mı Güngör Bayrak? Belki de bu kadarı ona yetmiş.</p>

  <p class="normal1">Fotomodellik, mankenlik, sinema oyunculuğu, şarkıcılık yapmış biri, fotoğrafta nasıl bu kadar acemi durabilir? Ama sanırım, Güngör Bayrak bu fotoğraflardır da aslında. Beden olarak da ruh olarak da onlardır. Onun deneyinde sinema oyunculuğu da, mankenlik de, şarkıcılık da amaç değil. Amaç, hangi planda olursa olsun ortada görünmek, durumları delmek, yükselmek... Güngör Bayrak’ı yine de yüzünde, bakışlarında aramak gerek. Bir hırs var; açık, konuşkan, öç alıcı, verirken alan, dopdolu bir hırs. En eski meslekler onda en yenilerinin biçimleriyle de ışıldar. Güngör Bayrak çok açık oluşuyla hemeninden ayrılıyor benzerlerinden. Net kadın.</p>

  <p class="normal1">Yer hostesi.</p>

  <p class="normal1">Yeni ve yerli Ajda olma özlemini hiçbir zaman gözden çıkarmaz. Ama çocukluğunu elden kaçırmıştır bir kere.</p>

  <p class="normal1">Öyküsü oldukça yalın. Çumra’da doğmuş. Daha beşikteyken Konya’da bir aileye evlatlık verilmiş. Gerçek ana babası olarak o kadınla o adamı anımsıyor. Yine de evlatlık olma gerçeği bir yabancılık yaratmış Güngör Bayrak’ta: “Yeni anneme, babama değil de topluma karşı...” İtici güç burada.</p>

  <p class="normal1">Kökende duralama duygusu, kökenini ya da varlığı kendinden başlatma tutkusu yaratmış.</p>

  <p class="normal1">Bekâretlerini yitirene kadar erdemli kalmış kızlar vardır. Bu Balzac cümlesi Güngör Bayrak’ın hayatı için de geçerli. Şöyle diyor: “Hani erken gelişmiş derler ya, genç kızlığa geçtiğim yıllarda öyle bir halim vardı. Çok gösterişliydim. Bir Rönesans gibi yürürdüm sokaklarda. (Bu cümleyi bir kitapta okumuş.) Sokağa çıkmazdım, çıkınca da bütün gözler üstümde olurdu.”</p>

  <p class="normal1">Çocukken Kuran kurslarına gitmiş. Yasin’i ezber etmiş.</p>

  <p class="normal1">Ankara Yüksek Hemşirelik Okulu’nun sınavlarını kazanmış. Ak giysi ve kep. Hastane duvarlarında işaretparmağını dudağına götürerek hepimize “Sus!” diyen aşırı güzel ve fazla kıpırtılı bir Florence Nightingale adayı düşünün...</p>

  <p class="normal1">Ama okulu ikinci yılda bırakacak. Çünkü yerinde duramayan bedeni; o ak giysiyi iç çamaşırına çocuk-kadın yüzü, o kepi serbestlik halesine dönüştürmüştür.</p>

  <p class="normal1">“Fena taktılar bana, evet. Niçin saklayayım, güzeldim. Kıskandılar. Hikâyeler düzdüler. Okulu bırakmak zorunda kaldım.”</p>

  <p class="normal1">Güngör Bayrak iş arıyor.</p>

  <p class="normal1">Etimesgut Havaalanı’ndaki barda içki veriyor müşterilere.</p>

  <p class="normal1">Adını “muska gibi” sakladığı ünlü bir gazeteciye de içki vermiş. Kendisi de bir yudum içtikten sonra, bakmış ki İstanbul’a gelmiş.</p>

  <p class="normal1">Lobilerde oturuyor. Fuayelerde dalgın görünüyor.</p>

  <p class="normal1">Pilsen Pub’da ulaşılmaz garson kız.</p>

  <p class="normal1">Hilton’da rahat kahveci güzeli.</p>

  <p class="normal1">Devekuşu Tiyatrosu’nda Metin Akpınar ve Zeki Alasya arasında biraz konuk sanatçı. Sık sık Ankara’ya gidiyor. Ne günlermiş o günler, uçak bileti 175 lira!</p>

  <p class="normal1">Berlin Film Festivali’nde ödül alan Düşman filminin başkadın oyuncusu. İzmir Fuarı’nda bulaşık yıkar gibi skandal üretiyor. Kuran kurslarına giden, beş vakit namazını hiç aksatmayan, Yasin’i ezber etmiş genç kız, yıllar sonra sahneye donsuz çıktığı savıyla Emniyet Müdürlüğü’nde ifade verecek. Bir Meryem ki başı dönmekte; İsa’sı sıfır; ama o kentte Pontius Pilatus’u hazır: Özfatura soyadlı biri.</p>

  <p class="normal1">Otellerden havlu, tabla, kaşık gibi nesneler kaldıran bir azize. Avrupa ülkelerinde yapamıyormuş bunu. Çünkü o ülkelerde otel yöneticileri daha danışmada adresini yazdırırken, o tür nesneleri armağan ediyorlarmış...</p>

  <p class="normal1">Giysilere değil, bedenine güveniyor; bir çul atabilir eğnine.</p>

  <p class="normal1">Polemikçi: “Ortaya koyduğum fiziği, düşüncelerinde soyup biçimlendirmelerine izin vermemek için soyundum.” Bu konuda agnostik (bilinemezci).</p>

  <p class="normal1">Ama gerçekçi de: “Dostlar, yarı dostlar, çeyrek dostlar.”</p>

  <p class="normal1">Ne tuhaf, Karadenizli çocuk Güngör Bayrak’ı, evlenmeye yanaşmadığı için bırakmıştı. Bekâret de o sırada (17 yaşında) yitirilmiş oldu. Aşk değilmiş o.</p>

  <p class="normal1">Büyük yaş farkına karşın, piyanisti sevdi. Hani, aynı zamanda kulüp sahibi olan bir piyanist. Daha önce o gazeteci. Daha sonra Çakır. Sonra işadamı. Ama araya giren öbür sinema oyuncusu. Sonra o pis konfeksiyoncu ile karısı. Karısı durumu öğrenmiş. Devlet Tiyatrosu oyuncusu C.Ü. Bir Turizm ve Kültür Bakanı. Ve Franco Nero.</p>

  <p class="normal1">Aşklar bunlar. Oysa Güngör Bayrak için aşk değil iş önemli. Aldığı küçük armağanları şöyle betimliyor: “Bunu, işin biçimi, nezaketi olarak düşünüyorum. Bazı küçük nesneler duyguyu ifade eder.”</p>

  <p class="normal1">Sonunda evlendi ve bir Avrupa ülkesine gitti.</p>

  <p class="normal1">Cupp! diye atladı belirsizliğin sularına.</p>

  <p class="sagdanithaf">27 Eylül 1987</p>
</body>
</html>
