<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_62">Nimet Arzık</h1>

  <p class="normal1">1950’li yılların ortalarında adını çok az kişi biliyordu. “On İki” Türk şairinden Fransızcaya çevirdiği ürünleri küçücük bir kitapta toplamıştı. Yenilikleri izleyen, tam entelektüel, çok zeki, çok da güzel, genç bir kadın. Böyle söyleniyordu onun için.</p>

  <p class="normal1">Ama toplumumuzda yer etmiş çizgileriyle asıl Nimet Arzık’ı trajik bir olay belirleyecek. Başbakan Adnan Menderes’in bir mucize aracılığıyla kurtulduğu uçak kazası. O kazada Nimet Arzık’ın eşi Şerif Arzık hayatını yitirmişti. Ardından 27 Mayıs Devrimi geldi. Birdenbire özel hayatında da, yaşadığı ortamda da çok büyük değişiklikler, sarsıntılar olmuştu. Nimet Arzık umutsuzluğunun, şaşkınlığının ayrımına varabilecek kadar bir zaman bile bulamadan siyasetin ortalık yerine düştü.</p>

  <p class="normal1">Siyasetin Kadın Nurullah Ataç’ı. İffetli iffetli küfreder.</p>

  <p class="normal1">Yukarıda andığım olayların da etkisiyle belki, bütün yazılarında ve tavırlarında bir öç alma duygusu seziliyor. Siyasette nerede durduğu belli değil. Başlangıçta kararsızlığı sürüp gitti. Savaşçı bir kişiliği oluşmuştu. Güzelliğini değil, zekâsını silah olarak kullanmaya karar verdi. Yaratıcı gücünü, birikimini, saldırı adına harekete geçirdi. Isıran bir mizah yarattı; alay eden, aşağılamaya kadar giden bir mizah. Olaylar ve olgularla değil, kişilerle uğraştı.</p>

  <p class="normal1">Hınzır. Ama ikiyüzlü değil.</p>

  <p class="normal1">Hiçbir şeye “iyi” demez; dese dese “fena değil” der.</p>

  <p class="normal1">Rüzgârlı Sokak bencili.</p>

  <p class="normal1">Ankara’nın nişanlısı.</p>

  <p class="normal1">Savruk olmasına özellikle özen gösterdiği bir dille yazar; zamirler yerlerinden memnun değildirler; sıfatlar tabak gibi fırlatılır.</p>

  <p class="normal1">İstanbul Türkçesi karşısında bir de Ankara Türkçesinden söz edilebilir. Nedir Ankara Türkçesi? Şöyle tanımlayabiliriz: Öz Türkçeyle zenginleşmiş yazı dilinin konuşma dili olarak da geçerlik kazanması. Nimet Arzık bu dili görmezden gelerek kendine özgü bir kişisel argoyla ayrı bir Ankara vurgulaması yarattı. Birçok gazeteciyi (Halit Çapın) ve mizah yazarını (Suavi Süalp) etkiledi. Bazı kadın yazarlarımızın da aynı dilin yörüngesine girdiklerine tanık olduk. Karşılıklı etkilerle o dilin iyice yapay bir İstanbul karşılığı ortaya çıktı.</p>

  <p class="normal1">Eyvallahsız Penelope.</p>

  <p class="normal1">Bülbül nasıl şakıyorsa, öyle rest çeker. Hüseyin Avni Göktürk’e ve benzerlerine hadlerini bildirmiştir.</p>

  <p class="normal1">Yazar sözlüklerine, genel kültür ansiklopedilerine baktım. Nimet Arzık için birtakım bilgiler bulurum diye. Nurten Çelebioğlu adlı şair arkadaşımıza, rahmetli Ahmet Nadir Caner’e yer verilmiş de, hiçbirinde söz edilmemiş ondan. Ünlüler Ansiklopedisi’nde de yok. Ülkemizde Nimet Arzık ünlü değilse, kim ünlü diye düşündüm.</p>

  <p class="normal1">Nimet Arzık’ın başlangıçtaki görkemli birikimini zaman içinde tam beslemediği de anlaşılıyor. Nasıl yaşadığını değil de, neler okuduğunu hep merak etmişimdir. Önceleri neler okuyordu, sonra sonra neler okumaya başladı? Ülkemizde olsun, dünyada olsun, yeni sanat, düşünce ve siyaset devinimlerini yakından izleyebildi mi?</p>

  <p class="normal1">Hep merak etmişimdir, çünkü Türkiye’de pek rastlanmayan bir entelektüel tip Nimet Arzık. Hem yabancı gibi, hem de ülkeye sahip çıkmak isteyen biri gibi. Bir yerde okumuştum. Bizans ve Osmanlı saraylarında ironi yoktur; komplolar, dilsiz kişiler, tuzaklar önemlidir oralarda. Eski Atina şölen ortamındaki özgür sözler ise ironiyi yaratır ve besler. Nimet Arzık her ortamı delerek özgür sözler söyledi. Hiç değilse öyle bir yapısı vardı. Ama siyasetteki kararsızlığı o sözleri tutamaksız kıldı. Bulgucu zekâsıyla ayrıntıda turnayı gözünden vurdu da, bütünde gerçekten hakkı olan humor’u ancak zaman zaman kurtarabildi. Yeteneğine çok güveniyordu. Eski araştırma duygusunu biraz yitirmişti. Türkiye’deki düşünce hayatını; özellikle de sol kesimdeki gelişmeleri nicedir izlemiyordu. Umutsuzluğu, bir inançsızlık da yarattı onda.</p>

  <p class="normal1">Kızarak şakalaşır. Güncel siyaset tanıklığı naif yanını törpülemiş görünüyor. Cesaretini de, biraz.</p>

  <p class="normal1">Bütün bu karışık sözlerden sonra tek bir cümle bulmak için bakıyorum ona; sürgünde sanki. Tabii, kraliçe olarak.</p>

  <p class="normal1">Bir de şöyle bir cümle: Güzelliğiyle küçümsedi, zekâsıyla yadsıdı. Küçümseme ve yadsıma bir düşünce biçimidir Nimet Arzık’ta.</p>

  <p class="normal1">Bir düşünce değil, bir üslup olarak bakmak gerek Nimet Arzık’a. Hep yaratıcı yanıyla yaşadı. Her an.</p>

  <p class="normal1">Amazon olmadı.</p>

  <p class="normal1">Ankara’nın nişanlısı demiştim; şaka bir yana, Ankara biraz da odur.</p>

  <p class="sagdanithaf">27 Mart 1988</p>
</body>
</html>
