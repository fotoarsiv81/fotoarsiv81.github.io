<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_63">Tan Oral</h1>

  <p class="normal1">Gizli adam, Fransızcayı bile gizlice öğrenmiş.</p>

  <p class="normal1">Tan Oral, gerçekten kendini saklayan bir kişi. Hayatıyla ilgili fazla bilgi bulamadım. Kendisini yakından tanıyanlar da bu konuda ansiklopedilerde verilmiş bilgileri yinelemekle yetindiler.</p>

  <p class="normal1">1937 Merzifon doğumlu. Güzel Sanatlar Akademisi’nin Mimarlık Bölümü’nü bitirmiş (1963). Aynı okulda Yapı Kürsüsü asistanı olarak üç yıl çalışmış. Askerlik dönüşünde eski göreviyle ilişkisinin kesilmiş olduğunu öğreniyor. Mizah dergilerinde hiç çalışmamış. Sendika dergilerine; sanat, meslek, çocuk dergilerine karikatürler yapmış. Çocuk kitapları resimlemiş, kitap kapakları düzenlemiş. Yıllar sonra Akademi’ye bağlı Uygulamalı Endüstri Sanatları Yüksek Okulu’nda öğretim üyeliğine dönmüş (1980-1984). 1977’den beri Cumhuriyet’te günlük karikatürleriyle görünmekte.</p>

  <p class="normal1">Turhan Selçuk, Ferruh Doğan, Semih Balcıoğlu, Ali Ulvi, Oğuz Aral... Karikatür deyince hemen akla gelen adlar bunlar. Tan Oral ön sıraya geç geldi. Ama geldikten sonra da birdenbire parladı.</p>

  <p class="normal1">Ustaların en genci. Ama gençlerin en yaşlısı değil. Arada, tek kişi. Sanırım, sanatı da aynı özelliği taşıyor. Çıkış noktasını bulmak zor. Çizgisi bir yerde Tonguç’un bıraktığı yerde başlar. İki sanatçı arasındaki ilişki bir benzerlikten ileri gitmez. Tan Oral’ın çizgisinin altında çok derin bir araştırma çalışması var. Öbür sanatlarla, düşünce yapıtlarıyla, dille iyi beslenmiştir. Bu da o çizgiye usta işi olmanın ötesinde bir kıvam kazandırmıştır.</p>

  <p class="normal1">Yumuşak çizgi. Sanki Tan Oral çıkıyor, minareden aşağı bir çamaşır ipi bırakıyor. Yerçekimi de azalmış sanki. O ip nasıl oynar havada, işte öyle bir çizgi. Yumuşak, ama hiçbir zaman gevşek değil. Gereğinde aynı çamaşır ipi kendini aşağıya bırakanın eline hızla dönecektir. Hem de, sözgelimi, kement kıvamına girmiş olarak. Tan Oral’da nesneler ve kişiler benzer yanlarıyla başdöndürücü biçimde yan yana gelir. Modern hayat gereçleri, entelektüel nesneler sürekli çoğalıp durur.</p>

  <p class="normal1">Turhan Selçuk’ta üçgen, Ferruh Doğan’da dörtgen, Semih Balcıoğlu’nda daire önemli. Tan Oral’ın çizgisi bir çokgenin aile üyesidir. Belirsiz bir çokgen. Çeşitli geometrik biçimlere dönüşebilir. Tan Oral birkaç çeşit karikatürü birden yürütmekte. Zaman zaman gençlik yapıtlarını yayımladığına da tanık oluruz. Hepsinde damgası vardır. Yine de formülü çıkarılamaz. Bu yüzden taklidi de çok zor.</p>

  <p class="normal1">Formülü çıkarılamayan bir sanatçı da Ali Ulvi. Onun en belirgin özelliği de desen gücü ve titizliği. Çamaşır ipinin cinsini de araştırır.</p>

  <p class="normal1">Burada taklit edilemezliğin ve formülü çıkarılamaz oluşun sanatçının büyüklüğüyle, haslığıyla ilgisi bulunmadığını belirtelim.</p>

  <p class="normal1">Bir de şu: Tan Oral’ın yazılı karikatürleri de yazısız tadı taşır. Karikatür yazısıyla var olmaz; onunla birlikte var olur. Yazıyı çıkarsanız yine bir şeyler kalır. Hatta çok şey.</p>

  <p class="normal1">Bütünüyle bakarsak, karikatürümüzde bir Brecht tavrı eksikliği görürüz. Ağa, patron, hoca, genellikle çirkin çizilir. Tiyatroda da öyle değil mi? Alın Yaşar Kemal’in Teneke’sini. Oyunlarda ağa mutlaka şişman, itici, çoğunca da ahmak biridir. Bir de Brecht’in Üç Kuruşluk Operası’nı düşünelim; sahtekâr kişiyi, dolandırıcıyı kendi sevimliliği içinde göstermekten korkmaz Brecht. Dolandırıcı sevimli olmasa dolandırabilir mi? Ağa bir sofrada en iyi adam olmasa ağa olur mu? Karikatürümüzün savaşçı yanı her zaman ağır basmıştır.</p>

  <p class="normal1">Tan Oral bu tehlikeden en iyi biçimde kurtuldu. Nasıl? Türk insanını evrensel profilinde tanınır biçimde vermeyi başararak. O profilde savaşçı niteliği yitirmeden, hem nesnel, hem de bir ölçüde naif olmayı başardı. Kimi zaman sinizm’e düşmekten de korkmaz.</p>

  <p class="normal1">Tan Oral’ın yükselişi sırasında çizgi dünyasında neler oluyordu? Turhan Selçuk ve Ferruh Doğan eski durumlarını koruyorlar. Ali Ulvi de yükselme sürecinde. Semih Balcıoğlu, belki göründüğü yayın organlarının konumlarından da ötürü, güncel epik ve savaşçı doğrultudan daha da uzaklaşmış. Oğuz Aral, Gırgır dergisi başarısından sonra sanatını narsisçi yönde sanayileştirmeye yönelmiş; okul kurmuş (Bu okuldan çok değerli birkaç sanatçı çıktı). Bedri Koraman çizgiden iyice kopup “komik ve renkli” portreleriyle yetinmeye başlamış. Tonguç firar etmiş. Altan Erbulak şölen sunuculuğuna razı olmuş. Türk karikatürünün eksik Rimbaud’su Sinan Bıçakçı uzun süredir ortalarda yok: Afrika’ya değil de, Paris’e kaçan bir Rimbaud; kendi sanatını aşağılıyor. Nehar Tüblek iyice magazin güzeli olmuş.</p>

  <p class="normal1">Tan Oral geç kalmanın erdemlerini taşıyan bir sanatçı. Arka sayfa üstünlüğü de var. Bir dergi sayfası gibidir arka sayfa. Tan Oral’dan sonra bu konumun her zaman bir adı olacak.</p>

  <p class="normal1">Belli etmez, ama hep yukarıdan bakmaktadır.</p>

  <p class="normal1">Genç çizerlerin, sözgelimi bir Latif Demirci’nin, bir Behiç Ak’ın, bir Özden Öğrük’ün, bir Sarkis Paçacı’nın Tan Oral için ne düşündüklerini hep merak ediyorum. Nereye yerleştiriyorlar onu? Nasıl tanımlıyorlar?</p>

  <p class="sagdanithaf">3 Nisan 1988</p>
</body>
</html>
