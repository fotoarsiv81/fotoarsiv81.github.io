<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_110">Nurettin Sözen</h1>

  <p class="normal1">Politikaya 1954’te başlamış. 1950’li yılların en önde gelen öğrenci liderlerinden biri. 27 Mayıs’ın altın çocuklarından. CHP’nin ilerici kanadında yer alan arkadaşlarıyla birlikte gerçekten etken bir konum kazanmış o yıllarda. Daha sonra?</p>

  <p class="normal1">Nurettin Sözen deyince burada duruyor kişi. Daha sonra ne olmuş? Aradan çok uzun yıllar geçiyor. Çok şey, çok kişi unutuluyor. Sonra birden bakıyorsunuz, Nurettin Sözen SHP’den yerel seçimlerde İstanbul Büyükşehir Belediyesi başkan adayı olarak karşınıza çıkmış.</p>

  <p class="normal1">Hayat öyküsüne bakıyorum hemen. 1937’de Sivas’ın Gürün ilçesinde doğmuş. 1946’da İstanbul’a gelmiş. Tıp Fakültesi’ni bitirmiş; 1973’te doçent, 1978’de profesör. 1964’ten sonra kendini daha çok mesleğine verdiği anlaşılıyor.</p>

  <p class="normal1">Eski öğrenci liderinin (TMTF Genel Başkanı, Türk Devrim Ocakları Genel Başkanı) 12 Eylül harekâtından, CHP’nin kapatılmasından, bölünmesinden, SHP’nin kurulmasından sonra yeniden siyasal arenaya döndüğü görüldü. Aslında amatör ruhla ve reklam duygusu taşımayan bir tavırla çalışması bir süre gölgede tuttu onu. Kamuoyu Sözen’i yeni bir adam gibi gördü. Yeni, Korel Göymen gibi yeni. Oysa Nurettin Sözen nicedir çeşitli kişileri bir araya getiren ve bir anlamda sosyal demokrat temelde bir konsensüs arayan ünlü Taksim Toplantıları’nı düzenlemekteydi. Sosya demokrasiye entelektüel düzeyde bir sığınak arama, bunu da her türlü görüşün yanında gerçekleştirme girişimi. Aslında SHP içinde de iddialı bir çıkış Taksim Toplantıları yönetmenliği.</p>

  <p class="normal1">Görünüşe göre Baykal’cı değil.</p>

  <p class="normal1">Ecevit’in iyi yanları ile Erdal İnönü’nün 1980’den sonraki güzel çıkışı birleşiyor Nurettin Sözen’de. Bu yanlarıyla SHP’nin Ankara ve İzmir Büyükşehir Belediye başkan adaylarında bulunmayan bir siyasal içerik, bir karizma öncesi, hatta, neden söylemeyelim, düpedüz bir karizma sunuyor. Diyeceksin ki karizma sunulur mu? Sunulur da, bence şans daha yukarıda Sözen için...</p>

  <p class="normal1">Bir imge getirdi. Prospero olarak çıktı ortaya ve Dalan’ı, ne olursa olsun, o saat Caliban’laştırdı. Başkası bunu bu kadar yapamazdı. Dalan bir dev. Başarıları var, ticari dopingleri var, devlet olanakları var. Üstelik işini yaşama hırsına da dönüştürmüş.</p>

  <p class="normal1">İmarcı Timurlenk’in karşısına doktor-yargıç’ı çıkardılar.</p>

  <p class="normal1">Ama SHP onunla topluma aktaracağı mesajları çok geç hazırladı. Basın da Nurettin Sözen’i bugüne dek genellikle ikinci planda tuttu. Ama bir kez ortaya çıktı. SHP’de koşullara göre kişiler öne çıkıyor, sonra geri gidiyor. Kimileri bir daha dönmeyecek biçimde ortadan kayboluyor. Nurettin Sözen bunlardan değil. Sanırım partisinde sosyal demokrat ruhu en çok taşıyanlardan biri de o. Bu yüzden kesiksiz bir siyasal hayatı olacak görünür. Sözen’le birlikte, gençlik yıllarında aynı serüveni yaşadığı arkadaşları da (Sözgelimi bir K. Alemdaroğlu, bir Tarhan Erdem, bir Selçuk Erez) bir başka türlü anımsanmaya başladılar. Ne olursa olsun, Sözen SHP içinde bir güçtür artık.</p>

  <p class="normal1">Bence Dalan’ı kişi olarak o kadar karşısına almasaydı, hatta o işi bütünüyle arkadaşlarına bıraksaydı, hatta hatta Dalan’ı bazı noktalarda takdir ettiğini de (hiç değilse siyasa gereği) söyleseydi daha güçlü olacaktı. Buna hakkı olan bir adam Nurettin Sözen.</p>

  <p class="normal1">Sözen olayı Türkiye’nin sorunlara sahip çıkacak insan unsuru yönünden hiç de yoksul olmadığını gösterdi.</p>

  <p class="normal1">Belediye başkan adayı olarak verdiği mesajlar içini temizliyor kişinin.</p>

  <p class="normal1">Şemsiyesi halka açık.</p>

  <p class="sagdanithaf">5 Mart 1989</p>
</body>
</html>
