<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_107">Rauf Mutluay</h1>

  <p class="normal1">Antalya Lisesi, Kastamonu, Edirne liseleri, İstanbul Fatih Kız Lisesi ve Atatürk Lisesi... Bu liselerde 1950-1970 yılları arasında okumuş çok kişiye rastladım. Konuşurken sözü ne yapıp yapıp lisedeki edebiyat öğretmenlerine getirdiler. Unutamamışlar onu, düşünce, sanat, kişilik açısından çok şeylerini ona borçlularmış... Rauf Mutluay kadar öğrencilerine sinmiş, yansımış kaç hoca vardır diye düşündüm her seferinde. Bugün böyle büyük hocalar var mı diye düşündüm. Bir de şöyle düşündüm: Eskiden bir lise öğretmeni, hele lise edebiyat öğretmeni ne önemli kişiydi! Onların yanında profesörler, bakanlar, genel müdürler kaç para? Hayatın eşliğinde yaklaşabileceğiniz ilk ve çoğu zaman tek büyük adamdı edebiyat öğretmeni. Bir de bunun büyükleri var. İşte Rauf Mutluay son büyük hocalardan biri. Büyük hocalar bundan sonra da gelecek elbet. Benim demem; bir geleneğin son büyük hocası. Ayrıca, liseler yıkıldı bugün, bizim liseler. Gelen duyarlık artık başka bir duyarlık olacaktır.</p>

  <p class="normal1">Rauf Mutluay bir yazar aynı zamanda. Son kırk yılın en ağırlıklı eleştirmenlerinden, edebiyat tarihçilerinden biri. Ama ona benzersiz olduğu yerden, hocalığından bakmak bana daha elverişli geliyor. Hocalığı daha iyi açıklıyor Rauf Mutluay’ı.</p>

  <p class="normal1">Türk Buffalo Bill’i.</p>

  <p class="normal1">Rumelili âlâ adam. Bıyıklarını fora etmiş.</p>

  <p class="normal1">Bıyıkları yalnız gönlünün değil, kalbinin de uzantısı; tarih, eğitbilim, tütün ve sedefotu kokar. Ve hemen üstünde ikindi gölgeli Tuna bakışı.</p>

  <p class="normal1">Anasız, babasız, amcasız, halasız, teyzesiz, dayısız büyüdü. Bu yüzden olacak, 6 milyar kardeşi var. Herkese kardeş olarak sarılır. Öğrenciye yansıması da o anlamda olmuş. Bilgiyi vermemiş, paylaşmıştır. Kendisi de çok şeyini iki hocasına borçlu: Eflatun Cem Güney ve Hakkı Süha Gezgin. Gezgin’e bir soru sormuş sınıfta, o da ona hemen bir kitap vermiş. Sanırım bu olayın genç Rauf Mutluay’da yöneltici etkisi olmuştur. Hocalarını sevmek, işini sevmeye götürdü onu. Liseyi bitirdiğinde Mülkiye sınavını da kazanmıştı. Tıp Fakültesi’ne de girebilirdi. Ama Yüksek Öğretmen Okulu’nu seçti.</p>

  <p class="normal1">Benzersizdir bu okul. Ayrıca kendi alanında Mülkiye’nin eşdeğeridir. Parasız yatılı Rauf, orada hocalıktaki tören duygusunu edindi. Edebiyat Fakültesi Türk Dili ve Edebiyatı Bölümü’ndeki öğrencilerle bu okula kayıtlılar arasında bir ayrım olmuştur her zaman. Vaktiyle Tıp’la Askeri Tıp arasında da böyle bir ayrım vardı. Aynı dersleri görürler, ama vardır böyle bir ayrım. Yaratıcı bir tekke görünümü de söz konusudur. Yüksek Öğretmen Okulu’nda. Muallimliğin iyi yanları; medreseden, onu pek örselemeden tam kurtuluş...</p>

  <p class="normal1">Anadolu’daki öğretmenlik yıllarında (10 yıl) hiç yazmamış olması da bana ilginç görünür. Yalnızca öğretmendir, ona adamıştır kendini. Bütün erkek öğrencileri hayran, bütün kız öğrenciler hayran ve âşık. İlk öykülerinden birinin adı “Gök Ekin”. Rauf’u açıklıyor mu? Hiç değilse o günlerdeki Rauf Mutluay’ı? Ziya Gökalp ve Sabahattin Eyuboğlu bir arada mı bu adda? Talip Apaydın’la Sabahattin Eyuboğlu? Yok, yok, Tanpınar’la Eyuboğlu... Dikkat ederseniz, Eyuboğlu adı değişmiyor...</p>

  <p class="normal1">Mutlu aile babası. Öyle ki çok kez vurgulamak gereğini duymuştur: “Hayatımın en büyük şansı bu evliliktir” diye. Bu niteliğiyle kuşağı içinde ayrı bir yeri var. Bohemin ortalık yerinde durmuş, ama ölçüyü yalnız kendi adına değil, oradaki herkes adına da korumuştur. Ne ki, an geldi, dünyanın en düzgün, en ölçülü, en mutlu, en usturuplu adamı kendini açıklanmaz bir boşlukta buldu. Bu bunalıma girdiği belli oluyordu.</p>

  <p class="normal1">1980’den hemen önce iki olay var Mutluay’ın hayatında. Cumhuriyet gazetesinden ayrılmanın kendisinde sanılanın ötesinde bir yalnızlık duygusu yarattığı sanısındayım. Ama asıl bunalım nedeni, evine atılan bomba oldu.</p>

  <p class="normal1">Bomba daha patlamadan evdekilerin elleriyle sokağa fırlatılmış ve orada infilak etmişti.</p>

  <p class="normal1">Kendisine değil, evine atıldığı için...</p>

  <p class="normal1">Evine, eşine, çocuklarına, gençliğine...</p>

  <p class="normal1">O günü ve izleyen günleri şöyle anlatıyor şimdi: “Her şey bir anda tepetakla oldu...”</p>

  <p class="normal1">Görev duygusundan olacak, eleştirmen Mutluay, edebiyat tarihçisi Mutluay’la çatışır da. Edebiyat tarihçisi daha genel sözcüklerle konuşur. Sözgelimi Hüseyin Rahmi Gürpınar’a 100 Soruda Türk Edebiyatı’nda (1969) uygun bir ortalamayla yaklaşmıştır. Ama aynı yıllarda bir dergide Gürpınar’ı korkunç didiklemiş, boş bir torba halinde köşeye atmıştır. Çelişki mi? Ne olursa olsun Mutluay’ı açıklayan bir şey var burada. Yakınındakilere daha bir duyarlı olduğu da bir gerçek.</p>

  <p class="normal1">Cumhuriyet şiirini dört adda topluyor: Faruk Nafiz bir bakıma kendisidir.</p>

  <p class="normal1">Yüzme biliyor mu acaba? Bilmiyorsa, iyi niyetindendir, diyorum.</p>

  <p class="normal1">Şemsiyesini çardak olarak kullanır.</p>

  <p class="sagdanithaf">12 Şubat 1989</p>
</body>
</html>
