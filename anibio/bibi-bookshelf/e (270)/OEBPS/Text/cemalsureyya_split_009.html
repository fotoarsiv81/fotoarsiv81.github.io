<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_6">İsmail Cem</h1>

  <p class="normal1">İsmail Cem, bir ölçüde Deniz Baykal’ın İstanbullusu ve temizidir. Ama Deniz Baykal’ın onun Ankaralısı olduğu söylenemez. İsmail Cem’in Ankaralısı yok. İkisi arasındaki ayrım SHP kadrolarının ön sıralarında (ön sıra, evet!) oturan kişilerin sosyal demokrasi çizgisindeki durumlarını da özetler: İsmail Cem yalnız düşünceleriyle var, Baykal’ın ise sanki düşünceleri de var. Birincisinde salt düşünce pratiğin yerini doldurmak ister; ikincisinde salt pratik kendi yerini büyütmeye yönelmiştir.</p>

  <p class="normal1">İsmail Cem dipnottur; Baykal ara başlık.</p>

  <p class="normal1">Biri tavır, biri üslup.</p>

  <p class="normal1">İsmail Cem: Sümbüllük taslayan leylak.</p>

  <p class="normal1">Deniz Baykal: Dekoratif kaygılarla leylağın önbiçimi olarak sunulmuş sümbül. Biri açık yürek, öbürü yüce gönül.</p>

  <p class="normal1">İsmail Cem, Eflatun’dan icazet almış; Deniz Baykal, Macchiavelli’den.</p>

  <p class="normal1">Leylak, yani İvan ise “başkanlık makamı sorunu”nu görüşmek üzere ertesi gün Alyoşa ile öğle yemeği yiyecek. Dimitri’yi “güçlü genel sekreter sorunun”dan ötürü haşlamıştır; iki yüzünü de karaya çıkarmıştır onun. Güncel gerçeğe vurulursa, Deniz Baykal da, İsmail Cem de, SHP’deki son çıkışlarında açıklanamaz bir biçimde başarısız ve eksik kalmıştır. Yine de İsmail Cem gerçek SHP’li. Avcı Raif, istatistikçi, “Yeşilkaya Savcısı”; Göymen, Ayla Akbal gibi. Kusuru Zeyne’l-Âbidin ışığını her şey sanmasıdır. Bu sanının zararı kendisinedir (seçilemez).</p>

  <p class="normal1">Yarının çocuğudur İsmail Cem. 1960’lı yıllarda yazı ve düşünce dünyasında ilk boy gösterdiği günlerde de öyleydi. Yazısı biraz çetrefildir; Üsküdar’a gider. Ama çoğunca Anglosakson yazarlarında görülen bir açıksözlülük o yazının temel niteliğidir.</p>

  <p class="normal1">Ülkemizde özeleştiri yapabilecek birkaç kişiden biri.</p>

  <p class="normal1">Her şeye bakmak istemek... Yaratıcı yanı buradan geliyor. İçinden geçtiğimiz güçlükleri önceden kestiremez; kestirdiği anda da, onu, mutlu geleceğin zorunlu dönemeci olarak kabul eder.</p>

  <p class="normal1">Ütopyacı değilse de, aşırı iyimser.</p>

  <p class="normal1">Gelişmeyi bugünle herhangi bir gelecek açısından tasasızca uzanan bir doğru çizgi gibi görür. Toplumun yazgısı, bütün toplumların yazgısıdır; bir arınmışlıktır. Toplum mutlaka arınacaktır.</p>

  <p class="normal1">İsmail Cem ‘40’lılardan. Robert Koleji çıkışlı. Yükseköğrenimini 1962’de Lozan Hukuk Fakültesi’nde tamamlamış. Hemen ertesi yıl da Milliyet’te gazeteciliğe başlamış. 1964-1969 arasında Cumhuriyet’te yayımladığı araştırmalarla (Toprak Reformu; 1969 Seçimleri ve Türkiye Gerçekleri: Geri Kalmış Ülkelerde Sermaye Birikimi...) dikkati çekti. O günlerdeki araştırma duygusuna canlılık getirdi. ABC dergisini çıkardı. Milliyet’te köşe yazıları yazdı. CHP-MSP koalisyonu sırasında TRT Genel Müdürü (1974-75). Ardından Politika gazetesini çıkardı. Şimdilerde Güneş’te.</p>

  <p class="normal1">Bir yazısında günlük yazı yazmanın tuzaklarından söz eder; bunlardan biri de yazarın olaylara yakından bakması, geniş açının sağlamlığından yoksun kalmasıdır. İsmail Cem, temelde araştırmacı olduğundan ve bu niteliğini hiçbir zaman yitirmediğinden, öyle bir tuzağa pek düşmüyor. Yine de bir iki konuda (CHP’de ortanın solu olayı, Ecevit, 1979 kısmi seçimleri, vb) görüngesinin görmezden gelinmez biçimde oynadığını kendisi de kabul ediyor. Daha önce umutla baktığı, hatta bağlandığı 1970’li yıllar bir süre sonra onun için “harcanmış yıllar” olacaktır.</p>

  <p class="normal1">Bir noktada İsmail Cem için politikanın olanaksızlaşabileceğini söyleyebiliriz. TRT Genel Müdürlüğü sırasında bazı yayın ilkeleri adına CHP karşısında direnmişti. Ama kendisi zaten bu partinin üyesi değildi. Şimdilerde “SHP’nin kendisi” gibi, doğrudan SHP gibi bir davranış bütünü içinde. Erdal İnönü’ye karşın, “başkanlık makamı sorunu”nu ortaya atması da bir ilkenin (demokratikleşme) kendisinde maddi içerik kazanması, zorunlu biçimde abarması olarak yorumlanabilir. Ama o ilke niçin İsmail Cem’de maddi içerik kazanıyor ve onda abarıyor?</p>

  <p class="normal1">Bu soruyu şöyle bir ikinci bir soruyla birlikte yöneltmek gerekir. “SHP’nin kendisi” olarak değil, İsmail Cem olarak davrandığında ne olacak?</p>

  <p class="normal1">Yazılar da yazan bir politikacı değil İsmail Cem. Politikaya bulaşmış bir yazar. Bu arada yönetici olarak soyunmak da istiyor politikaya. Nasıl yapacak bunu? Politika onda düşüncenin dolaysız pratiği olarak yer etmiş. Salt düşünce, politik didişmeler içinde ölüdoğa (natürmort) biçiminde kalabilir. Tutup, İsmail Cem’e “naif siyasetçi” sınırını yakıştırabilirler.</p>

  <p class="sagdanithaf">1 Şubat 1987</p>
</body>
</html>
