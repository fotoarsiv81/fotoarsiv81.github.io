<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_118">Cem Duna</h1>

  <p class="normal1">Düşünce, siyasal, ideoloji ayrımlarını görmemeye çalışarak TRT’nin başına getirilmiş kişilere bakmak istiyorum. Bu konuda son derece hazırlıksızım. Ama benim bu yazılarımın özelliği de bu: Hazırlıksız olarak bakmak kişilere. Bendeki son izlenim, toplumda da kalabileceğini sandığım son izler...</p>

  <p class="normal1">10 TRT Genel Müdürü gelmiş. Bir bir sayamam. Bazılarından hiç iz kalmamış. Sadece ad olarak var bazıları. Kimler var: İsmail Cem, Nevzat Yalçıntaş, Karataş, Tunca Toskay. Ve elbet, şimdi de Cem Duna. Bunlar sorunsal genel müdürler. Yüzlerine bakıyorum; belleğimdeki İsmail Cem’den bir güven duygusu, evrensellikle karışık bir gelecek duygusu kalmış. Yalçıntaş’ta ne kadar tersini düşünsek, görmezden gelemeyeceğimiz bir efendilik, bir modern dervişlik... Karataş’tan hep ürktük, Toskay’dan da korktuk... Bir de Öztrak ailesinin bir üyesi var, sadece soyadıyla anımsayabiliyorum. Bir de TRT’den gelme, Anadolu Ajansı’nı yönetmiş bir arkadaş var; aynı zamanda gazeteci. Ünlü bir kişi, ama şu anda adını çıkaramadım. Yazının sonunu 2000’e Doğru’da getiririm herhalde. Öğrenip onun adını da yazarım. Bir de Musa Öğün var, teknik general...</p>

  <p class="normal1">Cem Duna?</p>

  <p class="normal1">1947’de Ankara’da doğmuş. Mülkiyeli, Dışişleri Bakanlığı’nda çeşitli diplomatik görevlerde bulunmuş: Büyükelçilik başkâtiplikleri, müsteşarlıkları. 12 Eylül’den sonra Başbakan Bülent Ulusu’nun Dışişleri özel danışmanı. 1985’te TRT Genel Müdürü. On üç ay sonra Özal’ın isteğiyle bu görevinden istifa etti.</p>

  <p class="normal1">Bütün bunlar önemli. Efendim, yükseköğrenim yıllarında siyasal ve ideolojik hareketlere hep uzaktan bakmış. Daha çok dar kadrolu bir arkadaş grubuyla sosyal etkinliklere, cici burjuva tatlarına dadanmış.</p>

  <p class="normal1">‘68’li. Ama sürekli dans eden, geziler düzenleyen, daha doğrusu düzenlenen gezilere katılan bir ‘68’li.</p>

  <p class="normal1">1980’li mi? Evet, bir de 80’liler var ülkemizde. 12 Eylül’den sonra yıldızı parlayanlar. Ara rejim profesyonelleri. Cem Duna onlardan mı? Kesinlikle, hayır! ‘68’li olmadığı gibi, ‘80’li de değil Cem Duna. İkisine de direnmemiş, ikisine de katılmamış, uzaktan bakmış. Bu konuda okul arkadaşı Baskın Oran’ın geçen yıl yayımladığı bir yazı çağrışımlar uyandırdı bende. Şöyle demiş Baskın Oran onun için: “Oo, tabii tanırım, tabii tanırım, sınıfta ilk on arasına girmemekle birlikte iyi çocuktur. Janti çocuktur. En azından medeni adamdır.” Bu son söz çok önemli.</p>

  <p class="normal1">Medeni adam.</p>

  <p class="normal1">Bu sözcüğü başka bir kavramla berkitmek doğru olacak gibi: Medeni adam ve tam memur kişi. Bileşkesi: Medeni memur.</p>

  <p class="normal1">Bir bakıma ideal memur. Yanlışı TRT Genel Müdürlüğü’nü memurluk kavramı içinde görmesi. Bir bürokratın değil, bir devlet adamının tavrı olması gerek TRT Genel Müdürü’nde. Ülkenin geçmişini ve geleceğini her an sezen bir duygu bütünlüğü.</p>

  <p class="normal1">Ha, o ünlü gazetecinin adını öğrendim şimdi: Doğan Kasaroğlu. Nasıl oldu da aklıma gelmedi. Kasaroğlu bir polemik gibi gelmişti TRT’ye.</p>

  <p class="normal1">Cem Duna Türkiye gündeminden siliniyor mu?</p>

  <p class="normal1">Silik kalma şıklığından hiç vazgeçmeyecek. Ama sürprizler var yazgısında. Sürprizlerle birden hareketlenen bir hayatı var sanki.</p>

  <p class="normal1">Yabancı uyruklu biriyle evlenebilmek için Dışişleri’ndeki görevinden istifa etti. Evlendi ve TÜSİAD’da çalışmaya başladı. Daha sonra Turan Güneş’in bakanlığı sırasında bu tür evlenme yasağı kaldırılınca yeniden Dışişleri’ne döndü.</p>

  <p class="normal1">Başka bir sürpriz Turgut Özal’la aralarında yakınlık kurulması ve Davos olayı. Davos’ta onun büyük katkısı olmuş. “Cem Duna’nın Davos zaferinde bacanak parmağı” (Baskın Oran)? Duna’nın eşi Jennifer Hanım’ın teyzesinin kızı Papandreu’nun oğlunun en yakın arkadaşıyla evliymiş...</p>

  <p class="normal1">TRT Genel Müdürü oluşu da sürpriz değil miydi?</p>

  <p class="normal1">Ama, bütün söylenenlere karşın, asıl sürprizi o Turgut Özal’a yaptı. TRT’ye beklenmedik bir çıkış noktası getirdi. Birinci Cem’i (İsmail’i) anımsattı yer yer. İyi bir ekip (Nuri Çolakoğlu, Ali Kırca, Serpil Akıllıoğlu...) kurdu.</p>

  <p class="normal1">Cici burjuva dedim. Hiç snop olmadı. Daha doğrusu snopluğun kötü yanlarına hiç düşmedi.</p>

  <p class="normal1">TRT’den gidince daha güzel bir insan gibi görünmeye başladı. Ayrıca, onu sevimsiz görmek için gereğinden fazla çaba gösterildiği anlaşıldı.</p>

  <p class="normal1">Yeni bir sürprize kadar uzak bir deniz kıyısında sanki...</p>

  <p class="normal1">Şemsiyesi plaj şemsiyesi.</p>

  <p class="sagdanithaf">30 Nisan 1989</p>
</body>
</html>
