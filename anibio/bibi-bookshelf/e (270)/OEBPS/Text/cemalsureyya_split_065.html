<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_61">Tarık Buğra</h1>

  <p class="normal1">Son yarım yüzyılda sağ kesimde belirmiş yazarların sayısını üçe indirsek şu üç ad çıkar karşımıza: 30 kuşağından Necip Fazıl, 40 kuşağından Tarık Buğra, 50 kuşağından Sezai Karakoç. Var birkaç yazar daha. Ama bugün için kendilerini tam anlamıyla kabul ettirmiş sanatçılar bunlar. Dört deseydik, bir de Peyami Safa’yı eklemek zorunda kalırdık. Beş deseydik, Cahit Zarifoğlu. Altı İsmet Özel.</p>

  <p class="normal1">Dünyanın En Pis Sokağı’nı yazdığı günlerde Kadıköy’de sık sık gidip oturduğu ve taşra iskambili çevirdiği kahveyi anımsıyorum şimdi; Tarık Buğra’nın o kahvedeki yüzünü. Bir de, 1953’te falan, bir dergide yayımlanmış fotoğrafını. Küçücük kızını kucağına almış, o var diye dünyaya hükmedercesine bakıyor. Bir de yine o yıllarda Milliyet’teki küçük sütununda yazdığı sanat yazılarını. Tarık Buğra her zaman ilginç gelmiştir bana. Bayram gazetesindeki yazılarını bile kaçırmam. Zaman zaman, onun adına üzülerek de tabii. Çünkü Tarık Buğra o tür yazılarında Peyami Safa’laşma (salt polemik) eğilimi içindedir. Sanki İbiş’in Rüyası’nı, Küçük Ağa’yı yazan o değildir. Kötü bir düşünür.</p>

  <p class="normal1">Sağcı dedim demin. Tarık Buğra mukaddesatçı da değil, ırkçı da değil. Nasıl bir sağcı? Demirel’e karşı güvensiz; Türkeş’e kuşkuyla bakıyor; Özal’ı sevdiği düşünülemez. Belki de öyle değildir. Ben öyle sanıyorum.</p>

  <p class="normal1">Tepkileriyle bilinen bir adam Tarık Buğra. Tepkilerini derinleştirme ve onlardan bir şeyler icat etme yeteneği var. Yine o yıllara dönüyorum.</p>

  <p class="normal1">Edebiyatımızda 35 yıl önce Yenilik dergisi çevresinde başlayan ve başka yayın organlarına yansıyarak yayılan bir “şive taklidi” tartışması vardır. Roman ve öykü kişileri, yapıtlarda, kendi şivelerine (köylü konuşması, argo, vb) göre mi konuşturulmalı? Birçok yazarın toplumcu edebiyat adına şive taklidini gerekli, hatta zorunlu gördüğü bu tartışmadan aklımda iki ad kalmış; Orhan Kemal ve Tarık Buğra. Hemen herkes şive taklidi adına Orhan Kemal’i tutmakta, ortak dili savunan ve şive taklidini şart görmeyen Tarık Buğra ise yalnız kalmaktaydı. Uç ve tatsız noktalara uzanan bu edebiyat olayında onun elbirliğiyle itilip kakılmak istendiği de bir anı olarak şurada duruyor. Çünkü temelde, siyasal, daha doğrusu ideolojik bir kaygı söz konusuydu. Şive taklidi sosyalizmle ilgili bir öğeydi sanki. Tarık Buğra dışlandı. Bir kez dışlanınca, o da kendini daha çok dışladı. Daha, daha dışladı. Tek başına dolaşan bir silahşör tavrı kazandı.</p>

  <p class="normal1">Aslında yalnızlığı seven biri değil, ama yazı hayatı ona bütün ömrünü yalnız geçirmek için gerekli silahları hazırda tutmuştur.</p>

  <p class="normal1">Şive taklidi tartışmasında o haklıydı. Bugün bu daha iyi görünüyor. Ne var ki, Tarık Buğra oradaki tepkisini sonsuz derinleştirdi. Aynı tartışmada kendisi gibi düşünen Oktay Akbal’ı ele alalım bir de; Akbal, o kadar önemsemedi o olayı. Tarık Buğra ise ideolojik kaygıyla dışlanmasından sonra, kendisi de, karşı planda daha yoğun bir ideolojik tavırla devinmeye başladı. Hem de sağ ideoloji için kesin bir seçme yapmadan. Zaman zaman yazıyı bir dövüşme hüneri olarak gördüğüne bile tanık olduk. Türk aydınına güvenini yitirmişti. O tartışmanın Tarık Buğra’nın hayatında tam belirleyici bir rolü olduğunu söylemiyorum. Ama çok açıklayıcı olmuştur.</p>

  <p class="normal1">İçindeki sonsuz lirik Nasrettin Hoca, Mevlana’ya pek yaklaşmaz gibi.</p>

  <p class="normal1">Tam Akşehirlidir Tarık Buğra. Ama hiç Konyalı değil. Bu yönüyle çok ilginç bir adam. Konyalı kişi kendi ilini Selçukya olarak görür; yalnız Cumhuriyeti değil, Osmanlıyı da tanımaz. Tarık Buğra daha bir Selçukyalı; ama Osmanlıya katılır. Hatta üstlenir de onu.</p>

  <p class="normal1">Şöyle tanımlayalım isterseniz: Osmanlı katılığını özleyen kadife Selçuklu.</p>

  <p class="normal1">Beyazıt’tan Laleli’ye ağır ağır inerken, kimi zaman toprağa ekilmiş yanlış çiçek tohumunu, kimi zaman da yanlış toprağa ekilmiş çiçek tohumunu düşünür. Gömleğinin üst düğmesi iliklenmemiş yakasında ve gözlerinde hiçbir zaman yitmeyecek bir delikanlılık var. Ama o nasıl delikanlılık ki bağrına bastığı şeyleri biraz da küçümser. Küçümseme sözü yanlış burada. Horgörme sözcüğünü kullansak, o da yanlış olacak. Başka bir laf bulmak gerek. Kendisi bulsun.</p>

  <p class="normal1">Her gün özeleştirisini yapar. Ama bunu hiç yansıtmaz.</p>

  <p class="normal1">Ankara’sızlık diye bir hastalık varsa, hastalığı o.</p>

  <p class="normal1">Yükseköğrenim deneyi de Tarık Buğra’yı açıklıyor. Birbirinden çok farklı üç fakülteye devam etmiştir: İstanbul Üniversitesi Tıp, Hukuk ve Edebiyat fakülteleri. Hepsi yarım kaldı. Daha doğrusu hiçbirini kendine uygun görmedi. Sonuncusuna değinelim yalnızca: Tarık Buğra’nın, Doçent Mehmet Kaplan gibi birinin önünde sınav verme tenezzülünde bulunmadığı için Edebiyat Fakültesi’ni bıraktığı söylenir.</p>

  <p class="normal1">Kendisinin bulması gereken o sözcük olumsuz, ama daha yumuşak olacak.</p>

  <p class="normal1">Yüz karası olmayan bir adam.</p>

  <p class="normal1">Yalnız o Firavun İmanı adlı romanı yazmasaydı daha iyi olurdu.</p>

  <p class="normal1">En şair iki öykücü var: Sait Faik, Tarık Buğra. Sait Faik Armağanı’nı niçin Tarık Buğra’ya vermediler? Bu da bir soru.</p>

  <p class="normal1">Yeni ve daha iyi Reşat Nuri ile Kemal Tahir’i yan yana düşünün.</p>

  <p class="normal1">“Gün zehir gibi geçmiş; unutulan zamanların karnı deşilmiş”(tir.)</p>

  <p class="sagdanithaf">20 Mart 1988</p>
</body>
</html>
