<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_35">“Karanlık Kule” Kâmran İnan</h1>

  <p class="normal1">Bitlis Kalesi’nin “karanlık kule” diye anılan bir burcu vardır. Kâmran İnan kürsüde konuşurken, duruşuyla o kalenin dıştan, yüzüyle de içten görünümünü andırır. Gerçekten de, konuşurken, İnan’ın yüzünde tek çizgi oynamaz. Kurulmuş bir aygıt gibidir. Ağzı açılıp kapanıyor mu, o bile belli değildir. Karanlıktır yüzü. Asurbanipal’in mumyasını almışlar, içine ses koymuşlar sanki.</p>

  <p class="normal1">Hakkını yemeyelim. Onun kadar düzgün konuşan adam da azdır. Birer kilometreden aşağı düşmeyecek biçimde kurduğu cümlelerin dilbilgisi açısından tam kusursuz olduğunu söylemeliyiz. Ayrıca bunların son partisi ANAP’taki kusursuzluk ortalamasını yükselttiği de belirtilmelidir. Ne var ki, aşırı düzgün, hatta “hastalıklı düzgün” cümlelerdir bunlar. Batı dillerinden kapılmış bir aksan o cümlelere hemen her sözcükte gölge düşürür. Ama, Kâmran İnan gerçeğini o cümlelerle birlikte o gölgeler de oluşturmaktadır.</p>

  <p class="normal1">İki anadili var. İkisine de pusu kurmuş. Tetiği her çekişte birkaç sözcük indiriyor aşağı.</p>

  <p class="normal1">“Karanlık kule”nin dışından da söz ettik. O burç çok görkemli bir burçtur. Ama bir kule gibi durmak isterseniz, sadece sevimliliğinizi yitirmekle kalmaz, komik de görünebilirsiniz. Hele antik bir kule gibi durursanız. Üstelik İnan, Avrupa görmüş bir antik “karanlık kule”ye öykünüyor.</p>

  <p class="normal1">Yüzündeki durukluk aslında bir belirsizlik katılığı. Bir sürü anlam içerir: Çalışkan öğrenci ciddiliği, memur boyun eğerliği, ağalığa kutsallık taşımakla görevli bir taşra hüznü; onurla el ele tutuşmaya can atan bir kibir; amatör paralı asker; paralı amatör; kendini işbölümü olarak sunmak isteyen bir işbirlikçilik.</p>

  <p class="normal1">18 Şubat 1929’da Bitlis’te doğdu. İyi bir öğrenim gördü. Hukuk doktorasını Cenevre Üniversitesi’nde verdi.</p>

  <p class="normal1">Hariciyeci, Avrupa Konseyi Parlamenterler Asamblesi Başkan Yardımcısı, Senatör, Enerji ve Tabii Kaynaklar Bakanı, Büyükelçi, Daimi Delege, Milletvekili. Gerçekten parlak bir devinim çizgisi.</p>

  <p class="normal1">İyi yetiştirildi.</p>

  <p class="normal1">Hariciye’nin altın çocuğu, Türkiye Büyük Millet Meclisi’ne “Bitlis daimi delegesi” olarak girerken yüreğine zarif bir aslan yatırmıştır: Dışişleri Bakanlığı. Sanırım, Adalet Partisi’nde, genel başkanlık için Demirel’e rakip olarak adaylığını koyarken de aynı özlem içindeydi. Kendisine genel başkanlık düşmeyeceğini az çok kestirmekteydi. Ama doruğa yükselmiş bir kişinin dışişleri bakanlığı... Neden olmasındı? Dışişleri için de aynı durumun söz konusu olduğundan habersizdi.</p>

  <p class="normal1">Hep iktidar partilerinde yer aldı: Adalet Partisi, 12 Eylülcülerin iktidara hazırladıkları Milliyetçi Demokrasi Partisi, sonunda da ANAP. Doğu Anadolu’daki ağalık sistemi içinde gücünü ancak bu biçimde yürütebilirdi. Bir zorunluluk olarak görür bunu. Zaten anasının adı da Mecbure. Onu böyle doğurmaya mecburdu.</p>

  <p class="normal1">Lacivert kâtip.</p>

  <p class="normal1">Dar kravat delisi.</p>

  <p class="normal1">Her şey bir yana, bilgilerini özümlemediği sanısındayım. Kendi alanında iyice ayrıntılarına indirebildiği o bilgiler süzülerek bir kültür davranışının yapıcı öğelerine dönüşememiş; bir bakıma kaba malzeme olarak kalmış.</p>

  <p class="normal1">Evliya Çelebi, Seyahatname’sinde, bir Bitlis Beyi’nden hayranlıkla söz eder; sayfalar ayırır ona; her şeye yeteneği olan, her şeyde birinci gelen bir kişidir bey. Bütün bilgi ve becerilerini bir zarafet bağlamında bütünlemiş, bir bilgeliğe de ulaşmıştır. İnsan, Kâmran İnan’dan o adamın erdemlerinden bir ikisini beklerdi.</p>

  <p class="normal1">Bitlis’te Ankara’nın temsilcisi; Ankara’da Bitlis temsilcisi; Birleşmiş Milletler nezdinde Türkiye temsilcisi; Türkiye’de Batılı ülkelerin temsilcisi... Böyle bir izlenim uyandırmış Türkiye ve dünya kamuoyu belleğinde.</p>

  <p class="normal1">Bir adam var, Cenevre Üniversitesi’nde verdiği doktora tezinin başlığı İnsanlığa Karşı İşlenmiş Suçlar. Ama aynı adam senatörlük ve milletvekilliği dönemlerinde insanlık kavramının yanından bile geçmek istemiyor; işkenceler karşısında tek laf çıkmıyor ağzından; Milliyetçi Cephe’lerin, 12 Eylül’lerin çeşitli uygulamalarını onaylıyor. ANAP’a girdiği gün, daha o gün, o partinin ilkelerine hemeninden uyarlanıveriyor. Bir yapıtı daha varmış: Dünden Düşünceler. Merak ettiğim kitaplar arasına girdi o da.</p>

  <p class="normal1">Amerika’nın kucağına oturmuşuz. Bunu bir de ondan öğrendik. Hayır, şöyle dedi: “Amerika’nın kucağına oturmuşuz bir kere.” Bu “bir kere” de, Kâmran İnan’ı özetleyen iki sözcüktür. Yani, boşa çabalamayalım, kalkamayız o kucaktan. Kabul edelim.</p>

  <p class="normal1">Evet, kitaplar da yazdı. İnsanlığa karşı işlenmiş suçların kataloğunu, sınıf geçme amacıyla da olsa, çıkarmaya çalıştı. Ama aydın bir kişi midir Kâmran İnan? Değil bence. Aydının tavrında kitlenin haklarını koruma eğilimi kesinkes bulunmalıdır. Kâmran İnan, bugüne kadarki tavrıyla, bilinçli, siyaseti, kimi zaman da güdülmüş bir biçimde, bu haklara karşı.</p>

  <p class="normal1">Kibriti çakıyorum: “karanlık kule”nin içinde göz gözü görmüyor...</p>

  <p class="sagdanithaf">20 Eylül 1987</p>
</body>
</html>
