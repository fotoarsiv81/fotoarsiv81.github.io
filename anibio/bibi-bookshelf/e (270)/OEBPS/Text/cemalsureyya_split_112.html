<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_108">Hasan Celal Güzel</h1>

  <p class="normal1">Karikatüriste öğüt: Yumru kök pancarlar vardır; zeki ve derli toplu bir pancara gözlük tak. Tabii, şekerpancarı... Ve elbet, güneş gözlüğü. Bunu yap, Hasan Celal Güzel hemen çıkar ortaya.</p>

  <p class="normal1">Şerbetçigüzeli.</p>

  <p class="normal1">Ara rejim mülkiyelisi. 1945 Gaziantep doğumlu. Yıldızı 70’li yılların son çeyreğinde, özellikle de 12 Eylül’den sonra parladı: DPT uzmanı, bakanlık üst düzey görevlisi, Başbakanlık müsteşarı, milletvekili, Devlet Bakanı, Milli Eğitim Gençlik ve Spor Bakanı.</p>

  <p class="normal1">Dört eğilimi nefsinde toplamış ender ANAP’lılardan biri. Daha bürokratken MHP-MSP-AP üçgeni içindeydi. Bir prensi de oydu o günlerin. Hele politikaya gireceği günlerde çok yüksekten konuşuyordu. Başa güreşmekteydi büyük bürokratlık konusunda. Herkesin bir yana savrulduğu bir evrende bu alan boştu. ANAP’ta bir Kemal Cantürk sıcaklığı yaratabilir miydi? Öğrenemedik, ama onun ANAP’taki eşdeğeri gibi başladı işe. Kemal Cantürk’ü zaman zaman, daha doğrusu yeri geldiğine inandıkça, Feyzioğlulaştırarak kişisel tutkusuna yollar aradı. Bugün de öyle. Yeni Turgut Özal olmakla yeni Demirel olma tasarımı arasında gidip geldi.</p>

  <p class="normal1">Ama bu tasarım fantezi olarak kalacak. Çünkü arkadaşımız kısa vadede çok dirençsiz bir adam. Uzun vade içinse dirençsiz bile değil. İmparatorluğa oynarken bir yerde küçük bir kontluğa razı oluyor. O da Cumaovası Belediye Başkanlığı düzeyinde.</p>

  <p class="normal1">Şaka bir yana, Hasan Celal Güzel bakanlık kabul etmekle ANAP içindeki gücünü sıfıra indirmiştir. Tıpkı Mehmet Yazar gibi, Kâmran İnan gibi.</p>

  <p class="normal1">Mehmet Yazar ve Kâmran İnan’ın özel durumlarının da altını çizmek gerek. Sonradan ve dışarıdan geldiler partiye. Ön sırada, ama memur gibi oturmaları bir açıklama bulabilir. Ne olursa olsun, üçü için şöyle diyebiliriz: Turgut Özal üçünü de en güzel biçimde harcamanın yolunu buldu: Kâmran İnan sadece bir danışman bugün, hem de Dışişleri’nden iyice koparılmış; Mehmet Yazar basınla sürtüşmenin ortalık yerine itilmiş... Hasan Celal Güzel? Onun yalancı çıkması, tutarsız görünmesi için önüne dizi dizi uçurum sunuldu Milli Eğitim Gençlik ve Spor Bakanlığı’nda. Savunmak istemeyeceği bir sürü şeyi de savunmak zorunda kaldı. Bir gün olumlu, bir gün olumsuz konuşması bundan. Gençlik Şûrası günlerini düşünelim. Şûra öncesi, Şûra sırası ve Şûra sonrası sözlerini. Özgürlük terimleri bağnazlık terimleriyle iç içe... Başta bağımsız bir kişi gibi boy göstermek isteyen Güzel, kalıbının adamı olduğunu kanıtlayamadı. Başa erken mi soyundu? Ya da hiç soyunmaması mı gerekirdi? Bu soruların bugün için yanıtı yok. Ama Hasan Celal Güzel’in serüvenindeki ilginç düğüm de tam burada işte.</p>

  <p class="normal1">Varsayımlar çocuğu, gizilgücünü, propaganda değerini yitirdi Özal’ın karşısında. Başa güreşemez artık.</p>

  <p class="normal1">Bir günler hırsını zekâya hemen dönüştürebiliyordu. Bıyığını balta kesmiyordu; uyarılarında aysberg sürprizi de vardı. Taşar’larla çalıştığı sıcak günler. ANAP içinde, Özal’la Demirel’e nerdeyse aynı mesafede durabilme cesaretiyle pusatlanmıştı. Bir bildiri, bir seçenekti sanki. Yedek güç sanki. Bugün kendisi de anımsama yürekliliğini gösteremez sanıyorum o havayı.</p>

  <p class="normal1">Kaypak demeyelim, ama son derece kaygan.</p>

  <p class="normal1">Hiçbir çıkışını tamamlamadı. Netleştirmedi.</p>

  <p class="normal1">İnsancıl bir yanı var. Nedense bundan utanma gereği duyuyor zaman zaman. Politikanın güzel bir şey de olabileceğini, açık söze dayanabileceğini hiç düşünmüyor. Evet, balta kesmiyordu; bugünse bıyık silen biri.</p>

  <p class="normal1">Yine de yıldız tabii. Keseliyıldız.</p>

  <p class="normal1">Karikatüriste uyarı: Başka yumru köklere gözlük takmaya kalkma sakın. Şekerpancarından şaşma. Yoksa başka portreler çıkar bahtına. Sözgelimi büyük özel bankalardaki yönetim kurulu üyelerinden bazıları...</p>

  <p class="normal1">Karikatüriste öğüt II: Gözlük hiç değilse dumanlı olacak.</p>

  <p class="normal1">Çünkü Hasan Celal Güzel şemsiyesini de güneş gözlüğü olarak kullanıyor. Görmek için mi, görmemek için mi?</p>

  <p class="sagdanithaf">19 Şubat 1989</p>
</body>
</html>
