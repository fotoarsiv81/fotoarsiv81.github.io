<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_19">‘82 Anayasası’nın Kravatları</h1>

  <p class="normal1">Zaman zaman gözleri gururla parlayarak, o arada elbet “içten sevgi ve kardeşlik duygularını” da hiç eksik etmeyerek, gardırobunu açar: Üniformalar, fraklar, Amerikan yadigârı kravatlar, Uzakdoğu anısı ipek gömlekler, şiltler, kutular, fötrler, sanayici kasketleri, perukalar, miğferler, kasklar, harmaniyeler, gece takkeleri...</p>

  <p class="normal1">Duvarda yılın işadamı seçildiğini gösteren plaket; masanın üstünde bir cep saati (Rolex), birkaç sayı Red Kit (İngilizce), üstüne, Arapça rakamlı bir bilgisayar konmuş bir Kuranıkerim.</p>

  <p class="normal1">Kitaplıkta, hafif yan yatırma ve kafa kafaya üçgen kurma beğenisiyle düzenlenmiş kitaplar, broşürler; birinci elden ansiklopediler, görkemli sırtlarıyla eski sarayları, bedenleriyle de İkinci Dünya Savaşı’ndaki tankları anımsatan “Kanunlarımız” adlı diziler. Aralarda, önlerde ve her yerde biblolar. Kim kimdir?</p>

  <p class="normal1">Profesördür. Hukuk Fakültesi’nde, başka fakültelerde dersler verir. Uzayda Monroe doktrinini savunur. Malı kimi zaman alıp kaçar, kimi zaman da sadece götürür.</p>

  <p class="normal1">Danıştay üyelerinin dörtte birini o seçer; bayan adlarını çağrıştıran müzeler açmış, özürlü çocuklar için bakımevleri kurmuştur. Belirli aralıklarla sanat festivalleri düzenler. Böylece “gençleri cehaletten koruma” önlemlerini devlet adına gerçekleştirmiş olur.</p>

  <p class="normal1">24 Ocak uzmanı olarak TV’de boy gösterir ve Meteoroloji’ye bakan Devlet Bakanlığı’nca önüne konmuş hava durumunu okur.</p>

  <p class="normal1">Gazetesi vardır; bilim ve sanatı serbestçe açıklama ve yayma hakkını kullanır. Düşüncelerini, radyo, televizyon, sinema ve benzeri araçlarla reklam biçiminde yayma olanağı da vardır. Haberleşme özgürlüğü eksiksizdir; bu konuda eşsiz bir gizliliğe de sahiptir. Yerleşme özgürlüğünü gerektiği ölçüde, seyahat özgürlüğünü ise hemen her zaman gerçekleştirir.</p>

  <p class="normal1">Boş zamanlarında çalışır.</p>

  <p class="normal1">Çocukları, vatan hizmeti konusunda bedel yönteminden yararlanmaktadırlar. Torunları da öyle. Bunun güzel bir şey olmadığını kim ileri sürebilir ki? Temel hak ve özgürlüklerin önündeki istisnai kısıntıları bir yerde aralamak fena mı? Ayrıca, üretim niçin dursun?</p>

  <p class="normal1">Moda o’dur.</p>

  <p class="normal1">Kurt köpeği ek güvencesini de belirli bir beğeni düzeyinin simgesi olarak görmeliyiz.</p>

  <p class="normal1">Çok güler. Gülme sırasının artık sonsuza dek kendisine geldiği kanısındadır. Bunu açık yürekle ortaya koymaktan da çekinmemiştir. Hem de bir sendika liderini öperken söylemiştir. İncedir. Narin kumaş dokur Ege’de. Gülmesinin bir nedeni de şu: Artık lokavt yapmasına gerek kalmamıştır. Aslında karışık bir iştir bu. Hani Ankara’da sigaranın zararı yokmuş ya, onun gibi bir şey.</p>

  <p class="normal1">“Demokratik ve laik cumhuriyete bağlı kalacağına” ant içmiştir. Ara sıra da viski içer. İçerken bazı şeyleri unutmuş gibi görünür. Yine de bunun çok seyrek olduğunu belirtelim. Çünkü milli içkiye daha önem verir. Rakısını kendi ürettiği arı içme suyuyla kefenlemeyi sever.</p>

  <p class="normal1">Bürosunda yürekli. Sofrada iyi yürekli.</p>

  <p class="normal1">Hüzünlendiği olur: Beyaz Zambaklar Ülkesi’nden kendisine pek bir şey kalmamıştır.</p>

  <p class="normal1">Ama, boş ver. Derinleşmek daha iyi. Derinleştikçe bir çeşit tasavvuf duygusuna ulaşır. Öyle ki Hacıbayram Veli’nin uzak yeğeni olduğunu da söyleyebilmektedir artık. Gerçeküstücü bir ressama soyağacının resmini yaptırırken bu yeğenlik gerçeğini temel bir hak ve özgürlük gibi kullanmıştır. Resim ticareti yapar. En temiz iş! Sanatın ta kendisi! Fotoğrafa da merakı vardır. Skandallarla beslenen haftalık magazinlerin sosyete sayfalarında dostlarıyla yan yana mahmur ve gülümser fotoğrafları yayımlanır. Büyük otellerin kumar makinelerine hiç itibar göstermez.</p>

  <p class="normal1">İlkokul öğretmenini arayıp bulma ve onu abat etme tutkusu içindedir. Ortaokul ve lise öğretmenlerine ise hiç yüz vermez.</p>

  <p class="normal1">Bir zamanlar sevdalı bir banker gibi banka alımlarına koşardı. Artık koşmuyor. Üzerinde koşulacak kaldırımlar yapıyor. Makine parkları unutuyor komşu ülkelerde.</p>

  <p class="normal1">Amerika’yı seven ve Amerika tarafından çok sevilen bir ruh. Ayrıca Pakistanlı bir yanı da var. Bu yüzden mi bilinmez, gözünün biri şaşı. Ama asıl olan öbür gözüdür.</p>

  <p class="normal1">Aşağıdaki dizelere kızmış olması beklenemez; çünkü daha önce okumamıştır:</p>

  <p class="normal1">“Üç anayasa ortasında büyüdün:</p>

  <p class="normal1">Biri akasya,</p>

  <p class="normal1">Biri gül,</p>

  <p class="normal1">Biri zakkum.”</p>

  <p class="normal1">Beyaz zambaklardan kırmızı zakkumlara...</p>

  <p class="sagdanithaf">3 Mayıs 1987</p>
</body>
</html>
