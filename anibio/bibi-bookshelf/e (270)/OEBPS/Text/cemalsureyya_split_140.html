<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_136">Metin Toker</h1>

  <p class="normal1">Metin Toker için 1966’da, Papirüs’te bir yazı yayımlamıştım. Aradan 23 yıl geçmiş. O yazıyı okudum geçende. Bir değişme olmuş mu Toker’de? Olmuşsa, nerede olmuş? İnsan değişir mi?</p>

  <p class="normal1">Aşağıdaki satırlar o yazıdan: “İşçi Partisi’ni ciddiye almaması, gerçekçi ve namuslu bir evreye giren Nadir Nadi’yi Sahibinin Sesi plakların bir komparsita tutkunu diye nitelendirmesi, Çetin Altan ve İlhan Selçuk’un eylemlerini kıskanması, Yön dergisinin getirdiklerini kulak ardı etmeye çalışması, Metin Toker’in sola karşı tutumunu iyice belirtmektedir: Zira sunidirler. Zira sahtedirler.”</p>

  <p class="normal1">Bugün nerede Metin Toker?</p>

  <p class="normal1">Bu arada şunu belirtmek doğru olur: İnönü’ler karşısında ezilmedi. Damat ya da enişte değil, doğrudan Metin Toker karşısındayız. Baştan beri öyle. Bir yiğitlik ve kişilik belirtisidir bu, unutulmamalı.</p>

  <p class="normal1">Aslında büyük gazeteci. Haftalık basının Attilâ İlhan’ı.</p>

  <p class="normal1">Attilâ İlhan deyince aklıma hemen Yalçın Küçük de geldi. Aklıma o gelince, bir başkası da geldi hemen: Coşkun Kırca. Coşkun Kırca da Devlet Partisi’nin Yalçın Küçük’üdür. Papirüs’teki yazıya bir “zeyl” olan bu notlarda işlevlerinin paralelliğinden ötürü Toker’le Kırca’ya bir arada bakmak kaçınılmaz geliyor bana. Böylece Metin Toker’in değişimi de ortaya çıkacak. Öyle geliyor.</p>

  <p class="normal1">Geçende şair Özdemir İnce ile konuşuyorduk. Ona göre gazeteciyi hiçbir biçimde yazar olarak görmemek gerekir. Gazeteci başka, yazar başka kişi. Ben bu konuda tam bir karar veremedim. Yine de Özdemir’in o lafı Toker’i ve Kırca’yı daha iyi tanımada yararlı olabilir galiba.</p>

  <p class="normal1">Metin Toker mizaha giriyor ve sadece mizah onda yazarlık girişimi yaratıyor; ama yazarlık gizligücünü de orada yitiriyor. Bütün Akis’çilerde görülen bir şeydir bu. En yakın örnek, Cüneyt Arcayürek. İyi gazeteci, gazeteci olarak kalmayı bilmeli, yazarlığa soyunmamalıdır.</p>

  <p class="normal1">Metin Toker yaş aldıkça demagojiden sıyrıldı. Ama bu kez de fazla sayılabilecek bir görev duygusuna kapıldı.</p>

  <p class="normal1">Kendi kişisel hayat deneyini Türkiye tarihi olarak görüyor. Bunu Devlet Partisi’yle anlaşılmaz bir hızla birleştiriyor. Doğruculuktan eskisi gibi uzak bir adam, ama gerçekçi, hatta natüralist. Yine de izlenimci. Nedense, son yıllarda tarihçi gibi de görmeye başladı kendini. Kişisel hayatını fazla büyümsüyor. Gazete yazısını edebi de sanmaya başladı.</p>

  <p class="normal1">Özdemir İnce’ye göre gazetecilik yazarlık değil; peki, Coşkun Kırca ne? O, gazeteci de değil, bürokrat. Yazdığı da rapor. Ama Devlet Partisi’nin sözcüsü olarak ne kadar hırçın! Terbiyesizliği bile vatan hainliği olarak gören bir Robespierre. Herkese ad takan, iyi yemek pişirmekle öğünen, buna karşılık gastritini ağlatı haline getiren bu mevcut düzen Robespierre’i. Kafaoğlu ile sallantılı anayasalar hazırlamış bir hukuki norm düşkünüdür. Ne yazık ki, her zaman haklı oldu. Raporlarında hırs, güzellik ve yer yer şiirsel saçmalık yan yana. Ama yasal çatıyı, ülkemizdeki devlet mekanizmasını iyi bildiği anlaşılıyor. Yalnız her yazısında en aşağı on tane “eğer” sözcüğüyle başlayan cümle var: Şartlı demokrat.</p>

  <p class="normal1">Toker’in her yazısı da “eşyanın tabiatı” deyimiyle süslenir: Natüralist dedik ya!</p>

  <p class="normal1">Devlet Partisi ne peki? Tam bilemiyorum. Ordu mu? Kontrgerilla mı? Süleyman mı? TÜSİAD mı? Amerika mı? Belirsiz bir kavram bu Devlet Partisi. Ama ortada dönüp duruyor işte.</p>

  <p class="normal1">Ne olursa olsun, Toker ve Kırca bu kavram adına konuşuyorlar sanki. Tehditlerde bile bulunuyorlar. Feyzioğlu bir gün şöyle demişti; “Bilseniz onları, dudaklarınız uçuklar!”</p>

  <p class="normal1">“Seversen mektup yolla” diye bir türkü sözü vardır. Metin Toker bunu kendinde iyice kişiselleştirdi: “Sevmezsen tehdit salla.”</p>

  <p class="normal1">Marx’ı sakalıyla küçümsedi. Mizah anlayışı bu Metin Toker’in.</p>

  <p class="normal1">Yine de zorlukların ortasında daha iyi düşünüyor.</p>

  <p class="normal1">Kırca zaten zorluklar adamı.</p>

  <p class="normal1">İki şemsiye yan yana ve iki “sütun” gibi duruyor:</p>

  <p class="normal1">İki sütun yan yana, anlayabilir misin?</p>

  <p class="normal1">Toker’in şemsiyesi o kadar yeşil ki!</p>

  <p class="normal1">Coşkun Kırca’nınki ise müşterek muhafaza altında.</p>

  <p class="sagdanithaf">17 Eylül 1989</p>
</body>
</html>
