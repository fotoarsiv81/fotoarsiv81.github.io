<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_127">Tahsin Saraç</h1>

  <p class="normal1">Ne var bakışında? Yabansı bir şey, vaşak, hatta kaplan. Ama zaman zaman da bunları delip geçen bir uranyum parıltısı.</p>

  <p class="normal1">Asurbanipal. Sümerli görünmek de istedi.</p>

  <p class="normal1">Şair, dilci, çevirmen. Sorunsal biçimde biten bir hocalık... Sanırım o sorunsallık Tahsin Saraç’ın daha sonraki hayatını etkiledi. 12 Mart’tan sonra kendinin daha çok farkına vardı. Şiiri, hatta dil tutumu da bulundukları doğrultuda daha kararlı bir kıvam kazandı.</p>

  <p class="normal1">En büyük öfkeyle en sevecen gülümseme yan yanadır onda. En haşin ve en uysal. Uranyum ve karbon.</p>

  <p class="normal1">En verimli çağında yüksekokuldaki öğretim görevinden ayrılması Tahsin Saraç’ta, yönetici olma, her plandaki mücadelesini yönetici olarak verme tutkusu yarattı. Siyasal tavrını keskinleştirdi. Türk Dil Kurumu kurultaylarında, özellikle kurultay sonunda yapılan yönetim kurulu seçimlerinde nasıl sert ve acımasız bir tutum içinde olduğunu anımsıyorum. Seçime değil de, savaşa giriyordu sanki. Bu tutumuyla, haklı olduğu çok şeyi benimsetememiştir kurultay üyelerine.</p>

  <p class="normal1">Sanat alanında da bir sorunsal yaşadı Tahsin Saraç. Ankara’da çok ünlü olup da İstanbul’da üstlerinde fazla durulmayan kişiler vardır. Tahsin Saraç bunlardandı. Hiç değilse son on beş yıl önceye kadar. Bir kasıt buluyordu bunda Tahsin Saraç. Belki de bu yüzden, bütün bir edebiyatı, özellikle de bütün bir şiiri karşısına almış gibiydi. Öfke dalgası bir de o yana yönelmişti.</p>

  <p class="normal1">Çok genç yaştan beri kalp hastası. Sayısız enfarktüs geçirdi, çoğunda yoğun bakıma alındı. Buna karşın, Tahsin Saraç deyince aklıma çok sağlam yapılı bir adam gelir. Kimi zaman rahatsızlanır, gider evine kapanır, yedi sekiz saat kanepede hareketsiz yatar ve o arada sigara içmez, sonra aslan gibi çıkar gelirdi.</p>

  <p class="normal1">Sigarasını öç alır gibi içtiğini anımsıyor dostları.</p>

  <p class="normal1">Öç, evet! Öç alacaktı. Her şey öç almak içindi, o “meyhane kuşları” göreceklerdi günlerini! Anlaşılıyor ki öç kavramı ya da duygusu Tahsin Saraç’ta stresin karşılığı bir sözcük ya da belirtiydi. Çünkü öç olanağı doğduğu anda (doğardı gerçekten de), vazgeçerdi Tahsin Saraç artık öç almaktan.</p>

  <p class="normal1">Dostluk duygusu öylesine büyüktü ki, onda düşmanlık duygusu da hiç değilse görünüşte büyük olacaktı elbet. Başka türlü açıklanamaz.</p>

  <p class="normal1">Dostluğu şu: Koca başkentte dostuyla günde bir değil, iki kez, kimi zaman da üç kez buluşurdu.</p>

  <p class="normal1">Dostluk duygusu klikçiliğe de götürdü onu. Kişisel mücadelenin kanıtlarına da. Savunma ve sığınma duygusu, saldırı ortak planına dönüştü. Getto, kale oldu. Tabii, Alamut Kalesi. Şu güzelliğe bakın, Ankara Kalesi’nde Hayyam var, Nizamülmülk var, Hasan Sabbah var. Tahsin Saraç hangisi?</p>

  <p class="normal1">1930’da Muş’ta doğdu. Gazi Eğitim Enstitüsü Fransızca Bölümü’nü bitirdi (1952). Devlet hesabına Fransa’ya gönderilerek Sorbonne Üniversitesi’nde çağdaş Fransız Edebiyatı ve Fonetik alanlarında öğrenim gördü. Hakkâri, Samsun ve Trabzon liselerinde öğretmenlik yaptıktan sonra, Gazi Eğitim Enstitüsü’nde Fransız Dili ve Edebiyatı dersleri vermeye başladı. 1970’te Balıkesir’e atandı, ama gitmedi, sağlık nedeniyle emekliye ayrıldı (1971).</p>

  <p class="normal1">Şiiri için şöyle yazmışım yıllarca önce: “Öz Türkçenin şairidir Tahsin Saraç. Yeni sözcüklerden süzer şiirini.” Aslında sanatta gerçekleştirdiğinin çok üstünde bir sanat-kültür-düşünce birikimine sahipti.</p>

  <p class="normal1">Son yıllarda hayatını daha çok, doçentlik sınavına giren öğretim üyelerine Fransızca dersi vererek kazanıyordu.</p>

  <p class="normal1">Lacivertler, koyu griler, koyu renkler... Tahsin Saraç hep böyle giyinir. Ama ben onu başka bir kıyafetle anımsıyorum. Kış. Tahsin Saraç’ın üstünde kürk yakalı bir palto, başında kalpak, gece yarısı. Kızılay’dan Kavaklıdere’ye doğru yürüyor. Elinde sigara.</p>

  <p class="normal1">Ve çok yalnız.</p>

  <p class="normal1">Asurbanipal. Ava gider, kitap biriktirir, cesurdur.</p>

  <p class="normal1">Şemsiyesi sahtiyan.</p>

  <p class="sagdanithaf">2 Temmuz 1989</p>
</body>
</html>
