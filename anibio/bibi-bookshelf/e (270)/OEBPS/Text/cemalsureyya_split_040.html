<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_37">Bir Bürokrat</h1>

  <p class="normal1">Anılarını yazmış. Kitabın adı Yenilgi. Bir nüshasını da bana getirdi. Tefrika edilmesi için büyük bir gazeteye vermiş. Daha bir sonuç alamamış. Bürokratlık aygıtı içindeki deneyini kamuoyuna yansıtmak istiyor. “Belki,” diyor, “birkaç kuruş da geçer elime.” Ayrılırken şöyle dedi: “Bunlar mı haklı yoksa? Bizler yanlış bir hayat yolu mu izledik? İnan ol, ev kiramı zor ödüyorum.”</p>

  <p class="normal1">Ev kirasını zor ödeyen adam, benim Siyasal’dan sınıf arkadaşım. Maliye Bakanlığı’nın gelmiş geçmiş en renkli kişilerinden biri. Öğrencilik yıllarında da öyleydi. Çok küçük, ilerici, sol bir grubun kendini hiç önermeyen, ama her zaman önde gelen üyesi. Güzel konuşmasıyla dikkati çekerdi. Sınıf arkadaşlarından bir iki yaş büyük olması, daha birinci sınıfa evli olarak başlaması, üstünlüğünü, başarılarını deney fazlalığına yoranların sayısını artırmıştı.</p>

  <p class="normal1">Maliye Hesap Uzmanı oldu. Bir ara TRT Genel Müdür Yardımcılığı yaptı. Türkiye İşçi Partisi milletvekili adayı. Söylentiye göre çok alt sıralarda yer aldığı için seçim yerine gitmemiş. Kendisi bu olayı başka türlü yorumluyor ama. Partiye büyük katkıları olacağı düşüncesiyle özellikle çağrılmış; daha sonra da o olanağın elinden alınması için alt sıraya konmuş. Bu konuda fazla bir şey bilen yok.</p>

  <p class="normal1">Seçimlerden sonra Maliye Bakanlığı’na dönmek istedi. Yuvası, Hesap Uzmanları Kurulu, istemedi onu. Zor ve işsiz aylar geçirdi. Sonunda bakanlığa bu kez küçük bir unvanla (raportör) girdi. Yeni görevi Gelirler Genel Müdürlüğü’ndeydi. O sıra Maliye Bakanı Sait Naci Ergin, Gelirler Genel Müdürü Adnan Başer Kafaoğlu. Yeni raportör, uğraş alanındaki çalışmalarını öyle geliştirdi, bakanlık içinde öyle çarpıcı kıldı, öyle etkin duruma getirdi ki, genel müdür yardımcılarından da, hatta bazı genel müdürlerden de ad olarak öne geçti. Hem de, Maliye Teftiş Kurulu kendisini karşısına aldığı; yuvası olan Hesap Uzmanları Genel Kurulu’nu kendisi karşısına aldığı halde. Kafaoğlu ondaki hem pratik, hem düşünsel yeteneği sezmişti, çok yararlandı.</p>

  <p class="normal1">Ünlü genel müdürler, müsteşarlar vardır. Ama raportör kadrosunda onlardan çok ün yapan, hatta çalışma alanını türlü esnekliklerle genişleterek iş yapan tek maliyeci odur.</p>

  <p class="normal1">Tek zırhı gözlükleri olan bu adam ne yaptı? Bürokrasinin ağır işleyişini düzeltme, iş gerçeğine doğal olması gereken bir akış getirme işlevini üstlendi. Ne var ki bu işleviyle bürokrasi çarkını tam tersine çevirdi. Yasaları değil, ama yazışmaları aşan, ilerki günlere erteleyen bir çalışma düzeni kurdu. Asıl ilginç olan şey, bunu koskoca Maliye Bakanlığı’na ve bürokrasi aygıtına nasıl kabul ettirdiğidir. Belki de bakanlığın böyle bir duruma gereksinimi vardı.</p>

  <p class="normal1">On beş yılı aşkın bir süredir vergi dairelerinin kapılarında görmeye alıştığımız mali sloganlar onundur: “Vergilendirilmiş kazanç kutsaldır.” Maliye’de halkla ilişkiler konusuna yeni bir hava getirdi. Rahat, cüretli ve hırslıydı. Sonunda, kimi zaman alaya alındı, kimi zaman kınandı. Afişle vergi toplamaya çalışıyor diye suçlandı. Ütopyacıydı. Ama gerçeğin ütopya sınırlarını bulmaya çalışıyordu. Yıllar sonra TRT’nin bir vergi programında, duvara asılı bir panoda onun şu sloganının Atatürk’e mal edildiğini okuyacağız: “İradesiyle kendini vergilendiren halk, millettir” (Kemal Atatürk).</p>

  <p class="normal1">Bir sürü düşmanı vardı. Kişiler değil; kurullar, genel müdürler, partiler düşmanıydı onun. Türkiye İşçi Partisi için görevden kaçmış biri; Hesap Uzmanları Kurulu için Gelirler Kontrolörlüğü mesleğini kurumlaştırarak ve büyüterek çeşitli rahatsızlıklar yaratmış bir dönek; Maliye Teftiş Kurulu için klasik iş ciddiyetine caydırıcılık getirmiş bir fenomen.</p>

  <p class="normal1">“Lümpen bürokrat” demişti biri onun için.</p>

  <p class="normal1">Yazışmaları aştığını söylemiştim. Bir örnek vereyim. 1972 ’de miydi, kendi hazırladığı vergi yönetimi tasarısına somut planda işlerlik kazandırmak amacıyla İstanbul ’da vergi dairesi müdürlerine lojman sağlamak istiyordu. Yasal olarak kolay değildi bu. Gitti, Ataköy ’de, Emlak Kredi Bankası’nın yaptırdığı birkaç bloku vergi dairesi yapacağı gerekçesiyle satın aldırdı. Bir ay sonra yanlış düşündüğünü, oraların vergi dairesi için elverişli olmadığını; ama bir kere alınmış bu binaların vergi dairesi müdürleri için lojman yapılmasından başka çare olmadığını bakanlığa kabul ettirdi.</p>

  <p class="normal1">27 Mayıs’ta kurulan soruşturma kurullarında bilirkişi olarak çalıştı. Gelirler genel müdür yardımcısıyken tasarruf bonolarının vergilendirilmesiyle ilgili ayrıntıları o hazırladı. Finansman Kanunu da büyük ölçüde onun elinden çıkmıştır. İş yapma duygusu onu ideolojinin ve siyasetin dışına attı. Sadun Aren’le de, Dündar Taşer’le de dosttu. Sonunda da Demirel hayranı olup çıktı. Nasıl oldu bu?</p>

  <p class="normal1">OECD nezdinde Türkiye delegasyonuna atanmıştı. Ama vergi yönetimi reformuyla ilgili çalışmalarına öylesine coşkuyla sarılmıştı ki, dış göreve atanma emrini tebellüğ etmek istemiyordu. Gitmeyecekti. Belki sonra gidebilirdi. Arkadaşlarının baskıları ve bakanın üstelemesi sonunda yurtdışına gitmek zorunda kaldı.</p>

  <p class="normal1">Kaç kez gitti yurtdışına? Kimi zaman kendisinden kurtulmak için yolladılar. O, çalışmak istiyordu. Yurtdışı görevleri, bütün yararlarına karşın istemedi. Müsteşarlığı söz konusu oldu. Önlendi.</p>

  <p class="normal1">Bugün anılarını gazetede yayımlamayı düşünüyor. Başka hiçbir şeyi yok. Kitaba baktım, daha çok bir düşünce kitabı. O gazete onu yayımlar mı?</p>

  <p class="sagdanithaf">4 Ekim 1987</p>
</body>
</html>
