<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_96">Ali Topuz</h1>

  <p class="normal1">Ali Topuz için bir gün şöyle yazılacak: Açlık grevi yapılırken; O, tokluk grevi önerilerine katıldı.</p>

  <p class="normal1">Yukarıdaki söz doğru mu? Tam değil. Çünkü doğrudan sosyal bir içeriği var. Ali Topuz’un yüzünü tam ortaya çıkarmıyor. Onun için söylenecek ilk söz bu olmamalı. Son derece kişisel ve içeriksiz politika, salt politika önemli Ali Topuz için. Özlediği düşünce değil, varacağı nokta ağır basar. Yine de, hayat çizgisine baktığımızda, her çıkışında sonunda “tokluk grevi” kıyılarına vurduğunu görüyoruz.</p>

  <p class="normal1">Tutkulu, zeki, gözükara.</p>

  <p class="normal1">Kullanılırken kullanır.</p>

  <p class="normal1">Bülent Ecevit’in 12 Mart’tan sonra CHP’deki büyük çıkışının en etkili destekçilerinden biriydi. Daha sonra onu partinin İstanbul İl Başkanı olarak görüyoruz. Görevi, partiyi, öteden beri “işgal” etmiş bulunan İsmet Paşa yandaşlarından temizlemekti. Bunu büyük bir beceriyle gerçekleştirdi. O arada Ecevit’i memnun etti. Ne var ki bu kez doğrudan kendine ve içinde bulunduğu takıma bağlı kişilerle doldurmuştu İstanbul il ve ilçe kuruluşlarını. Büyük bir bölüğü niteliksiz, hatta düzeysiz politikacılardı bunların. Ecevit gerçeği fark etti. Ali Topuz gereğinden fazla güçlenmişti. Sonra ne oldu? Bülent Ecevit, Ali Topuz’dan uzaklaşmaya başladı. Ali Topuz’un ve arkadaşlarının tepkisi çok katı oldu. Hatta, kaba. Aytekin Kotil’in genel başkan için söylediği sözleri anımsıyorum. İstanbul Belediye Başkanı, İstanbul’a gelen başbakanı karşılamaya bile gitmiyordu.</p>

  <p class="normal1">Partisini değil, parti içindeki takımını seviyor. Bencilliğini takım bencilliğiyle özdeşleştirmiş. Başlangıçta iyi ekip adamı, bir süre sonra takım bencili. Hasımlarını yalnız kendi partisi içinden seçen politikacı.</p>

  <p class="normal1">Kişisel amaç çılgını. Para pul yönünden dürüst olduğu söylenir. İçeriksiz politika hırsı onda başka her şeyi silecek kadar öne çıkmıştır zaten. Ecevit’le bozuştuktan sonra partide bir AP’li tavrıyla yaşadı. Bugün SHP’de, sadece CHP’li. Hem de sanki Erdal İnönü’cü değil, İsmet İnönü’cü CHP’li.</p>

  <p class="normal1">Rize’de doğmuş, ama iyice İstanbullu. Yine de Karadeniz sultası arar. Bakanlığında başarılı olduğunu söyleyenler var. Ama toplu konut sorunu için önerilmiş çözümlere bir inşaatçı grubun gözüyle bakmış olduğu da biliniyor. Örgütten koparın, ortaya daha iyi bir adam çıkar. Ama o artık Ali Topuz değil, bir başkası olacaktır. Ali Topuz için ideal yer il başkanlığıdır. Tabii İstanbul il başkanlığı. Koşacak, temizleyecek, çelme atacak... Biraz aşağıda durup yukarıdakilere kök söktürecek. Kız Kulesi’ni il yapın, gidip orada oturur.</p>

  <p class="normal1">Partide hiçbir zaman birinci adam olamaz. İkinci adam olarak bir süre yararlı, sonra tehlikeli.</p>

  <p class="normal1">Sindbad’ı üçüncü kaptan yapın. İşte size Ali Topuz.</p>

  <p class="normal1">SHP’de 12 Eylül dönemine sempati duyan kaç kişi vardır acaba? Ali Topuz’un partisinin içinde Roma valisi gibi dolaşması bu soruyu akla getiriyor.</p>

  <p class="normal1">Şu tokluk grevi lafı da nereden geldi aklıma! Adamlar çökmüşler sofranın başına boyuna atıştırıyorlar. Saatlerce, günlerce durmadan yiyecekler. Açlık grevinden çok daha trajik. Bir günde gider adam. İşte Ali Topuz böyle bir eylemi destekliyor.</p>

  <p class="normal1">Jimnastiği fazla ileri götürdü ve sonunda ölümcül bir dansa dönüştürdü: “Feyzioğlu dansı.” SHP’de yabancı öğedir bence. Elbet SHP yaşama olanağı bulabilirse.</p>

  <p class="normal1">Mimarı olduğu yapının harcında kötü malzeme bulunduğunu söylüyor. Bunun da Resmi Gazete’de ilan edilmesini istiyor. Üstelik yüksek mimar.</p>

  <p class="normal1">Yeni şemsiyesi kaputbezinden.</p>

  <p class="normal1">Eskisi gibi.</p>

  <p class="sagdanithaf">27 Kasım 1988</p>
</body>
</html>
