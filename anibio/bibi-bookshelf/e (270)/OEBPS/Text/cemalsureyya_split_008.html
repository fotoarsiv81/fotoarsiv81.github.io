<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_5">İhsan Doğramacı</h1>

  <p class="normal1">Gülümseme hakkını da zaman zaman kullanmaktan vazgeçmeyen nobran yüz. Haydar Saltık’ın sivili ve laiki.</p>

  <p class="normal1">1915 Erbil (Kerkük) doğumlu İhsan Sabri Doğramacı’nın TC yurttaşlığı 1947’de gerçekleşmiş; güzel şey. Ama bunun ABD’den döndüğü gün, hemen o gün gerçekleşebilmiş olması da çok ilginç.</p>

  <p class="normal1">Vakıf esprisini ABD’deki anlamıyla ülkemize ilk getiren, hiç değilse bu espriye yatkınlık kazandıran adam. Entelektüel hayatımızın Özal’ı. Fon ne demek? Doğramacı’daki vakıf demek. Üstelik, Doğramacı’daki, vakfı siyasal plana dönüştürme gücü, Özal’ın fonlarla yaptırabileceğinden çok daha büyük. Çünkü işini duyarlıksız terazi sistemiyle gerçekleştirmekte.</p>

  <p class="normal1">İlk özel üniversiteyi kurmak istedi; vakıf üniversitesi, kuracaktır. Ayrıca Fortune dergisindeki örneklere dayanarak vakıf devleti de kurmak isteyecektir. Nasıl? Kendi deyimiyle her işi “başka kaynaklardan yürüterek”, “hiçbir yerden tek kuruş almadan” oradan oralara milyarlar aktararak...</p>

  <p class="normal1">Ülkemizdeki iki ayaklı “üs”lerin en sevimlisi; “tesis” de diyebiliriz. Çokuluslu (ABD, Fransa, Türkiye, İsviçre, Irak) profesör.</p>

  <p class="normal1">Ferdinand Lundberg’in Para Babaları (The Rich and Super Rich) adlı yapıtının bir yerinde şöyle bir cümle vardır: “Sovyetler Birliği’nde politika ile ilgilenebilmek için mutlaka Komünist Parti’ye üye olmak gerekir. ABD’de ise kişinin siyasa içinde etken rol alabilmesi için mal mülk sahibi olması şart.” Doğramacı’nın ülkemizde bu ikinci örneği tutundurmada büyük payı oldu. Vakıf, yani vergisiz servet ve gelir. Servetin belirsizliği, belirsizliğin gücü...</p>

  <p class="normal1">Doğramacı, Irak’taki petrol ortaklığı paylarını satarak eşiyle birlikte İsviçre’de bir Çocuk Sağlığı Vakfı kurdu. Vakıfların üst kademe yöneticilerinin son derece değerli, kusursuz politikacılar oldukları gerçeğini çok iyi bilir. İngilizcede vakıf yardımları için kullanılan bir deyim vardır; Doğramacı o deyimin yardımlardaki ön ya da art niyeti açıkladığının da pekâlâ ayrımındadır: Aç köpekler! (Hungry dogs!)</p>

  <p class="normal1">Hendek Savaşı sonrasında Selman-ı Farisi.</p>

  <p class="normal1">Kimi zaman da, ne yazık, Yasef Nasi.</p>

  <p class="normal1">Güler yüzlülüğü zorbalığın maskesi olarak kullanmakta usta. Dikkat edersek, 12 Eylül’den bu yana yüzü her geçen gün biraz daha masummuş gibi geliyor bize. Gerçekte işlevi, oligarşiyi töhmetsiz göstermek. Hoşnutsuzluğu denetim duygusu, müdahaleyi ağırbaşlılık gibi kullanabiliyor.</p>

  <p class="normal1">12 Mart’tan önce üniversitede hatırı sayılır ölçüde özerklik yanlısı göründüğünü de unutmayalım. Daha sonra, o da Demirel gibi (onunki kadar açıkça olmasa da) MHP eylemlerinden bir şeyler ummaya başladı: “Tuttuğunu koparan milliyetçi!” 12 Eylül’den sonra ise özerkliğe tam karşı çıktı; onu kazıdı.</p>

  <p class="normal1">Mamak Askeri Cezaevi talimatı ile YÖK yönetmelikleri arasında, tarihsel planda, gerçek içerik yönünden pek bir ayrım yoktur. Doğramacı, vakıf devleti için, boy atmasını özlediği elitin öğrenim yeri olarak bazı üniversiteleri pilot kurum saydı. Yeni elit, Özal’ın lümpeninden çekilmiş kumla, kendisinin yumuşak başlı yüksek bürokrat gönüllü genç işadamı kireciyle oluşmalıydı. Yeni iç-evlilikler kurdu. O oluşumun gerçekleşmesi için rastlantı öğesine dayanmaktan da zaman zaman çekinmedi.</p>

  <p class="normal1">Bayar, Atatürk’ün yanında nasıl duruyorsa, Evren’in yanında öyle durdu. Belki biraz daha iyi.</p>

  <p class="normal1">SBF köşeye gitti. ODTÜ kenara kaydı, Boğaziçi parıldadı. Hacettepe yerine tam oturdu.</p>

  <p class="normal1">Kimi zaman kollarını sevinçle yukarı kaldırarak koşan bir Elam veziri gibi boy gösterdi.</p>

  <p class="normal1">Kimi zaman kampuslarda bir “şerif” raconuyla yürüdü.</p>

  <p class="normal1">Tutsaklığın rektörü. Sakal yorumcusu. Üniversite öğrencisini, hatta öğretim görevlisini kendi yapıtının adıyla görmek ve göstermek istedi: Prematüre Çocuk... Vakıf devleti kurulduğu zaman, Milli Piyango büyük ikramiyeleri hemen her zaman satılmamış bilete çıkacak. Ve Doğramacı son derece inandırıcı bir tavırla, bunun dünyanın her yerinde böyle olduğunu söyleyecek.</p>

  <p class="normal1">Atatürkçü olmaktan çok, Atatürkiyeci.</p>

  <p class="normal1">Yurtsever elbet, ama daha çok da yurtsevici.</p>

  <p class="normal1">Hacettepe Üniversitesi’ni çocuk hastanesi olarak kurduğu yıllar, ne yazık ki, Ankara’nın hava kirliliğinin de hemen başladığı yıllar olmuştu.</p>

  <p class="normal1">Elbet, bir rastlantı olarak.</p>

  <p class="sagdanithaf">25 Ocak 1987</p>
</body>
</html>
