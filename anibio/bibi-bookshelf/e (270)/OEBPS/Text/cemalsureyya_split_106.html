<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_102">Fethi Naci</h1>

  <p class="normal1">Parasız yatılının zaferi, aynı zamanda gövde gösterisi. Halk çocuğu geliyor ve sözü alıyor. Babası karpuzcu Fethi Ağa sadece imzasını atabiliyordu: Feti. Feti’nin oğlu Türkçenin ve yazının en büyük satraplarından biri olacak. Devlerinden biri.</p>

  <p class="normal1">Düşünceleri yüzünden iki kez işten atıldı.</p>

  <p class="normal1">İ.Ü. İktisat Fakültesi’ni bitirdikten sonra bir kamu kuruluşunda çalışmaya başlamıştı. Boğaz tokluğuna kontrolör. 1951’de İstanbul Yüksek Tahsil Gençlik Derneği kurucu ve yöneticileriyle birlikte tutuklanınca işten çıkarıldı.</p>

  <p class="normal1">1960-1965 yılları arasında özel sektörde büyük bir madeni eşya fabrikasında yöneticiydi. Yine düşüncelerinden dolayı işten atılacak. Oradan aldığı kıdem tazminatıyla (17 bin TL) Gerçek Yayınevi’ni kurdu. O günlerde de büyük para değildi bu. İktisat Fakültesi’ne girmek için de babasının sattığı çamaşır teknesinin bedeli olan 20 lirayı cebine koyarak gelmişti Giresun’dan İstanbul’a...</p>

  <p class="normal1">Burada hemen şu soru beliriyor: Nelerin altını çizerek daha iyi anlatabiliriz Fethi Naci’yi? Önce hemen belirtmeliyim, Naci’yi Türk edebiyatından bir an çıkarsak, o edebiyatın dengesi bozuluverir. Seveni var, sevmeyeni, hatta düşmanları... Ama bu bir gerçek. Yanlışları da var belki. Ama bu bir gerçek; Fethi Naci’siz bir Türk edebiyatı, hele bir 1950 kuşağı, hele hele roman ve şiir düşünemeyiz. Karşıtlarından da örnek vererek bu yöntemin sağlamlığını ortaya koyalım: Attilâ İlhan’sız bir şiir, düşünülebilir mi? Asım Bezirci’siz bir İkinci Yeni?</p>

  <p class="normal1">Parasız yatılılıktan söz etmiştim yukarıda. Parasız yatılılık Türk eğitim sisteminin doruk noktasıydı bir zamanlar. Türk aydınının simgesi eskiden Mülkiyeli ise, 1940’lı yıllarda da lisede parasız yatılı okuyanlar oldu. 1960’lı yıllardan sonra da öğretmenler... Fethi Naci parasız yatılı öğrencinin prototipidir. Kişiliğini birkaç öğe açıklar: Babası, lise yılları, sol planda yer alışı, özeleştirisi ve Fransızca öğrenme yöntemi.</p>

  <p class="normal1">İçli delikanlı.</p>

  <p class="normal1">Duyarlığı onda kolay silinmez bir duygusallık da yarattı. Sainte Beuve’de yaratıcılık, analizi yer yer tehlikeye düşürür. Fethi Naci’de ise analiz yaratıcı tavırla hem güçlenir, hem de biraz örselenir. Kusuru, şairliğini hiçbir zaman yitirmek istememesidir. Lisede sevdiği kızla birlikte iftihara geçmiş tek öğrenci. Yakasında nergis.</p>

  <p class="normal1">Fransızcayı kendi deyimiyle “petkayı sıkarak” öğrendi. Sol düşünce kaynaklarına uzanabilmek için. Bu alandaki Türkçe kitaplar bitince para biriktirerek Editions sociales’in ucuz yayınlarını aldı. Fransızcayı bir bakıma Marx’tan öğrendi. Tıpkı Sait Maden’in aynı dili Baudelaire’den öğrenmesi gibi. Erdoğan Alkan’ın Verlaine’den öğrenmesi gibi.</p>

  <p class="normal1">Fethi Naci’nin sanat hayatındaki ağırlığını söylerken onun sanatçılar üzerindeki düşünsel etkisinden de söz etmek gerekir. Sanatçılar sözü eksik burada, aydınlar desek daha iyi. Yeryüzü ve Beraber dergilerindeki Oktay Deniz adıyla yazdığı yazıları, sonra özeleştirisini düşünüyorum bunu söylerken. Özeleştiride sanata tam döndü ve ileriyi, bugünü gördü.</p>

  <p class="normal1">Arada kişisel hayatında büyük bir olay var. 24 Aralık 1976’da, kızını ve yeni ayrıldığı eşini bir trafik kazasında yitirince, aynı anda “iki kez” öldü. Bu yüzden gelecekteki üçüncü ölümü o kadar önemsemiyor. Büyük bir takvimsizliğe girdi o tarihten sonra. Bunun yazılarına yansımamış olması düşünülemez. Yine de çok yansımadı. Belki biraz daha ısırıcı oldu. Daha çok seçmeye başladı. Ama, sanırım kişisel hayatında, o iki ölümü fazlasıyla yaşadı.</p>

  <p class="normal1">Yargılarına bağlı kalmadı. Kendisi değiştikçe değil, karşısındaki sanatçının değiştiğini duyumsadıkça yargıları da değişti. Çelişki mi, zorunluluk mu?</p>

  <p class="normal1">Dobra.</p>

  <p class="normal1">Türler arasındaki ilişkiyi en iyi bilen eleştirmen.</p>

  <p class="normal1">Küser, öfkelenir. Ama yazısında öç almaz. Daha doğrusu hiç öç almaz.</p>

  <p class="normal1">Yazdığı her şeyin temelinde araştırma var. Yakın çevresine tam egemen. Bu ona gerinme hakkı veriyor. Gerinirken eli bir iki kişinin yüzüne, çenesine çarpıyor. Bu yüzden çok kişi ürker ondan.</p>

  <p class="normal1">Evet, parasız yatılı. Hem parasız, hem yatılı.</p>

  <p class="normal1">Şemsiyesi ise uykusuz; hem yatılı, hem uykusuz.</p>

  <p class="sagdanithaf">8 Ocak 1989</p>
</body>
</html>
