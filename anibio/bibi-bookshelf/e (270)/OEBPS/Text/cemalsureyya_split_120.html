<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_116">Anavatan</h1>

  <p class="normal1">Tarihler, sözcükler ve insanlar... Bunlar kimi zaman büyülü ya da elverişli bir an içinde buluşuyorlar. O an, sözcükleri açıklayıcı, hatta belirleyici kesişme noktaları haline getiriyor. Başlangıçta kelam vardı ya, kelam konuşmaya başlıyor. Şeyi düşündüm geçenlerde, Turgut Özal’ı, 26 Mart yerel seçim sonuçlarını ve ANAP’ı. Daha önce aklıma gelmemişti. Ne demek Anavatan, diye düşündüm. Gerçekten ne demek? Vatan varken anavatan, yurt varken anayurt ne oluyor? Bunu düşündüm.</p>

  <p class="normal1">— Herhalde Turgut Özal buldu bu adı.</p>

  <p class="normal1">— Sanırım o. Şemseddin Sami’nin Kamus-ı Fransevi’sini açtım hemen. Bendeki ikinci baskı, 1898 tarihli. Birinci baskı Atatürk bir yaşındayken yapılmış... Daha sonra İngilizlerin Webster’s’ini açtım. Aaa, tuhaf şey, “anavatan” sözcüğü Turgut Özal’ı, Ahmet Özal’ı, 12 Eylül’ü, 24 Ocak Kararları’nı, İMF’yi nasıl da özetliyor!</p>

  <p class="normal1">— Nasıl yani?</p>

  <p class="normal1">— Önce Şemseddin Sami’nin tanımını ele alalım. Ona göre anavatan, sömürgelerde (müstemlekât) oturan kişilerin asıl yurtlarıdır (vatan-ı asliyeleri). Yani Anavatan kavramında çift vatan kavramı var. Ya da çifte vatan.</p>

  <p class="normal1">— Çifte pasaport gibi.</p>

  <p class="normal1">— Bildin. Şöyle düşünelim: Vatanım var, bir de anavatanım. Vatandan daha büyük sözcük var mı? Niye olsun bir de anavatanım?</p>

  <p class="normal1">Belki de Turgut Özal bu adı bulurken ya da buldururken başka şey düşündü... Vatanın güzel olduğunu, sözgelimi... anamız gibi olduğunu...</p>

  <p class="normal1">— Bence de öyle düşünmüştür. Ama bilgisizlik, bilgiden daha çok açığa vurur gerçekleri. Bence mutlaka senin dediğin anlamda düşündü. Ama sözcükler, ama kelam, elimizden kaçıp gider ve ötede bir yerde profilimizi de çizer. Şimdi düşün bir, Türkiye’de Anavatan Partisi kurulabilir mi? Anavatan şu: Ben bir coğrafya parçasında oturuyorum, ötede bir yerde anavatanım var. Sözgelimi Kıbrıs’ta bir anavatan partisi kurulabilir. Gerçek anlamını da orada her zaman taşır. Ama Türkiye’de kurulan Anavatan Partisi’nin “anavatanı” nerededir acaba? Uzakdoğu’da mı, Uzakbatı’da mı, Suudi Arabistan’da mı, Orta Asya’da mı, Amerika’da mı, Grönland’da mı?</p>

  <p class="normal1">— Türk Dil Kurumu’nun Türkçe Sözlük’ünde “anayurt” sözcüğü şöyle açıklanıyor: İlk yurt, eski yurt, başlangıçtaki yurt. Buradan alırsak, Anavatan Partisi Orta Asya özlemini mi taşıyor? Yani kökenimize, geleneklerimize, tarihimizin altyapısına inmek?..</p>

  <p class="normal1">— Ne olursa olsun, bir çifte standart var anavatan kavramında. Ancak emperyalist ülkeler tarafından kurulabilir. Bir azgelişmiş ülke için, bir gelişme yolundaki ülke, bir Üçüncü Dünya ülkesi için kendi toprağı üzerinde anavatan kavramı en azından yabancılaşmayı benimsemek anlamına gelir. Ayrıca, Orta Asya niye tarihimizin mutlak altyapısı. Tarihi boyunca Anadolu’nun nüfusu 10 milyonun altına hiç düşmemiş.</p>

  <p class="normal1">— Özal’ın büyük saygı duyması gereken İsmail Hami Danişmend de Fransızca-Türkçe Büyük Dil Kılavuzu’nda anavatan sözcüğünü Şemseddin Sami gibi tanımlıyor: “Bir müstemlekenin tabi olduğu memleket.” Türkiye müstemleke mi, memleket mi, hangisi? Kısacası iş yalnız Özal’ın bilgisizliğinden doğmuyor. Sözcükler de belirsiz.</p>

  <p class="normal1">— Daha doğrusu belirsizleşti. Sözgelimi birkaç ay önce papatyalar arasında bir anket düzenlenmişti. Turgut Bey, en çekici erkek seçildi. Şimdi akıl var yakın var...</p>

  <p class="normal1">— Ama Özal’ın en çekici erkek seçilmesi de sözcüklerdeki yazgıcı özü göstermiyor mu? Yazgı başlangıçta belirsizdir zaten. Aslında bir Kazanovalık var Turgut Bey’de. Daha doğrusu Kazanova onun bazı işlevlerini iki yüz yıl önce üstlenmiş.</p>

  <p class="normal1">Kazanova çekici erkek. Ama aynı zamanda XVIII. yüzyılın işbitirici ekonomi uzmanlarından biri. Piyangoyu, fon uygulamasını, pay senetleri çevrimini ilk o bulmuştur. Çok pasaportlu Prens.</p>

  <p class="normal1">— Bir de Dunkerk olayı var...</p>

  <p class="normal1">— Deniz otobüsleri olayı. Kazanova’yı Dunkerk’e yolladılar. Görevi şunu incelemekti: Kralın ısmarladığı bir geminin yapımı neden bir armatörünkinden 6 kat daha pahalıya mal oluyor? Bunun gizini çözecekti. Çözdü.</p>

  <p class="normal1">— İngilizce anavatan “home” anlamına da geliyor. Konut demek.</p>

  <p class="normal1">— Daha birçok sözcük var. İyisi mi yetinelim biz burada. Çok sözcük sözü bozar. Şöyle bir noktaya geldik: Vatanda anavatan adıyla parti kurulmaması gerekir. Buna dilbilimci de arşiv güzeli de katlanamaz.</p>

  <p class="ideitalik">(Can Yücel, Nasrettin Hoca ve Eşref, kol kola sahneye girerler. Ortadaki gülümsemekte, öbür ikisi küfretmektedir.)</p>

  <p class="sagdanithaf">16 Nisan 1989</p>
</body>
</html>
