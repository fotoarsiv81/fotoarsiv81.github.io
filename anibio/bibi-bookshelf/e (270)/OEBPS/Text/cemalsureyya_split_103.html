<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_99">İlhami Soysal</h1>

  <p class="normal1">Otuz, otuz beş yıldır görürüm yazılarını. Sanırım, bir kez de karşılaştık. İki üç yıl kadar önce. Bir kokteylde miydi? İki satır konuşmuştuk. Ama sokakta, sinemada, tiyatroda çok rastlamışımdır ona. Uzaktan bakmışımdır. Tanıyor muyum İlhami Soysal’ı?</p>

  <p class="normal1">İki türlü tanımışım. Önce kendi kusurumla ve uzaktan. Sonra onun gerçek konumuyla ve yakından.</p>

  <p class="normal1">Kusurumla dedim, evet uzun süre hep bir edebiyatçı, bir şair gözüyle bakmışım İlhami Soysal’a. Bizim kuşağın çıkış günlerinde o da edebiyat dergilerinde sık sık boy gösteriyordu. Bizlere de biraz karşı mıydı ne? Sonra antolojiler yayımladı. Burada, benim açımdan, bir karışma olmuş. Onun için daha çok edebi bir değerlendirmem biraz uzun sürmüş. Güzel adamı çok sonra seçebilmişim. Ya da, işte, düşünme olanağı bulamamışım üstünde. 12 Mart’a kadar öyle. Ayrımına geç varmışım.</p>

  <p class="normal1">Adam tümden bodoslama. Dağ bodoslaması! Yazısından ona değil, ondan yazısına gitmek istersek, şu cümleyi de atlamamak zorundayız: Kaya gibi adam! Cemal Tural Paşa yıllar önce niçin dövdürtmüştü adamlarına onu? Bir fizik yalçınlığa da haddini bildirmek için. Bir coğrafya düğümünü, bir talveği, bir simgeyi dövdürtmüştü Tural.</p>

  <p class="normal1">İlhami Soysal Türkiye basınında üstlenmenin, yiğitliğin, sürekli yanıt veren gerçeğin, güvencesiz cesaretin prototipi oldu.</p>

  <p class="normal1">Sahipsizliğe aldırmayan çıkış.</p>

  <p class="normal1">Bir öke değil, büyük bir yetenek değil; ama bir kuşağın bütün siyasal-toplumsal-düşünsel-sanatsal-duygusal-insansal serüveninin ortak ya da ortalama çizgisini onun hayatında bulabilir; o hayatla o çizgiyi açıklayabilirsiniz. Bir cesaretiniz olmuşsa, belirli çizgileri ondan da geçer. Diyebiliriz ki bizlerin, hepimizin yüzü var onun fotoğrafında.</p>

  <p class="normal1">Arenada çıplak ve silahsız savaşçı.</p>

  <p class="normal1">1950 kuşağının koçbaşı.</p>

  <p class="normal1">Yine edebiyat, İlhami Soysal’ın uzun ve aynı kişide kolay yinelenemez serüveni bir şiirle başlamış. Yazdığı değil, okuduğu bir şiir bu. Bursa Lisesi’nde öğrenciyken okulda düzenlenen bir sanat matinesinde Nâzım’dan okuduğu dizelerle karalanıyor, fişleniyor. Bu onun belirleyici hayat yoludur artık: Son Havadis, Akis, Kim, Sosyal Adalet, Milliyet, Akşam, Yön, Devrim, Yeni Ortam, Vatan, Demokrat yeniden Milliyet... Akla gelen hemen bütün ilerici gazete ve dergilerde görünecek.</p>

  <p class="normal1">27 Mayıs’ın Kurucu Meclis Temsilciler Meclisi Üyesi; 12 Mart’ta (1971) ve 12 Eylül’de (1980) gözaltında, tutuklu. Şimdilerdeyse eski savaşçı, gitmiş, ansiklopedi maddesi yazıyor. Yiğitliği bir bilgeliğe dönüşmüş.</p>

  <p class="normal1">Steinbeck’in Bitmeyen Kavga’sında bir adam, devrimci tipi anlatırken onun çeşitli özelliklerini sayar, sonra da ekler: “Bunlar bir de sürekli sigara içerler...” Aşağı yukarı böyle bir söz. O iki satırlık görüşmemizden birkaç gün önce İlhami Soysal’ın sigarayı bırakma kampanyasına karşı bir yazısı çıkmıştı Milliyet’te. O günlerde ben de yeni bırakmıştım sigarayı. Bıraktığım için sevinçliydim de. Ama Soysal’ın yazısı etkiledi beni. Kalp rahatsızlığı geçirmiş. Bayağı utandım. Bu sigara olayını simgesel olarak ele alıyor ve şöyle diyorum; direnciyle özverisiyle, serdengeçti tavrıyla utandırır adamı. Bir kitabının adı: Sıfıra Sıfır Elde Var Sıfır.</p>

  <p class="normal1">Sıfırı ortaya koyan ve ondan korkmayan adam.</p>

  <p class="normal1">Gülü de biliyor.</p>

  <p class="normal1">Üçüncü ad. İlhan Selçuk deyince, Çetin Altan deyince hemen ardından onun adı da gelirdi akla. Ve adlar sürer giderdi: İşte, Sadun Tanju, Refik Erduran, Oktay Akbal, Emil Galip Sandalcı, Turhan Selçuk, Ferruh Doğan, Ali Ulvi. Bir çağı değiştiren adlar bunlar. Eroik bir kuşak.</p>

  <p class="normal1">Dün Muzaffer İlhan Erdost’la telefonda konuştuk. O cesaretin o bilgeliğe nasıl dönüştüğünü söyledik. Bursa Lisesi olayını da Erdost anlattı. Lisede Nâzım’ın şiirini okudu diye, komünist diye, İlhami Soysal’ın Son Havadis’ten atılması istenmiş. Gazetenin sahibi Cemil Sait Barlas hiç tınmamış.</p>

  <p class="normal1">Helal diye bir sözcük var dilimizde.</p>

  <p class="normal1">Ama İlhami Soysal şemsiyesini hiçbir zaman güneşlik olarak kullanamadı.</p>

  <p class="sagdanithaf">18 Aralık 1988</p>
</body>
</html>
