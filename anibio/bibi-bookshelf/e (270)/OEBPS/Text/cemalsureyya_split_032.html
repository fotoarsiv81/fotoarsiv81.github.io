<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_29">Sakıp Sabancı</h1>

  <p class="normal1">Karun, çok zengin adam demek. Her ülkenin Karun’ları vardır. Kitaplarda Karun’un, eski Batı Anadolu’da Lydia Kralı Kroisos (Krezüs) olduğunu da okumuşuzdur. Ülkemizde de Karun’lar, Kroisos’lar var. Bunların başında Vehbi Koç ve Sakıp Sabancı geliyor.</p>

  <p class="normal1">İkisi de Karun. Ama fark var aralarında.</p>

  <p class="normal1">Vehbi Koç, Solon’unu her an sezmek isteyen bir sakınganlık içindedir. Hatta, bir gün gelir diye, onun için Divan Oteli’nde oda da ayırtmıştır. Kyros’tan (Keyhüsrev) çok Solon’dan çekinmektedir. Vehbi Koç’ta 1950 havasını solumuş eski CHP yönetici görüntüsü var; iş dünyasının İsmet Paşa’sı.</p>

  <p class="normal1">Sakıp Sabancı’da ise Solon öğesi sıfır. Öyle bir yeniyetme Krezüs ki, Keyhüsrev’i ile de tavla oynayarak işi idare etmeyi tasarlayan bir tavın içinde. Tarih planında son derece deneysiz. Ayrıca başarı fena halde başını döndürmüş. Gazetesini bedavaya getirmiş bir Rockefeller. Yazılar yazan bir Ford. TV’de öğütler verirken komiklikler yapmayı da ihmal etmeyen bir G. Carnegie. Hababam Sınıfı oyununda rol almak için can atan bir Karun düşünebilir misiniz? Hem profesör (zaten “profesör”), hem sunucu, hem şarkıcı, hem kadı, hem tanık, hem savcı, hem ilim irfan tüketicisi. Neredeyse sanık da... Başarı, bir melek de çıkardı ondan. Ölüm meleği değil elbet; şey meleği; asgari düzeyde yaşasınlar, ama daha aşağıya da inmesinler ha! meleği. O tür meleklerin de en iyisi.</p>

  <p class="normal1">Başı dönmüş dedik. Ama bu daha çok oyunculuk, yazarlık, spikerlik için geçerli. Yoksa Sakıp Sabancı kendi işinde son derece akıllı. Barış içindeki bir alışveriş düzenini savaş durumuna dönüştürmek istemez. Bunu sadece gerektiğinde yapar. Faşizmin silahlanmış sermaye olduğunu bir yerde işitmiştir. Bu yüzden tabanca taşımaz. Yardımseverlik bilmecesini Amerikancadan tercüme yoluyla çözmüştür. Serveti, vakıflara gömmeyecek kadar genç ve enerjik görür kendini.</p>

  <p class="normal1">İşadamlarının yeni velisi (eskisi yok).</p>

  <p class="normal1">Bilek gücü var. İyilikler toplumunun havarisi. Eşiyle gider, otoparkta oturur. (Koç, Yıldız Parkı’nda güzellik kraliçelerini seyreder; Şarık Tara, makine parkında kaçamak yapar; Halit Narin milli parklarda sendika lideri avındadır.)</p>

  <p class="normal1">Menderes-Demirel-Özal’ın birbirinde buluşmuş ve bundan son derece memnun görünen ortak profilleri arasında Osman Kibar’ın yüzünü cepheden görmeye çalışalım: İşte Sakıp Bey! Batı’da büyük vakıfların kötü yanları yanında iyi yanları da vardır. Sözgelimi bir Kinsey Raporu Rockefeller’ın parasıyla; Gunnar Myrdal’ın Zenci sorunu üzerine yaptığı ünlü araştırma G. Carnegie’nin parasıyla gerçekleştirilmiştir. Bizim Sabancı bu tür araştırmaları da kendisinin yapması gerektiği kanısında sanki. Bunu da kendisi için bir “üstün hizmet” olarak görüyor gibi. Madalya verilsin.</p>

  <p class="normal1">Özel hayat skandalları olmadı. Skandal, para kazanmak ve kabineye bakan sokmaktır onun için. Erdem de odur.</p>

  <p class="normal1">Güncel ve toplumsal-siyasal olaylar içinde bir Aziz Nesin ataklığı. Aziz Nesin’in iş dünyasındaki karşı değeri.</p>

  <p class="normal1">Nuri Kantar.</p>

  <p class="normal1">Para sevinci. Hız.</p>

  <p class="normal1">Para kazanmanın yöntemlerini anlatan bir kitap da yazdı: Para Başarının Mükâfatıdır. Hani, Ovidius’un Sevme Sanatı adlı bir yapıtı vardır; adına karşın, hovardalık yöntemlerini anlatan bir kitaptır. Sabancı’nınki de o. Para niçin mutlaka başarının ödülü olsun? Çalma da bir çeşit para kazanma değil midir? Başarının başka ödülleri yok mudur? Bağ-Kur süper emekliliği de bir çeşit toplumsal aşırma değil midir? İkinci bin lirayı kazanmak için ikinci milyarı doğrultmaktan daha mı kolay? Ne diyelim, melek işte, hoşnutluk meleği...</p>

  <p class="normal1">Proforma iş güzeli... Güler yüzlü provizyon. Görkemli par(SA)cı.</p>

  <p class="normal1">Lobici değil ama. Lobide oturmaz. Neden otursun ki? Yazılı ve sözel basın nicedir emrinde.</p>

  <p class="normal1">İnsansal. Ama insancıl olduğunu yeterince kanıtlayamadı. Ailesinden bir bayanın bir büfeciyle aşkını herkes biliyor. Evlendiler de. Eşler birbirinden acımasızca koparıldı.</p>

  <p class="normal1">Parayı harcama sanatı, para kazanma sanatından daha zordur. Hele günümüzde. Sabancı bundan habersiz görünür.</p>

  <p class="normal1">Artık-değeri yeniden, yeniden yaratacaksın ve ondan devletçe pay alınmasını önleyeceksin. Budur öğretisi.</p>

  <p class="normal1">12 Eylül’ü hazla imzaladı. Şimdi sevimliliğiyle bunu örtmek istiyor. Şöyle diyor kitabında: “Gerek Müslüman dininden gelen vecibeleri ve gerekse insanlığa karşı sorumluluğu, insanın ‘mümkün olduğu kadar para kazanmasını’ zorunlu kılar.”</p>

  <p class="normal1">Benzetmek gibi olmasın, Hacı Ömer’in oğulları ile ünlü Rothschild ailesi arasında çok ufak da olsa bir benzerlik var: Rothschild’in de beş oğlu olmuş. Benzerlik bu kadar.</p>

  <p class="normal1">Ayrım da var: Rothschild’lerin kendi bankalarından 20. yüzyılda bir adet cumhurbaşkanı (G. Pompidou) çıkarmış olmalarına karşın, Sabancılar başbakanlarla, bakanlarla yetiniyorlar. O da olur elbet. Daha kaç günlük aile ki Sabancı ailesi.</p>

  <p class="normal1">Beş altı yıl önce ABD’de bir sağlık operasyonu geçirip yurda döndükten sonra Hürriyet’te bir yazı yayımlamış ve Rockefeller gibi konuşmuştu, artık Tanrı’ya daha çok inanıyormuş. Bir şair de o yazı üzerine oturup şu dizeyi düşürmüştü:</p>

  <p class="normal1">“Bende de o kadar para olsa, inanırdım.”</p>

  <p class="normal1">Zengin olmasaydı ne olurdu diye düşündüm. Aklıma Patrona Halil geldi.</p>

  <p class="sagdanithaf">9 Ağustos 1987</p>
</body>
</html>
