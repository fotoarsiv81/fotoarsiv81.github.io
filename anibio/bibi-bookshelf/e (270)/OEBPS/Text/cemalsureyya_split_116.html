<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_112">Banker Bako</h1>

  <p class="normal1">Ağlayan çek, gülen tahvil: Banker Bako masalının başlığı böyle olabilir.</p>

  <p class="normal1">Aslında masalın çağdaş bir yanı da var. Bako (Baki Aygün) Keloğlan ile Arsen Lupen karışımı bir tip. Padişahın kızını alamadı. Ama masal da henüz bitmiş değil. Üstelik başlık parası bir yerlerde saklı duruyor. Çaldığı mücevheri öptüğü kızın ağzına kaydırmıştı. Tabii onu öperken.</p>

  <p class="normal1">Fotoğrafları çok değişken. Tezgâhtar yüzü; izne çıkmış erin ilk gecesindeki yüz; küfür yiyen yüz; küfrederken yumuşayan, boşalan yüz.</p>

  <p class="normal1">On binlerce bankerzede arasında binlerce Bakozede de var. Nice ailenin canına okumuş, nice suçsuz kişiyi umarsız bırakmış. Yine de o kadar öfkeyle bakamıyorum fotoğrafına. Kötü adam izlenimi uyandırmıyor bende. Hele tiksinti hiç.</p>

  <p class="normal1">Bir roman kahramanı sanki. Bako’nun öyle bir hayat serüveni var ki ve bu serüven basında öyle masalsı ve renkli biçimde sunuldu ki, dünyayı dolandırması sanki suçu, rezilliği değil de, başarısı oluyor. Hüner suçu siliyor lepiska saçlı Keloğlan’da. Hiç değilse, diyorum, toplumumuzda olayı böyle karşılayanlar çok olacaktır. “Köşeyi dönme” felsefesi bizlere bile yönelmiş ki, bu konuda başkaları adına bir hoşgörü duygusu da uyanıveriyor şuramızda. Daha kötü, kötüyü daha az kötü yapıyor.</p>

  <p class="normal1">Doğduğu gün babası şöyle demiş Baki’nin kundağını okşayarak: “Bu çocuk ileride herkese bela getirecek.” Cümledeki taplama ve şımartma duygusu yıllar sonra onu açıklayan öğelerden biri olacak. Yetişim yıllarına da ışık düşürüyor çünkü. “Vay anasını!”</p>

  <p class="normal1">15 yaşında Adalet Partisi Beşiktaş Gençlik Kolu üyesi. Çocuk politikacı.</p>

  <p class="normal1">17 yaşında fabrikatör. Babadan kalma çocuk arabaları fabrikasının sahibi.</p>

  <p class="normal1">18 yaşında banker. Paralar İtalyan western filmlerindeki gibi havalarda uçuyor. Konfetiler arasında iflas.</p>

  <p class="normal1">20 yaşında assolist. Kadınlarla çevrili. Hiç dokunmazmış. Banka müdürlerine ciro ediyor onları.</p>

  <p class="normal1">25 yaşında cezaevi serüveni başlıyor.</p>

  <p class="normal1">Çocuk-genç. Kullanırken hep kullanıldı. ANAP-DYP çatışmasında rol alması, daha doğrusu kendisine rol verilmek istenmesi de, onu bir sistemin göstergelerinden biri haline getirmedi mi? Doğru Yol Partisi’nin iç dengesinde, ileride, gereğinde kullanılır mı? Başbakanın kardeşinin Hak Yatırım Şirketi’ni dolandırması da Bako’nun bir ticaret mekiği olduğunu göstermiyor mu?</p>

  <p class="normal1">Yaman işler Bako’nun işleri. Ama içlerinde bir olay var ki yüzyıl anılacak: Sahte tahvil ve teminat mektubu olayı.</p>

  <p class="normal1">Devlet tahvili alıyor, bunların sahtelerini basıyor; sahteleri teminat göstererek bankalardan kredi sağlıyor. O kredilerle teminat mektubu alıyor; bu kez onların sahtelerini basarak kullanmaya başlıyor. Sonuçta işlem sayısına göre büyüyen ve göğe ağan bir parasal değer parabolü oluşuyor. Öyle bir noktaya geliniyor ki devlet tahvillerinin ve teminat mektuplarının gerçekleri Bako’da, sahteleri bankalarda ya da ilgili yerlerde. Müthiş bir saadet zinciri! Para basmıyor. Para kaç kuruş ki! Kendi parasını basıyor.</p>

  <p class="normal1">Elbet, Bako bu serüvende yalnız değil. Dostları, ortakları, patronlarıyla birlikte çalışıyor. 12 Eylül’le gelen ticaret düzeninin teknik cilveleri söz konusu. Bu yüzden, belki, Banker Bako ileride cennete bu işlerin genç Rastignac’ı olarak girecek. Tabii, Turgut Özal da oraya siyasetin tecrübeli Vautrin’i olarak girerse.</p>

  <p class="normal1">Banker Bako Tahtakale’nin jönprömiyesi oldu. Kara para olayının hem ortalama, hem de marjinal kişisi.</p>

  <p class="normal1">“Hamiline” diye bir laf var ya, bu lafta, güven ve kuşku kavramları bir arada. Aslında bir üçkâğıt tadını her zaman taşıdı. Ama gerçekten 12 Eylül’den sonra bazı sözcükler yeni anlam yükleri kazandı: Mevduat sertifikası, pay senedi, zorunlu tasarruf, yeminli büro...</p>

  <p class="normal1">“Hamiline” ne demek? Adam eline para diye kâğıdı tutuşturuyor. Sonra bakıyorsun, ne para var, ne kâğıt. Bakıyorlar, sen de yoksun.</p>

  <p class="normal1">Elinde bir şemsiyenin sahtesi. Hamiline gölge eder.</p>

  <p class="sagdanithaf">19 Mart 1989</p>
</body>
</html>
