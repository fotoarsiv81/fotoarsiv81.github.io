<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_97">Bahri Savcı</h1>

  <p class="normal1">Kendisi de gözlüklü, yazısı da çetrefil!.. 74 yaşında rakı içiyor. Böyle bir girişten sonra hemen ikili’den ve üç’lerden söz etmeliyim. Bir “ikili”, iki de “üç” var Mülkiye öğrenciliğimiz yıllarında.</p>

  <p class="normal1">Bahri Savcı ve Seha Meray “ikili”si. Ve üç’ler.</p>

  <p class="normal1">Birinci üç: Sadun Aren, Turhan Feyzioğlu, Aydın Yalçın. İkinci üç: Bahri Savcı, Seha Meray, Muammer Aksoy.</p>

  <p class="normal1">Birinciler hocam oldular. İkinciler olmadılar. Ama, ne tuhaf, ikincilerin öğrencilik yıllarımda da, daha sonraki hayatımda da etkileri daha derin oldu. Neden? Bizim kuşağın özlemlerini daha çok yansıtıyorlardı da ondan mı? Bahri Savcı’nın da, Seha Meray’ın da, Muammer Aksoy’un da öğrenciyle doğrudan bir iletişim kurmaları söz konusuydu belki de... Hep duyardık, Muammer Aksoy isteyene istediği notu veriyormuş, Bahri Savcı öyle demiş, Seha Meray demiş ki... Bu üç’ün içinde de, şimdi düşünüyorum, bizim düşlerimizdeki merkez Bahri Savcı’ydı. Bir kere, Kamu Hukuku’na ve Anayasa’ya daha çok gereksinimimiz vardı. Ayrıca Bahri Savcı yeni bir tavır getirmişti üniversiteye. Sözgelimi öğrencilerin çıkardığı Mülkiye dergisine “Sinemanın İmkânları ve Biz” başlıklı dizi yazılar yazıyor. Yeditepe’de plastik sanatlar alanında eleştiriler yayımlıyor, birilerini kolundan tutup sinemaya götürüyordu. Seha Meray da öyle. Yalnız Seha Meray’ın her şeyi hayat değeri, yaşantı olarak algıladığı; Bahri Savcı’nın ise yaşanmışı mutlaka yazıya, düşünceye dökme eğilimi içinde olduğu görülüyordu. Hocamız olmayan ve daha alt sınıflara giren bu iki doçent hepimizde bir yönelim duygusu, bir kendine bakma itisi, bir yenilenme ya da kendi yeniliğinin farkına varma yeteneği (ya da zekâsı) yaratmıştı. Büyük bir bereket... Hayatın tatlarını ilk kez önümüze koyan Sokrates’çi bu ikiliyi düşünüyorum da...</p>

  <p class="normal1">Aralarındaki ayrımı bulmak istiyorum. Seha Meray’da haz ide’yle iç içe. Öylesine hoşgörülüydü ki, belki de hoşgörüden öldü. Bahri Savcı ise hoşgörü içinde dayata dayata geldi bugüne. 14’lüymüş.</p>

  <p class="normal1">Birinci üç, yani hocalarım siyasal planda da star oldular. Uzun sürede yıldızlar daha mı çok kaybediyor ne?</p>

  <p class="normal1">Nereden nereye? Uzun sürede Turhan Feyzioğlu hırs faizinden, Aydın Yalçın şıklık dürtüsünden kaybetti. Sadun Aren’in ise bugün de kolları bağlı. Ama ikinci üç’ün birikimi kaya gibi ortada.</p>

  <p class="normal1">1950’li yılların ilk yarısında ise her iki üç yalnız Siyasal Bilgiler Fakültesi’ne, yalnız üniversiteye değil, bütün bir Türkiye düşünce ve siyaset hayatına da canlılık getirmişlerdi. Özlemin şimdiki zamandan rövanş alması gibi bir tavır içindeydiler. Gerçeğin içinde ütopya değerleri kazanıyorlar ve kazandırıyorlardı. Yalnız, belirtmek gerekir, Sadun Aren o yıllarda bir “51 tevkifatı” tedirginliği ya da çekingenliği içindeydi. Bu yüzden, belki de, kendini tam ortaya koyamıyordu. Öğrencilerine içerikten çok espri olarak yansıdı. Ama ne espri!</p>

  <p class="normal1">Bahri Savcı daha o yıllarda Türkiye’deki ‘68 ruhunun mutlaka tanınması gereken kökeni, ‘60 sonrası Mülkiyeli tipinin sağlam ağabeyi olduğu gibi, sosyal bilimlerle diri hayat değerleri ilişkisi açısından Ankara’nın İstanbul’a cüretsiz ama demirden yanıtıdır da. Mümtaz Soysal bayrağı ondan alacak.</p>

  <p class="normal1">Gerçek bir bilim adamı olarak yaşadı. Gösterişsizliğin bu alanda en büyük çarpıcılık olduğunu gösterdi. 1961 Anayasası’nı hazırlayan 10 kişilik komisyondaki görevini hiç unutmadı. Hoca kaldı.</p>

  <p class="normal1">Firesiz bir hayat. İnsan hakları konusunda iri yaprak.</p>

  <p class="normal1">Uzun Yürüyüş’çü.</p>

  <p class="normal1">Yapıtlarında her zaman ders kitabının dışına çıktı. Sanırım, bir bilim adamı için önemlidir bu. Aydın Yalçın’ın durumuyla karıştırmayalım; Aydın Yalçın sonradan hediye bir bisiklet olarak kullandı bilimi.</p>

  <p class="normal1">Şemsiyesi eski. Asistanlık şemsiyesi. Hep korudu asistanlığını. Büyüklüğü buradan geliyor. Gençliğini biraz biraz koruması da.</p>

  <p class="normal1">Dev adam. Kekeme güneş!</p>

  <p class="sagdanithaf">3 Aralık 1988</p>
</body>
</html>
