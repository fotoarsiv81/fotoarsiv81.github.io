<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_20">Marjinal Başkan: Turgut Sunalp</h1>

  <p class="normal1">Şöyle tanımlamış kendini Turgut Sunalp: “Askerlikte, büyükelçilikte, özel sektörde başarı kazanmış; demokrasiye haddinden fazla inanmış ve imkânı nispetinde sivilize edilmiş bir insan.”</p>

  <p class="normal1">Yine kendi anlatımına bağlı kalırsak, annesinin ve babasının özenleriyle akıllı bir insan olarak doğmuş, askerliğe ilkokulda başlamış. Biri ABD’de olmak üzere, iki harp akademisi bitirmiş; Kore’de savaşmış; Kıbrıs’ta kumandanlık yapmış.</p>

  <p class="normal1">Kendi kurduğu Ege Ordusu’nun kumandanı, Kanada Büyükelçisi, banka yönetim kurulu üyesi, şirket yönetim kurulu başkanı, milletvekili, parti genel başkanı.</p>

  <p class="normal1">Çalışkan öğrenci. General Sadık Aldoğan’ın çok bilgilisi; üst’ü. Ali İhsan (Sabis) Paşa’nın esprilisi ve kişisel kontrolünü yitirmeyeni. Fransız olsaydı, 1930’larda yaşasaydı, cumhurbaşkanı seçilseydi, General MacMahon’u da biraz anımsatacaktı. Klasik Türk müziği sanatçıları arasında eşdeğeri Metin Milli. Basında çalışsaydı Altemur Kılıç gibi olurdu.</p>

  <p class="normal1">Benmerkezci. Her an kendini seyreden, bu yüzden seyirciyi sonsuza dek dışlamış tiyatro oyuncusu. Neden denizci olmadı? Orada zaten bir Turgut (Reis) var diye, belki de. Buradaki Turgut? Turgut Özal? Buradakini boşverin. Sunalp’ın ona yakıştırdığı tek sıfat “eciş bücüş.”</p>

  <p class="normal1">Sunalp, Swift’in yapıtı yalnız “Cüceler Ülkesinde” bölümünden oluşsaydı, Güliver’liği pir aşkına kabul edebilirdi. Elbet, asık ve ciddi yüz efsanesinin erdemlerinden hiç vazgeçmeyerek... Gülümseyenleri hiç sevmez de...</p>

  <p class="normal1">“Hariciyeci” yanının ayrıca öne çıkmasına özen gösterir. Emekli bir kumandan için, Türkiye’de, büyükelçiliğin hiç de aşama değeri taşımadığı açıktır. Ama Sunalp burada başka bir incelik arar gibidir. Büyükelçi olmak var, bir de başarılı büyükelçi olmak var. Hariciyeci olmak başka, özellikle başarılı hariciyeci olmak yine başka. Turgut Sunalp öyle olduğuna inandığı (ve gerçekten öyle olan) bu niteliğiyle kendini öbür askerlerden de ayırma olanağı elde etmek ister. Her şeyin en seçkini kendisidir.</p>

  <p class="normal1">Sunalp’ın özel sektördeki başarılılık kanısına katılmak ise kolay değil. Bankanın ya da şirketin inşaat ve personel işlerine büyük katkıları olmuş...</p>

  <p class="normal1">Marjinal politikacı.</p>

  <p class="normal1">Madalyalara ve madalyonlara bayıldığı biliniyor. Bu yönüyle az buçuk darphaneci de sayılır. Nitekim, partisinin horozlu amblemini de eski darphaneci bir kalemkâra yaptırttı. Yaptırtmasına yaptırttı da, horozun uçuşu küllüğe kadar oldu.</p>

  <p class="normal1">Ömrü boyunca politikanın hemen kenarında yürüdüğünü söyleyen Turgut Sunalp sonunda politikanın tam ortalık yerinde buldu kendini. Daha doğrusu düştü oraya. Başka deyişle köy düğününde güveyi suya atarlar ya, öyle şenlikli bir biçimde kaldırıp fırlattılar. Nedir ki, fazla yukarıdan fırlattılar. Paraşütü açılmayan Laz’ın öyküsünü yaşadı. Üstelik halkın arasına değil, üstüne düştü. Hiçbir deneyi yoktu. En bildiği kentte, Ankara’da, bir Merihli gibi dolandı.</p>

  <p class="normal1">Yalan söyleyemiyordu. Ama sözleri de anlaşılmıyordu. Basın bu yanıyla acımasızca oynadı. Uyumsuzluk Sunalp’ı önce bir sürü küçük tutarsızlığa götürdü. Siyasal yenilgisinin ardından (hemen o gün) kendisini ortada bıraktılar. Şaşırmıştı. Buna bir türlü anlam veremiyordu. O ara, gafil avlanma sanatı üzerine bir şeyler öğrendi mi, bilinmez. Ama gerçeğin öbür yüzü ortaya çıkmıştı: Bu kez Swift’in yapıtı sadece “Devler Ülkesinde” bölümünden oluşmuş da, yolu oraya düşmüş gibiydi.</p>

  <p class="normal1">Her şeyi operetleştirdi.</p>

  <p class="normal1">Saçmalamaya da başlamıştı.</p>

  <p class="normal1">Demokrasiye haddinden fazla inandığını söylüyordu. Keşke yeteri kadar inanmakla yetinseydi.</p>

  <p class="normal1">“İmkân nispetinde sivilize edilmiş bir insanım” diyordu. Kanada Büyükelçisi bazı sözcüklerin anlamını da unutmuş görünüyordu. O cümlenin anlamı şu: “Olabildiğince uygarlaştırılmış, terbiye edilmiş adam.” ... Kişi kendini böyle aşağılar mı? Hele Sunalp gibi yücegönüllü, narsisçi bir kişi!</p>

  <p class="normal1">Bir çeşit intihar mı? Burada Türk Dil Kurumu binasının yeni konuklarına intihar kavramı için kendi yapılarına uygun bir sözcük öneriyorum: Otocinayet.</p>

  <p class="normal1">Biz gelelim yine Turgut Paşa’ya. Turgut Paşa, horoz öldükten sonra, sanırım, sağlığını yeniden kazandı. Fazla uzun değilse de, oldukça büyük burnundan ötürü çektiği Cyrano acılarını anıya dönüştürmüş bulunuyor. Düşünceleri yine anlaşılmıyor. Ama bunlar onun iyi adam, maiyet canlısı, başarılı adam gerçeğiyle çatışmamakta. O düşünceler artık cürümleri kadar yer yakıyor. Horoz yok. Tavuk da. Sıkıntının getirdiği kara mizah da.</p>

  <p class="normal1">Yine de bir soruyu yinelemeden edemeyeceğim. Kişi kendisi için “Akıllı bir insan olarak doğdum” der mi?</p>

  <p class="normal1">Biri daha demiş: Nietzsche. Nietzsche’nin Ecce Homo adlı yapıtının bir yerinde de şöyle bir arabaşlık var: “Ben niçin bu kadar akıllıyım?”</p>

  <p class="normal1">Böyle dedi Turgut Paşa.</p>

  <p class="sagdanithaf">10 Mayıs 1987</p>
</body>
</html>
