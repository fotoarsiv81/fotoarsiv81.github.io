<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_139">İsmail Rüştü Aksal</h1>

  <p class="normal1">Şey... Türkiye’nin bir dönemini özetleyen (tam anlatan değil, özetleyen) bir şey var İsmail Rüştü Aksal’da.</p>

  <p class="normal1">Bir kez gördüm Aksal’ı. 1957 seçimlerinde Eskişehir’e gelip bir konuşma yapmıştı. Hayranlıkla dinlemiştim o propaganda konuşmasını. Yumuşak, teker teker sözcüklerle “kırmamaya da çalışan” bir eleştiri ve gerçek bir söz efendiliği; küçük ve sığ bir göle batırılmış sözcükler.</p>

  <p class="normal1">Ölüm haberini alınca o günü düşündüm. Uzaktan görmüştüm onu o gün. Aynı kuruldan geliyoruz. Maliye Teftiş Kurulu’ndan. Ama tanışmadık.</p>

  <p class="normal1">Hırs yok. Yumuşak Maliye müfettişi.</p>

  <p class="normal1">İyi niyetin başarısızlığı, ya da bir başına yetersizliği...</p>

  <p class="normal1">Bülent Ecevit’in de vurguladığı gibi “Shakespeare tiradı” gibi düşünceyle duygunun kaynaştığı bir konuşma üslubu ya da kıvamı vardı onda. Bu tür konuşma sonradan Ecevit’e de yansımıştır. Hatta ses tonları bile çok yakın... Şimdi düşünüyorum da... Yalnız Aksal’da, “düşünceyle duygu” derken, düşünce öğesini biraz azaltmamız; Ecevit’te ise, duygu öğesini biraz azdırmamız gerekir. İki genel sekreter arasındaki bu karşılaştırmayı yaparken, elbet, CHP’nin ve bir dönem Türkiyesi’nin kişilerle anlam yapıtaşlarını arayarak olaylara bakıyorum. Ve öyle bir görüntü oluşuyor ki, günümüzdeki lümpen yöneticilere de ışık düşmeye başlıyor. Yoksa, yine elbet, Aksal hırsızlığıyla, hatta hırs yoksunluğuyla, büyük bir bürokrat, devlet adamı çizgilerini de taşıyan bir büyük bürokrat olarak kaldı.</p>

  <p class="normal1">Ortak tavır içinde iyiliklerle yitip giden bir güzellik elçisi.</p>

  <p class="normal1">Sol belirince vazgeçti. İyi adam.</p>

  <p class="normal1">Ömründeki tek oportünist davranışı Söke’den evlenişi olmuştur.</p>

  <p class="normal1">Sağduyu müfettişinin bu kadar temiz olduğunu söylemek tarihin bile boynuna borçtur.</p>

  <p class="normal1">Ecevit’te oportünizm yok, dram var. Bencil değil, ama olağanüstü bireysel. Düşünün bir, kendisi bir partinin genel başkanı, eşi de genel başkan yardımcısı. O eş ki, daha önce de genel başkanlık yapmıştı. Tagore bile kabul etmez bunu. Yücel dergisi de kabul etmez.</p>

  <p class="normal1">Ama biz sözü hemen yine Aksal’a getirmek zorundayız. Sağduyu müfettişi demiştim. Filozoflar sağduyuyu her zaman küçümsemişlerdir. Bütün insanlara eşit dağıtılmış bir nitelikmiş sağduyu. Ya da insanın temel yapısıymış. Ne yazık ki, günümüz Türkiyesi’nde sağduyu da özlem duyulan bir kavram. Çünkü Turgut Özal’la, Bozkurt Özal’la, bir kara duyu geldi ülkemize. Kara mizahın karşılığı olabilecek bir kara duyu... O zaman İsmail Rüştü Aksal gibi insanlar derin iç duyuları, utangaçlıkları, efendilikleri ile bir özlem yıldızı olarak gökyüzünde hemen yerlerini alıyorlar. Yoksa tarih içinde sağduyu ve efendilik bir başlarına o kadar önemli olamaz. Gerçekten niye hırs yoktu Aksal’da? Çok somut bir karşılık: çok efendiydi ve düşüncesi yoktu da, ondan. Düşünce ortaya çıkınca arenayı terk eden güzel aslan...</p>

  <p class="ideitalik">(Ecevit’i yazamam, yazarsam kötü şeyler söyleyeceğimden korkarım, çünkü ona hâlâ gizilgüç bir güvenim var. Niçin özeleştirisini yapmıyor?)</p>

  <p class="normal1">Gelir Vergisi İsmail Rüştü Aksal’ın Maliye Bakanlığı zamanında çıkmış. O verginin ölümü de kara mizah Red Kit’i Turgut Özal zamanında gerçekleşti.</p>

  <p class="normal1">Aksal 1911 doğumluydu, Sakarya (Pamukova)... Siyasal Bilgiler Fakültesi’ni bitirmiş. Maliye müfettişi, 1946’da Kocaeli Milletvekili. 1946-1950 arasında Şemsettin Günaltay kabinesinde Maliye Bakanı, 1950’de seçilemedi. 1957’de yeniden milletvekili. CHP Genel Sekreteri. 1961’de Kurucu Meclis üyesi. Daha sonra iki dönem Ankara Milletvekili.</p>

  <p class="normal1">27 Mayıs’tan sonra, İsmet İnönü’nün başbakan ya da başbakan yardımcısı olma önerilerini kabul etmemiş. 58 yaşında da politikadan çekildi.</p>

  <p class="normal1">Solun gelişini en iyi hisseden CHP’li.</p>

  <p class="normal1">Bazı CHP’li ünlüleri düşünüyorum. Aksal’ın karşısında nasıl nitelendirebilirim onları? Asıl “Shakespeare tiradı” Ecevit’te. Kasım Gülek lobide caka satar. Memduh Şevki Esendal otorite-kurgu. Recep Peker; İsmet İnönü’nün artık vazgeçilebilir milli mücadele katılığı...</p>

  <p class="normal1">İsmail Rüştü Aksal?</p>

  <p class="normal1">Maliye Teftiş Kurulu’ndan çıkmış iki romantikten biri.</p>

  <p class="normal1">Geçiş adamı. Yetenekleriyle, birikimiyle öyle değil ama. Nizamülmülk’ünki gibi bir yerde oturması gerekirdi. Ne var ki, tarihsel gelişim hız kazanınca, yetenekler ve birikimler de arada kalabiliyor.</p>

  <p class="normal1">Razı oldu, “Yeter!” dedi.</p>

  <p class="normal1">Bu bir kusur değil elbet. Şöyle diyelim: erdemin korkaklığı. Şöyle de diyebiliriz: erdemin vazgeçişi. Sanırım, İsmail Rüştü Aksal için en elverişli cümleyi buldum. Ama birinci cümle de devrede kalmalı.</p>

  <p class="normal1">Şemsiyesi Bafa Gölü’nün yarısına olsun yağmur yağdırır.</p>

  <p class="sagdanithaf">8 Ekim 1989</p>
</body>
</html>
