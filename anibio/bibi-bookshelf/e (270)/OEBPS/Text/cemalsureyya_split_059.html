<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_55">Şevket Yılmaz</h1>

  <p class="normal1">Pierre Brizon’un Emeğin ve Emekçilerin Tarihi adlı yapıtının bir yerinde sarı sendikalar konusunda şöyle bir açıklama var: “Bugün çok kullanılan sarı sözcüğünün kaynağı çok ilginçtir. Fabrika etkisiyle greve gitmiş sendikaya karşı çıkan Creuzot sendikasının toplantıları, cephesi sarı boyalı bir salonda yapılıyordu. Sarı sendika deyimi buradan kalmıştır.”</p>

  <p class="normal1">Söylenir: Türk-İş’in Ankara’daki genel merkez binasında, genel başkanın bulunduğu birinci kat koridoru boydan boya sarıya boyanmışmış. Kaç yılının boyasıdır, öğrenilemedi. Seyfi Demirsoy’dan ya da Halil Tunç’tan mı kalma? Şevket Yılmaz döneminden mi vurulmuş? Tarih olarak sonuncusu uygun düşüyor. Yine de şöyle diyelim isterseniz: Aynı boya her dönemde yenilendi. Seyfi Demirsoy’un gazetelerde çıkmış silik, kararmış fotoğrafları geliyor gözümün önüne. Kundura fabrikasında müdür yardımcısıymış gibi bakıyor. Seçim sonuçlarından kendisine pek pay çıkarmayan, ama bununla da fazla övünen bir Necdet Calp yüzü. Hüzün de ekleyelim o yüze. Erken öldüğü için mi bilmem, hep hüzünlü düşünürüm o fotoğrafları.</p>

  <p class="normal1">Halil Tunç da zaman zaman yaptığı çıkışlarla Aziz Nesin’i anımsatmıştır bana. Sert, adamakıllı ciddi, dönüşsüz ve günceldir o çıkışlarda. Şu farkla: Halil Tunç’un o çıkışlarına, Türk-İş’teki görevi bittikten sonra tanık olmaya başladık. Ama ben Şevket Yılmaz’dan söz edecektim.</p>

  <p class="normal1">“Bıyıklarıyla feodaliteyi süpüren” bu adam Türk-İş’in başında en uzun kalmış kişi. Hem 12 Mart’ı, hem 12 Eylül’ü yaşadı; DİSK’in soluğunu ensesinde hissetti. Demirel’in yansısı. Demirsoy’un ve Tunç’un ciddi tavırlarını koruyamadı. Ama daha açık bir adam olarak boy gösterdi. Sarıya, sarı değildir demedi.</p>

  <p class="normal1">Sendikacılığın Hulusi Kentmen’i. Yalnız beybaba görünümünü çıkaracaksınız Kentmen’den. Onun yerine maden ocaklarını ziyaret etmiş bir marangoz esprisi ekleyeceksiniz. Gemi aslanlığını vurgulayacaksınız.</p>

  <p class="normal1">“Millet”i düşünmekten işçiyi düşünmeye fırsat bulamadığını söyler.</p>

  <p class="normal1">Sınıf kavramından tiksinen işçi olur mu? Neden olmasın? Her şey oluyor. Ama tiksinen adam bir sendika lideriyse iş değişir. Hele ol adam konfederasyon başkanıysa... Bu düşüncesini açık açık söylüyorsa... Şevket Yılmaz sınıf kavramını bölücülükle birleştiriyor. “İmtiyazsız, sınıfsız, kaynaşmış bir kitleyiz” diye bağırıyor. Ona göre sınıf dediğin okullarda olur. Bir de esnaf var. Şevket Yılmaz, esnaf lideri Tiyanşan’ın tam paralelinde.</p>

  <p class="normal1">Hayatına bakalım. Sendikacılık serüveni doğru bir çizgi üzerinde gelişmiş. On altı yaşında Zonguldak’ta maden işçisi (1944). Bir yıl sonra Bursa Merinos fabrikasında. 1952’de kurulan Bursa Mensucat İşçi Başkanı. Günümüzde de aynı görevi sürdürmekte. Teksif Başkanlığı’na getirildikten bir yıl sonra Şevket Yılmaz’ı Türk-İş Başkanvekilliği’nde göreceğiz. 1966-1982 yılları arasında başkanvekili. 1982’den günümüze dek de genel başkan. Çeşitli başbakanlar görmüş, hepsini sevmiş. İşadamları da onu sevmiş. Sosyal demokrat sözcüğünden de ürküyor. Ama sosyal adalete saygılı...</p>

  <p class="normal1">1969-1973 arasında Adalet Partisi’nden Adana milletvekili.</p>

  <p class="normal1">“Geçici dönemlerin geçici rahatsızlıkları”na öylesine ayarlanmış ki işçi liderliği hep sürüp gitmiş.</p>

  <p class="normal1">İşadamlarının temsilcisi Halit Narin 12 Eylül’den sonra, “Şimdi de biz güleceğiz” demişti. Şevket Yılmaz ses etmedi buna. Bir kere adam gerçeği söylüyordu. Doğru söze ne denir? Ayrıca o, onların sorunuydu. Ama aynı Halit Narin işçiler için “mutlu azınlık” deyimini kullanınca, Şevket Yılmaz bunun öyle olmadığını cesaretle haykıracaktır. Azınlık değiliz!</p>

  <p class="normal1">Halit Narin’le yer değiştirselerdi diye düşündüm bir an... Narin’i bilmem, ama Şevket Yılmaz orada daha başarılı olurdu. Zaten buradaki başarısı da oradakinin gerçek karşılığı değil mi?</p>

  <p class="normal1">Sevimli adam. Tahta At’ın içine de yanlışlıkla girdiği söylenebilir. Ama Troya’ya en çok kök söktüren de o oldu.</p>

  <p class="normal1">1982 Anayasası’nı var gücüyle destekledi. Daha sonra yapılan yasal düzenlemelere ses çıkarmadı. Üç oğlu, iki kızı, bir de böyle bir ayıbı var.</p>

  <p class="normal1">Kâğıt oyunlarına bayılırmış. Uluslararası Hür Sendikalar Konfederasyonu İcra Kurulu üyesiymiş. Oradaki “hür” sözcüğünden ne anlıyor acaba?</p>

  <p class="normal1">Artist adam aslında. Hem vatan-millet şarkılarına düşkün, hem de işçi için “doğduğu yerin değil, doyduğu yerin” önemli olduğunu söyleyebiliyor. Ara rejim profesyoneli.</p>

  <p class="normal1">Şevket Yılmaz ve arkadaşları için gerçekçi sözü Turgut Özal söyledi; sendika liderlerinin günümüzde işçi kitlesini temsil etmediklerini vurguladı.</p>

  <p class="normal1">Bugünlerde doğru şeyler söylüyor. 12 Eylül’ün getirdiği yasal düzenlemeyle sendikacılık hayatı son bulmak üzere de onun için mi?</p>

  <p class="normal1">Sadık Şide bir para işinden söz ediyordu? Aylık alıyorlarmış.</p>

  <p class="normal1">Ne dersek diyelim. Şevket Yılmaz bizim gerçeğimizdir. Yalnız Türk-İş’i değil, toplumsal hayatımızı da “geçici dönemlerin geçici rahatsızlıkları” karşısında didinen bu sürekli adamla yer yer açıklayabiliriz.</p>

  <p class="normal1">Üç yerden emekli aylığına hak kazanmış durumda. Sosyal Sigortalar Kurumu’ndan, Bağ-Kur’dan ve TC Emekli Sandığı’ndan. Çünkü hem işçi, hem işveren, hem de devlet memuru gibi çalıştı.</p>

  <p class="sagdanithaf">7 Şubat 1988</p>
</body>
</html>
