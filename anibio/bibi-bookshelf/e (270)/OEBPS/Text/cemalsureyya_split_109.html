<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_105">Levent Kırca</h1>

  <p class="normal1">Bir sürü ad. TV’de hemen her gün boy gösteriyor. TV, bir yerde kendi kendisinin konusu haline geldiği için yaratıcılıklarını ertelemişler ya da yaratıcılıktan bir şey beklemiyorlar sanki.</p>

  <p class="normal1">Tiyatro değerlerine değil, TV reklam programlarının oyunsal koşullarına uyarlandılar. TV’de reklamlar giderek sanatın yerini tutmaya başlarken, bu tür skeçler de reklam karelerinin esprisine göre biçimlendi. Duruk, an içinde, kandırıcı kareler... Diyelim ki yeni bir zanaat bu. Ama tiyatrodan hiç yararlanmıyor. TV’de sayıları giderek çoğalan bu tür arkadaşlarda büyük komedyenlerden bir ışık yok. Bir Münir Özkul’dan, bir Genco Erkal’dan, bir Erol Günaydın’dan bir şey kapmamışlar. İp birdenbire kopmuş. Yalnız Levent Kırca’dan yine de bir tortu kalıyor insanda. Onu yadsıyamıyorsunuz, hiç değilse tam yadsıyamıyorsunuz.</p>

  <p class="normal1">Eski ustalardan Gazanfer Özcan’dan aldığı etkiyi bozmuş, onu biraz da tanınmaz kılmak için Nejat Uygur uydurukçuluğundan geçirmiş. Yine de bir tiyatro adamı o. Üstelik Gazanfer Özcan’a eklediği şeyler de var. Sözgelimi Neyzen’lik tevatürü. Sözgelimi bir Anadolu Diyojen’liği... Hem naif, hem hilebaz, hem çıkarsız... Sonuçta yer yer içe dokunan bir şey de var Kırca’da.</p>

  <p class="normal1">Levent Kırca’nın başka kaynakları da var. Sururi kardeşlerin İstanbul Tiyatrosu’na miras yoluyla geçmiş oyun tavrı. Burada Müjdat’ın payının Kırca tarafından da öbür sanatçılar tarafından da bir ölçüde inkâr edildiğini görüyoruz. Söze ve bedene dayanan bu tavırdan kimsecikler söz etmiyor. Ayrıca Levent Kırca’nın yüzünde sinema sonrası ve hemen TV sırası bir espri var. Sinema sonrası şoför argosu, tarihsiz mimikler. Sahi ne anlatıyor sessiz, ıssız, sözden alabildiğine kaçan bu mimikler? Neyin yansısı? Salt mim ve içeriksiz varsayım. Drama istemez. Salt eğlencede var olmak isteyen, yadsımayan, kabul eden, hatta boyun eğen bir mizah... Umutsuz şaka, gerekçesini saklayan hüzün. Hem taşralı hem de müthiş İstanbullu. Sessiz absürd. Sanırım Metin Akpınar’ı da bu yönüyle etkiledi. Bir sözcüğün altını çizerken yok olabilir Levent Kırca. Ama koşulu Metin Akpınar sözcüğün yanından sıyrılır ve sıradan olayı hemen üstlenebilir.</p>

  <p class="normal1">Benzerlerine bakmak daha iyi anlatacak Kırca’yı bize. Figüran Osman, Feridun Karakaya’ya (Cilalı İbo) borcunu hiç ödemedi. Tuncer Özinel ise figüranlıktan hiç kurtulmamak için her şeye razı oldu. Ayşegül ve Ali Atik’ler normal tiyatroyu üstlenerek bir denge kavramına bağlandılar. Salt fizik, Ahmet Uğurlu’yu, bir ölçüde de Yasemin Yalçın’ı tehlikeye attı.</p>

  <p class="normal1">Enis Fosforoğlu ise deneyimi olan tiyatroyu riske etmemek için bu zanaata sakıngan, biraz da soluk kalmayı yeğ tuttu. Daha doğrusu ona razı oldu.</p>

  <p class="normal1">Yüzü gag tarlası.</p>

  <p class="normal1">Yüz tane maskesi var. Surat yoğun bir sanatı geliştirmek ister. Ama bu arada bedenini kullanmayı unutmuş. Sinemada belki, ama tiyatroda beş dakika oynayamaz. Sahnede on adım atamaz. Unutmuş. Aynı ekolden Zeki Alasya’nın ikinci adımı bile atamayacağına bahse girerim. Metin Akpınar? Oyunculuktan geliyor o. Sürünerek de olsa gerçekleştirir sahne maratonunu. TV’nin bu alandaki “çocukluk hastalığı” daha şimdiden bir sürü tahta çocuk, bez bebek, canlı kukla yaratmışa benzer. Bu bir kusur mu böylesi yeni komedyenler ve ikililer için? Değil belki. Yeni bir yapılanmanın ürünleri olarak da bakmalıyız onlara. Yine de bu tür sanatçılarda büyük bir beslenme eksikliği olduğunu söyleyelim. Ve gazino kolaycılığı... Sözgelimi Zeki Alasya yüzde yüz kendisiyle sınırlı. Hiçbir zaman kendinden başka biri olamıyor. Cin bakışlı çocuk, o kadar. Oysa belli ki kendi alanının az rastlanır entelektüeli.</p>

  <p class="normal1">Tiyatrodan, geleneksel tiyatrodan kopmak... Jarry tiyatrosu da kopmuştu sahneden. Ama tiyatroya daha büyük ve başka bir gökyüzünde soluk aldırmak için yapmıştı bunu. Hayatın unuttuğu, gözlediği, ya da açıklayamadığı şeylere yönelmek için...</p>

  <p class="normal1">Kırca’da bu yok. Neyi mi gizliyor? Ne olduğunu kendisinin de pek bilmediği bazı şeyleri. Yine de anlamsızlığının altında bir gerçek var gibi. Gaglarında tarihsel bir kesit de mi var? Bu niteliğiyle benzerlerinden ayrılıp, bin bir maskesiyle yine de açımlayıcı bir konum kazanıyor.</p>

  <p class="normal1">Ayıralım onu öbürlerinden, isterseniz.</p>

  <p class="normal1">Ekranın büyük aptalı.</p>

  <p class="normal1">Şemsiyesinin bezi yok da, iskeleti var. Var gibi.</p>

  <p class="sagdanithaf">29 Ocak 1989</p>
</body>
</html>
