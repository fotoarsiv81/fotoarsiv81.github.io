<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_111">Ziya Müezzinoğlu</h1>

  <p class="normal1">Memduh Aytür, Zeyyat Baykara, Ziya Müezzinoğlu. Gelenekleşmiştir sanki, 1960’lı yıllardan beri Maliye kökenli bürokratlar arasında bu üç büyük bürokrat! Üçü de Maliye Teftiş Kurulu’ndan gelen bu adları bir arada anmak âdet olmuştur. Daha beş altı büyük bürokrat var. Ama en çok bu üçlü üzerine konuşulmuş. Zaman zaman sorarım, ne gibi ayrımlar var aralarında? Aynı belirleyici koşullarda aynı yazgıyı mı paylaşmışlar?</p>

  <p class="normal1">Müezzinoğlu’nun 27 Mayıs 1960’tan sonraki kariyer çizgisine bakıyorum: Hazine Genel Müdürü ve Milletlerarası İktisadi İşbirliği Teşkilatı Genel Sekreteri, Kurucu Meclis Üyesi, DPT Müşteşarı, Bonn ve Ortak Pazar Büyükelçisi, Senatör, Ticaret Bakanı, Maliye Bakanı...</p>

  <p class="normal1">Baykara’nın çizgisi de daha az zengin değil. Aytür’e gelince, o daha da parıltılı.</p>

  <p class="normal1">Müezzinoğlu, 27 Mayıs günü Hasan Polatkan’ın Hazine Genel Müdürü’ydü. Ama Polatkan tutuklanırken, onun kariyer yolu açıldı. Sanırım bu olay Müezzinoğlu’nda doğrudan siyaset yapmama duygusu yarattı. Bir de çeşitli koşullara uyarlanma duygusu ve yeteneği.</p>

  <p class="normal1">Sevimli bir adam olmadı Müezzinoğlu. Hele astları bir sertlik heykeli olarak gördüler onu; ürkütücü buldular. Bürokratik aygıt içinde bir parmak aşağıya hemen hiç gülümsemedi. Yükseldikçe, o “asık surat matrahı”nın büyüdüğü görüldü.</p>

  <p class="normal1">Ama, sözgelimi herhangi bir gazete muhabirini her zaman bir tebessüm bandosuyla karşılamıştır, o da ayrı. Anlaşılıyor ki sertlik ve sevimsizlik, yerine göre bir silah, bir araç, bir yaşama biçimi, bir çalışma üslubu da olmuş Müezzinoğlu’nda. Belki de söyletmeden iş yaptırma kaygısı da yatıyor o tavrın altında. Öte yandan, yetişiminden gelen ve bir ölçüde doğal sayılabilecek bir itiden de söz edebiliriz. Her Maliye müfettişi kendini bürokratlığın ötesinde görür, devlet adamı gibi algılar. Ve kendini bununla katılaştırır.</p>

  <p class="normal1">Platon, devlet adamının niteliklerini sayarken şu dört öğeyi öne çıkarır: Filozofça bir tavır, hız, öfke ve güç. “Öfke” öğesinde devletin bekçiliği anlamı da saklı. Bu öğe Memduh Aytür’de toplumun bekçiliğine de dönüşmüştür; sertlik, öfke onda coşku ve ödünsüzlük de demektir. Baykara’da ise donuk, gizli bir statüko özlemi olarak belirmiştir; topluma karşı bir devlet bekçiliği...</p>

  <p class="normal1">Müezzinoğlu? O biraz da kendi kendinin bekçisi değil mi? Hem grup yıldızı, hem de çok yalnız bir adam o. Yukarıda söylediğimiz gibi hiçbir zaman tam siyasi olmadı. Parti üyesiyken de, bakanken de bürokrat kimliğini hep korudu. Memduh Aytür ise hep bürokrat kaldı. Bürokrasiye siyaset bulaştırmadı; ama 1960 Anayasası’yla gelen yeni toplum ideolojisine her zaman öncelik tanıdı. Aytür iktisada ve toplumbilime dadandı; Baykara salt maliyeye idarecilik ekledi; Müezzinoğlu maliyeciliğini korudu.</p>

  <p class="normal1">Müezzinoğlu’nun büyük bürokratlar kuşağı kitaplarla değil, tek tek makalelerle beslenmiş bir kuşak. Ülkedeki büyük siyasal değişmeler, 10 yılda bir gelen darbeler bu yönetici kuşağı iktisat ve maliye alanında pratik bilgilerle yetinmek zorunda bıraktı. Ama aynı kuşak mesleki kültür donanımlarını etkileyecek yan kaynakları seçme ve ayıklama konusunda büyük zekâ gösterdi. Sıkışık ve dönüşümlü bir hayat içinde herkes kendine en elverişli gelen bilgileri aradı. Müezzinoğlu bu konuda başı çekenlerden.</p>

  <p class="normal1">Bürokrasi içinde gizli bir sanatçı tavrı var onda. Kendine özgü bir “self made man” modeli buldu. Baykara gibi başkalarının adamı görünmek istemiyordu. Aytür’ün düşünürlüğünü, Kayra’nın filozofluğunu takdir ediyordu ama kendisi bambaşka bir adamdı. Hem uzakta duracak, hem de en çok görünecek... Bunu istiyordu.</p>

  <p class="normal1">Usta bir dansör, kurnaz bir oyuncu olarak boy gösterdi sahnede. Purosunu bile bencilliğine ekledi. Bencil ama benbenci değil.</p>

  <p class="normal1">Birkaç yıl önce Maliye Yazıları dergisinde onun için şöyle demişim: “Güvercine bile hırs katan yüce gönüllülük.”</p>

  <p class="normal1">Şemsiyesinin sapı bambu, bileziği siyah ipek.</p>

  <p class="sagdanithaf">12 Mart 1989</p>
</body>
</html>
