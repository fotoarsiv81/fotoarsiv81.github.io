<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_70">Agop Arad</h1>

  <p class="normal1">Gözlerinde sevginin itfaiyecileri voleybol oynuyor.</p>

  <p class="normal1">Yıllar önce Agop Arad’ı bir cümlede nasıl anlatırım diye düşünmüştüm. Yukarıdaki cümle çıkmıştı.</p>

  <p class="normal1">1940’larda, yeni şiirle, yeni sanat ve edebiyat değerleriyle gelen bir yaşam sevinci vardı. Bütün bir kuşak, şairiyle, öykücüsüyle, romancısıyla, ressamıyla, tutkuyla abanmıştı bu temaya. Hemen bütün sanatçıları derinden etkileyen bir olgu söz konusuydu. Ama kimileri bu etkiyi daha çok yapıtlarında yaşadılar. Kimilerinin hayatlarında da yankılandı. Yaşama sevincini hayatına da sindiren, bir yerde kendisi olan kişilerin başında gelir Agop Arad. Sevinç onda geleneksel bir doğa töreni gibidir. Başkaları için, başkalarıyla, başkalarında...</p>

  <p class="normal1">Tek başına göremezsiniz Agop Arad’ı.</p>

  <p class="normal1">Ressam. Ama sonsuz Babıâlili bir ressam. Vatan’da çalıştı, daha sonra Cumhuriyet’e geçti. Şimdilerde Cumhuriyet’in İbrahim Müteferrika’sı.</p>

  <p class="normal1">Bütün kuşakları sevdi. Bütün kuşaklar da onu. Hele şairler.</p>

  <p class="normal1">Önceki kuşaktan Necip Fazıl bile ona en güzel gözle bakıyordu. Kendi kuşağından Orhan Veli, Oktay Rifat, Melih Cevdet, Bedri Rahmi en yakın arkadaşları. Sait Faik de. 1950 kuşağının şairlerinin (sözgelimi Edip Cansever) Agop’suz anılamayacak dönemleri vardır. 1960 kuşağı şairleri de öyle. Sözgelimi Refik Durbaş. Bütün kuşaklara açık olmuş. Hepsiyle sarmaş dolaş.</p>

  <p class="normal1">Bu işte bir hile var diyorum, insan bu kadar sevilemez. Agop’a karşı kanıtlar arıyorum. Bir tane buldum: Eşi Dr. Eliz ’den fazlaca çekindiği söylenirdi. Bir kanıt daha: Harita çizmeyi sevmez. Bir kanıt daha: Üçüncü dubleyi içmez. Bunlar da kanıt mı diyeceksiniz? Ne yapalım ki gerçek bu. Agop’un karşısında yer almak isteyenler ancak bunları ileri sürebilirler. Belki vardır bir iki kanıt daha. Her şeyi bilenleri aradım, sordum. Ferruh Doğan onun için “Peygamber” sözcüğünü kullandı. Patriyot Hayati de şöyle dedi: “Hiçbir olumsuz yanı olmayan adam.”</p>

  <p class="normal1">1913’te Eskişehir’de doğmuş. Yoksul marangoz Karabet Efendi’nin oğlu, bir yaşındayken ailesi İstanbul’a gelip yerleşmiş. Güzel Sanatlar Akademisi’nin Resim Bölümü’nü bitiriyor. Çallı’nın, Nazmi Ziya’nın öğrencisi. Sonra Léopold Lévy geliyor, seçtiği dört kişiyle birlikte onu da kendi atölyesine alıyor.</p>

  <p class="normal1">Paris için burs çıkıyor Agop Arad’a. Ailenin bir kanadı zaten Paris’te. Halasının durumu orada iyi. Kükrüyor burs olayına. Burs da ne demekmiş! Biz dilenci miyiz ki burs murs alalım! Ben sana bakarım. Şaşırıyor yoksul Agop. Bağlanan bursu bir ay bile almıyor.</p>

  <p class="normal1">Hayran olduğu Matisse’le tanışıyor. Matisse onu Metzinger’e yolluyor.</p>

  <p class="normal1">Resmini “modern figüratif” olarak tanımlar. Boğaziçi ressamı. Renkleri daha çok mavi ve yeşil. Tuvaline yaşama sevincinin yansıları düşsün ister. Resmi yaparkenki süreç önemli onun için. Tablo bitince, biri gelse de armağan etsem diye düşünmeye başlar.</p>

  <p class="normal1">Agop Arad, canlı sanatı, ileri dönük itiler getiren sanatı, sanatta toplumcu yönsemeyi, ilerici devinimleri genç yaşından beri bütün varlığıyla destekledi. 1940’larda çıkan Yürüyüş dergisinde desenleriyle varolan iki ad vardı: Agop Arad ve Aram Pehlivanyan. Yakın dostu Sait Faik’in kitaplarını o illüstre etti. Yeditepe dergisine de otuz yılı aşkın bir süre hiçbir maddi karşılık beklemeden sürekli katkılarda bulundu.</p>

  <p class="normal1">Elif Naci de Babıâliliydi. Ancak onun yazar yanı da vardı. Bu Elif Naci’nin Babıâliliğini doğal kılar. Agop Arad’ın Babıâliliği daha çok sözel ve görsel olanaklarla beslenmiş. Hayatla, salt onunla. Yazarların bir parçası olmuş. Çok özgün bir kişiliği olan Elif Naci bir kavga adamıydı da. Kavgada her zaman sağdan çıkış yapardı. Yapay bir öfkesi vardı.</p>

  <p class="normal1">Agop Arad kahkaha atmadığı zamanlarda gülümser. Hep ilerici cepheye iş yaptığı halde hiç kavgası yokmuş gibidir de. “Bugün hava güzel!” diye bağıracaktır bağırırsa. Bence bu onu açıklayan çok sağlam bir bildiridir.</p>

  <p class="normal1">Hiç haksızlığa uğramamış olduğu kanısında.</p>

  <p class="normal1">Tarabya’nın sanat eki.</p>

  <p class="normal1">Yalnız şemsiyesine karşı öfkelidir. Küfürleşir onunla. Açılsa da açılmasa da.</p>

  <p class="sagdanithaf">22 Mayıs 1988</p>
</body>
</html>
