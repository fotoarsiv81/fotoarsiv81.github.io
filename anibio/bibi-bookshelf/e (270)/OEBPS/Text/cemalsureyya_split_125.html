<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_121">Şinasi Özdenoğlu</h1>

  <p class="normal1">Bedenini sımsıkı saran ceketi bundan çok memnundur.</p>

  <p class="normal1">Kolu vali kolu; elini açmış konuşurken, hafifçe yukarı ve arkaya doğru çolaklaşmış biçimde durur.</p>

  <p class="normal1">Ansiklopedilerde, yazar sözlüklerinde hayat öyküsü şöyle özetleniyor: 1922’de Gümüşhane’de doğdu. Yükseköğrenimini Siyasal Bilgiler (1944) ve Ankara Hukuk (1953) fakültelerinde tamamladı. Kaymakam. Daha sonra Ankara’da avukatlığa başladı. 1969-1973 arasında milletvekili. En yüksek düzeyde bankacılık deneyi de var.</p>

  <p class="normal1">Yeşiller deviniminin Türkiye’deki öncüsü de sayılır.</p>

  <p class="normal1">Şinasi Özdenoğlu’nu tanırım. Dostum, ağabeyimdir. Onun toplumumuzdaki gölgesini ayırıcı özellikleriyle seçmek benim için o kadar kolay değil. Fazla nesnel olamam ona karşı. Yine de kendimi zorlayacağım.</p>

  <p class="normal1">İkisi de sanat hayatıyla ilgili iki diri izlenim kalmış bende; Özdenoğlu’nu, hiç değilse onun bir yanını açıklıyor:</p>

  <p class="normal1">“Ekspres gibi geçiyor güzel günler.” Bir antolojide okumuştum Özdenoğlu’nun bu dizeyle başlayan şiirini. Lise sondayım. Üst üste okumuş, hemen ezberlemiştim. Türk Yenilik Şiiri Antolojisi’nin en genç şairi oydu. Tutku, umut, hafifçe bir çılgınlık, bir direnç vardı o dizelerde. Şinasi Özdenoğlu kimdir, nasıl adamdır diye merak etmişimdir.</p>

  <p class="normal1">İkinci izlenimim yedi sekiz yıl sonra. Özdenoğlu’nun Hisar dergisinde yayımlanan bir yazısıyla uyandı. Özdenoğlu o eski şiirin şairi olmaktan çıkmıştı sanki. Ahmet Muhip Dıranas’ı savunurken yeni şiirsel çıkışlara veryansın ediyordu. Neden diye düşündüm. Kendisi uzunca bir süreden beri şiir yayımlamıyordu. Bu arada ne olmuştu? Özdenoğlu Yenilik Şiiri kalesine Gelenekçi Hisar’dan nasıl ateş edebilirdi?</p>

  <p class="normal1">Sanırım bu duygusallığın abarması vardı bu olayda. Bir savunma duygusallığı. Hakkı yenmiş, şiiri biraz unutulmuştu. Bunun savaşını yine hakkı yenmiş bir başka şairi savunarak yapıyordu.</p>

  <p class="normal1">Gerçekten, Şinasi Özdenoğlu kendini değil başkalarını savundu hep. Daha doğrusu kendini belirsiz bir biçimde merkezde tutarak başkalarını. Bunu yaparken de her seferinde bir parça yerinden kaydığını tam anlamıyla ayrımsayamadı. Tabii savunduğu yana doğru bir kayma.</p>

  <p class="normal1">Şöyle de diyebiliriz: Şinasi Özdenoğlu sürekli grup duygusu içinde bulunan çok yalnız bir adam. Sürekli grup duygusu ve büyük yalnızlık. Bu iki duygu onda kendine özgü bir narsisçilik de yarattı. Buna bir şövalyelik itisini de ekleyelim.</p>

  <p class="normal1">Kayma dedim demin. Yine de kendi yerini, özellikle kişisel planda, korumayı bilmiştir. Sözgelimi Hisar’da yazdı, ama hiçbir zaman Hisar’cı olmadı. CHP’den İnönü’yle birlikte ayrıldı. Güven Partisi olayında Feyzioğlu ve arkadaşları karşısında çok büyük bir mesafe sağladı. Bu iki gerçeği Özdenoğlu için yan yana görmeye çalışırsak onun yüzü daha bir belirmiyor mu? Evet, Hisar’cı da değil, Güven Partililere de karşı. Öyleyse?</p>

  <p class="normal1">Tepki! Yalnız sanat hayatında değil, siyasa hayatında da, Şinasi Özdenoğlu kendini sürekli haksızlığa uğramış, bir yerde hakkı yenmiş, kimi zaman da birilerince bile isteye değerlendirilmemiş görüyor. Bu duygu onu içinde bulunması gereken gruplarda devinmeye değil, başkalarını ona karşı savunmaya götürüyor. Sonunda, bu planda kendisinde bir yapılanma oluştu. Kireçlenme de diyebiliriz. Ödünsüzlüğünü siyasada ilericilere, sanatta yenilikçilere karşı daha fazla kullanmaya başladı. Yurtseverlik kavramının sınırını bile fazla dar çizmeye başladı: daha çok kendisi gibi düşünenleri kapsayacak kadar. Keşke, diyorum, Şinasi Özdenoğlu sanatta da, siyasada da başlangıçtaki konumunu sürdürseydi.</p>

  <p class="normal1">Bugün iki alanda da biraz belirsiz bir noktada Şinasi Özdenoğlu. Kendini hiç vurgulamıyor. Özellikle 1970’lerden sonra, İsmail Rüştü Aksal-Hıfzı Oğuz Bekata karışımı bir çizginin siyasal hayatımızda pek bir yeri olamaz. Bunu tam bir benzetiş olarak değil, anımsatış olarak söylüyorum.</p>

  <p class="normal1">12 Eylül’den sonra kurulmuş bir partinin kurucu üyesi olarak vetolanması da belirsiz konumun birkaç yönlü sonucu değil mi?</p>

  <p class="normal1">Hep kendi olarak kaldı, ama biraz da dolaştı.</p>

  <p class="normal1">12 Eylül’den sonra demokrasi mücadelesi yörüngesinde parıltılı bir çıkış yapamaz mıydı?</p>

  <p class="normal1">Özdenoğlu’nu düşünürken aklıma Kemal Palaoğlu da geldi. İnönü-Ecevit çatışmasında Palaoğlu da CHP’den ayrılmıştı. Yalnızlığı seçti. Hatta bir ara kendini sildi. Tam İnönü’cü bir tavır içinde oldu. Özdenoğlu için şöyle diyebiliriz: O, nasıl olsa yalnız kalacaktı.</p>

  <p class="normal1">Yalnızlık hem yazgısı, hem de fiyakası onun.</p>

  <p class="normal1">Şemsiyesiyle de selam alır.</p>

  <p class="sagdanithaf">21 Mayıs 1989</p>
</body>
</html>
