<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_79">Mehmet Ali Aybar İçin Yeniden Yazılması Gereken Bir Yazı</h1>

  <p class="normal1">“Kalın sosyalist” dedi bir dostu onun için. Taktikleri yok. Taktikleri küçük görür; genel olarak sömürüye karşı; işçi sınıfı edebiyatını iyi biliyor; hedef kesin. Bir hayat biçimini stratejiye dönüştürmüş. Yolları, ayrıntıları başkalarına bırakmış sanki.</p>

  <p class="normal1">Soylu. İki anlamda da. İkisi de uygun düşmüş.</p>

  <p class="normal1">François Mitterrand’ın oturduğu ev 800 metrekareymiş. Bu açıdan eleştirilmiştir. Aybar’ın Ankara’daki parti genel merkezinde özel tuvaleti olduğu söylenir. Yolculuklarda evlere konuk olmaktan sıkılmış, en iyi otellerde kalmayı seçmiştir. Gerçekten aristokrat büyümüş biri. Aristokrat, evet; ama sosyalizmi gerçek anlamda seçmiş ve kendini ona adamış biri de. Şövalye. Hiçbir yerden buyruk almadı. Boyun eğmedi. Cesaretinden, içtenliğinden gelen bir dokunulmazlığı var ki yanında cumhurbaşkanları, başbakanlar, başka liderler, yazar çizerler kaç para!</p>

  <p class="normal1">1968’de Siyasal Bilgiler Fakültesi’nde konuşma yaparken baskın düzenlendi. Taş yağmuru altında Aybar görüntüsü. Kımıldamadan durmuştur orada. Bunu düşünürken aklım kısa bir süre önce TV’den de izlediğimiz başka bir görüntüye gidiyor. Son suikast girişiminde Turgut Özal’ın çocukça, nedense rahat, iyi profesyonelce, havale ederek, rica çekerek, bir rolün gereğini yerine getirirkenmiş gibi güvensiz bakışlarla, yüreği ağzında, masanın altına girme olayıyla o görüntü arasında ne büyük farklar var! Nitelik değil, öz farkı.</p>

  <p class="normal1">İnönüler’le tartılır.</p>

  <p class="normal1">Bıyıklarında ve sesinde arena heybeti.</p>

  <p class="normal1">Daha temizi yok.</p>

  <p class="normal1">Glasnostu daha Çekoslovakya olayında gördü.</p>

  <p class="normal1">Türkiye İşçi Partisi’nin bugünkü özleminden söz edilebilirse, odur. Günündeki özlemi hem o, hem de Boran-Aren. Elbet, daha çok o. Bir Nâzım ışığını da her zaman taşıdı.</p>

  <p class="normal1">Çıkarsızlığı koskoca Türkiye’yi arındırmaya yeter.</p>

  <p class="normal1">Realist ve materyalist.</p>

  <p class="normal1">En hoşgörülü adam. Ama kendi evinde öyle değil. Partide eleştiri getiren bir üyeyi koltuğuyla birlikte kaldırtıp sokağa attırmış. Yönetimde despot ve sivri olduğu söylenir.</p>

  <p class="normal1">Bugün seksen yaşında. Lekesiz adam.</p>

  <p class="normal1">Özgüveni tam. Şöyle dedi Sosyalist Parti toplantısında: “Beni hem yaşıyor, hem yaşamıyor kabul edin.” O partinin toplantısında 5 bin insanı bir arada görünce mutlu oldu. Mehmet Ali Aybar Türk sosyalizminin ortak kurucularındandır. Fraksiyonların üstünde.</p>

  <p class="normal1">Bebek’te oturur. Evinin duvarları paşa resimlerinden görünmez. Eski milli atlet, kışın bile koşar. Bir kahve içişi var ki...</p>

  <p class="normal1">Adamda bereket var, karizması girizma gibi.</p>

  <p class="normal1">En hızlı döneminde bile demokrat aydın niteliğini yitirmedi. Kusuru da, erdemi de burada. Sol liderler için kolay bozulamaz bir ölçüt olarak kendi deneyini getirdi. Ancak demokrat aydın gerçeğinin soldaki liderde sorun yarattığını da belirtmek zorundayız. Yine Aybar’ın baştan sona tutarlı bir çizgi üzerinde devindiğini de teslim etmek gerekir.</p>

  <p class="normal1">Jestleri oldu. Cesaret adamı.</p>

  <p class="normal1">Devletler Hukuku doçentiyken de, Hür ve Zincirli Hürriyet gazetelerini çıkarırken de, ABD ile ikili anlaşmalara karşı çıkarken de, hükümete ve cumhurbaşkanına hakaretten 4 yıl hüküm yerken de, Türkiye İşçi Partisi Genel Başkanı’yken de, İstanbul milletvekiliyken de, uluslararası Russell Mahkemesi yargıcıyken de, TİP’ten ayrılıp Sosyalist Parti’yi kurduğu zaman da, DİSK davası avukatı olarak da, Aybar hep aynı doğrultuda oldu.</p>

  <p class="normal1">Solun iki duayeninden biri bugün. Türkiye’deki duayen.</p>

  <p class="normal1">Bıyıklarında ne var? Kollarını göğüs üstünde bağlamış işçi mesajı. Maraba düşü. Öğrenci güveni.</p>

  <p class="normal1">Uzun koştu. Uzun koşunun bir aşamasında haksız olduğuna karar verdiler. Yüksünmedi. Çabasını sürdürdü. Öyle temizdi ki, dostun kurşunu değmedi ona. Bir an bile yara almadı. Bugün bir mitostur.</p>

  <p class="normal1">Şemsiyesi Nuh’un gemisi gibi dopdolu. Düzensiz sularda çalkanıp durur.</p>

  <p class="sagdanithaf">24 Temmuz 1988</p>
</body>
</html>
