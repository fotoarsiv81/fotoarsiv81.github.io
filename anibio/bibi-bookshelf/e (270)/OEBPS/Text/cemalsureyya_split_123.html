<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_119">Meddah-Mehdi</h1>

  <p class="normal1">Özal 1924 Anayasası’nı özlüyormuş. Akasya mıydı? Hani bir şiir vardı, akasya, zakkum... Akasya mı istiyor Özal?</p>

  <p class="normal1">— Üç dizelik bir şiir canım. Şöyle:</p>

  <p class="normal1">“Üç anayasa ortasında büyüdüm:</p>

  <p class="normal1">Biri akasya,</p>

  <p class="normal1">Biri gül,</p>

  <p class="normal1">Biri zakkum.”</p>

  <p class="normal1">— Akasya nasıl da Ankara’yı anlatıyor! Tabii eski Ankara’yı. Mimozagillerin en ucuzu. Boş araziyi bir anda şenlendirir. Odunu da iyi. Ayrıca tanen var kabuğunda, Atatürk hurafeyi onunla sepilemek istedi. 1924 Anayasası, akasyadır işte.</p>

  <p class="normal1">— Peki gül, peki zakkum?</p>

  <p class="normal1">— Boş ver sen şimdi bunları. Çin Anayasası’nda nasıl bir madde var biliyor musun? Bir madde ki 1989 Türkiyesi’nde dudağın uçuklar. Ayrıca dünyanın dudağı da. Aynen şöyle: “Siviller savaş zamanında bile askeri mahkemede yargılanamaz.”</p>

  <p class="normal1">— Dünyanın dudağı deme öyle. Peki, Fransız Anayasası’nda ne var? Bir madde var ki, acayip güzel. 1789’u, 1848’i ve her şeyi açıklıyor: “Kendi yurtlarında siyasal sorunu olan her kişiye Fransa bir yeni yurt olarak kollarını açar...” Bayan Mitterrand geldi ülkemize birkaç gün önce. Bu madde onun tavrını da biraz açıklamıyor mu?</p>

  <p class="normal1">— Hint Anayasası çok uzun. Oku oku bitmiyor...</p>

  <p class="normal1">— Demokrasisini tam kuramamış, ama onu kurmaya mahkûm toplumlarda anayasaların ayrıntılı olması, bir yerde “talimatname” tadı da taşıması doğal bir şey. Türkiye de mozaik bir ülke. Uzun anayasa gerek bize. Hiç değilse ilk dönemlerde... Biz de demokrasiye mahkûm bir ülkede yaşıyoruz. Baksana, ne yazıyor Anayasamızda: “Yasaklanmış dille yayın yapılamaz.” Trafik polisi adam öldürür mü? Öldürüyorsa anayasa uzar...</p>

  <p class="normal1">— Bu deccal geldi demektir. İran Anayasası’nı okudun mu? Yani Şah zamanındakini. Orada da şöyle bir madde var: “İş bu anayasa Mehdi gökten inene kadar yürürlüktedir.” Humeyni, Deccal mı, Mehdi mi?</p>

  <p class="normal1">— Deccal-Mehdi, belki.</p>

  <p class="normal1">— Meddah-Mehdi politikacılar da var... Bakandırlar, başbakandırlar.</p>

  <p class="normal1">— Binlerce kedi-köpek kafatası bulunmuş naylon torbalar içinde...</p>

  <p class="normal1">— Bulgar Anayasası’nın dibacesinde de Sovyetler’le ebedi dostluktan söz ediliyor.</p>

  <p class="normal1">— Sovyetler amma da garantiye almış bu dostluğu.</p>

  <p class="normal1">— Her ülkeyi anayasasının sivri ve özgül maddeleri özetler. İşte Çin, işte Fransa, işte Türkiye. Bazı Latin Amerika ülkelerinin anayasalarında da şöyle bir maddeyle karşılaşıyoruz: “Kişi düşüncelerini istediği gibi açıklayabilir. Ancak takma ad kullanamaz.” Demek o ülkelerde takma ad bir sorun olmuş.</p>

  <p class="normal1">— Türkiye, Suriye, vb ülkelerin anayasalarında düşünce özgürlüğü yok. Genellikle azgelişmiş ülkelerde. Bunun için anayasa formülü şöyle: “Düşünce özgürlüğü vardır. Ama kanun dairesinde...” Düşünce özgürlüğünü siyasal iktidarlara bırakıyor anayasa. Düşünce özgürlüğü yok demek.</p>

  <p class="normal1">— İngiltere’de anayasa sıfır. Kısa bile değil.</p>

  <p class="normal1">— O da ayrı bir demokrasi göstergesi. Kral Faruk’u anımsarsın. Ne demişti Kral Faruk: “Dünyada beş kral kalacak. Biri İngiltere Kraliçesi. Öbür dördü zaten iskambilde var...”</p>

  <p class="normal1">— Demokrasinin bireyin by-pass ameliyatı olanağıyla da bir ilişkisi olabilir mi sence?</p>

  <p class="normal1">— Neden olmasın? Bugün için toplumsal bir göstergedir by-pass ameliyatı olanağı. Bak, Sabancı ikinci by-pass’ını gerçekleştirdi. By-pass’çığını da diyebiliriz toplum düşüncesi planında. Özal’ın (ANAP) önünde sonsuz by-pass olanağı var. Ama bir Sosyal Demokrat (sözgelimi Erdal İnönü) ikinci by-pass için kuyruğa girmelidir. Sosyalist Parti Başkanı Ferit İlsever ise ilk by-pass’ını kura sonucu elde edebilir. Şansı 50 milyonda 1.</p>

  <p class="normal1">— Demirel?</p>

  <p class="normal1">— Turgut Özal’la aynı durumda. “Çağ atlamak”la “Büyük Türkiye” sloganları arasında bir ayrım görüyor musun? By-pass ikisinde de eşit. Eşitlik yalnız kendi aralarında. Ama, hemoroit ameliyatlarında biraz ayrım olacağı kanısındayım... Özal ağır basar.</p>

  <p class="normal1">(Can Yücel elinde yenmeye hazır bir tüp bebeği dondurma gibi tutarak sahnenin ortasına gelir ve haykırır: “Goethe’yi göt diye okuyan herifler!”)</p>

  <p class="normal1">(“Meddah!” diye bir toplu ses duyulur.)</p>

  <p class="normal1">(Sürçü lisan ustası Paragöz başlar: “Yasa ne demek be! Mangallarda yakarım! Yunanlıların akları boklarına karışıyor! Anayasa’yı bir kez ihlal edebiliriz. Belediyeler nah alırlar...”)</p>

  <p class="normal1">(Ve Taner Şener’in gülerken ekşiyen yüzü.)</p>

  <p class="sagdanithaf">7 Mayıs 1989</p>
</body>
</html>
