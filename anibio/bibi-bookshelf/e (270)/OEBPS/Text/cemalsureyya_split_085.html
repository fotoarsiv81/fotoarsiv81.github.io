<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_81">Adnan Kahveci</h1>

  <p class="normal1">Ders çalışır gibi tartışıyor. Acımasızlığı da ders çalışır gibi. Türkiye’de toplumsal ütopyanın sıfır noktasında gerine gerine var olmuş natüralist zekâ.</p>

  <p class="normal1">“Sosyal haklara toplumun en önemli unsuru olarak bakmıyoruz” derken, bu hakların kendileri için hiç önemli olmadığını vurgulayacak kadar cesur, açık ve tok sözlü. Yalanı daha çok gümrükte söyler.</p>

  <p class="normal1">ANAP’ta apayrı bir konumu var. Çok yetkili. Ayrıca iyice bağımsız çalışma olanakları var gibi. Prensler arasında da özel bir durum yaratmış. Biraz da kendi yapısından, yetişme koşullarından doğuyor bu. Karşı takım taraftarlarınca beğenilmeyi temel tutku haline getirmiş bir sporcu gibi. Basınla, solcularla, başka partilerle, genellikle aydın takımıyla kurduğu iyi ilişkileri buna bağlayabilir miyiz? Ya da görevi gereği kurduğu bu ilişkiler onda böyle bir duygu yaratmış olamaz mı? Patron hariç, kişisel planda, kendi takımının üyelerini hiç de değerli bulmuyor. Patrona ise bir bakıma çocukça bağlı. Yine de gereğinde bir başka partide rahatça ve birdenbire yer alır sanki. Evet, tribün için, özellikle de karşı takım için oynayan sporcu. Ayrıca şöyle demek istiyor sanki: “Beni birileriyle bir tutmayın. Ben başkayım.” Kendine sonsuz güven duygusu Adnan Kahveci’yi hep uç noktalarda dolaşmaya itiyor. Bıçak sırtı yürüyor. Akılsız mı, en akıllı mı, belli değil.</p>

  <p class="normal1">O güven duygusunda toplumsal bir köken arayabilir miyiz? Yarın, hiç yoksa öbür gün, ANAP’lıların hepsi unutulacak. Özal ile birkaç kişi dışında hemen hepsi toplumumuzda “arızi” kişilerdir çünkü. Prototipler kalacak belki. Kahveci de bunlardan.</p>

  <p class="normal1">Neyin prototipi?</p>

  <p class="normal1">Adnan Kahveci, bir arkadaşın dediği gibi, “Kapitalizmin son yıllarda sağladığına inandığı ideolojik üstünlükten kaynaklanan bir güven duygusu içinde.” Solcularla tartışmaktan, daha doğrusu tartışabilir olmaktan hoşlanıyor. Biraz mürekkep yalamış sağcılarda oldum bittim bu özlem vardır. Kahveci de öyle. Çünkü böylece bilgileri de ortaya çıkmış oluyor. Zekâsının verimleri de. Kendini kanıtlama olanağına kavuşuyor. Aşağılarda bir yerlerde duran bir duyguya yer değiştirtiyor.</p>

  <p class="normal1">Kanıtlama dedim de...</p>

  <p class="normal1">Kısa konuşmada usta. Uzunda ise boş ve bıktırıcı. Ayrıntıya gittikçe ortaya çıkan gedikleri kapaması kolay değil. İnsan her şeyi bilebilir mi? Kahveci’de böyle bir sav var, her şeyi bildiğini gösterecek. Her soru için önceden hazırlanmış yanıtları var. Ama ayrıntıda o yanıtlar bitiyor. Bu kez, biraz daha kaba bir Kahveci karşısındasınızdır. Ayrı bir şiveyle konuşmaya başlamıştır.</p>

  <p class="normal1">Yine de, hiç bilmediği alanlara uzanmak istemez. Bir anda sorunu başka noktaya kaydırmayı ustalıkla (ustalık sayılırsa) becerir. Sözgelimi 141 tartışılıyor, hemen başlar köylü sorununu anlatmaya. Hemen çıkış yapar: Nâzım’ın kemiklerini Türkiye’ye o getirecektir...</p>

  <p class="normal1">Namaza dururken eski oto satan ilginç bir adam.</p>

  <p class="normal1">Risk. Risk var Adnan Kahveci’de. Uçlarla dolanırken kendini hep riske atar. En sevimli yanı burada. Bilimsel çılgınlığı ve cahil şairliği buradan geliyor.</p>

  <p class="normal1">1949’da doğmuş. Trabzon’un Yılmazlar Köyü’nden, Missouri gemisinin İstanbul’a, Boğaziçi’ne demir attığı yıllar. Ne tuhaf, Adnan Kahveci yükseköğrenimini de ABD’de Missouri Üniversitesi’nde yapacak. Bununla herhangi bir ilişki kuruyor değilim. Hele kişisel bir ilişki hiç değil. Yine de ilginç bir rastlantı var burada. Sorunu daha geniş bir çember içinde alarak şöyle diyebiliriz: William James pragmatizmini Anadolu’da bin yıllarca önce kullanmış bakır madenlerine vura vura yapaylığın başyapıtını (daha doğrusu başdanışman ve devlet bakanı yapıtını) denemek istiyor.</p>

  <p class="normal1">Biliyor: papağan tek tuşlu bir bilgisayardır. Bilmiyor: bilgisayar çok tuşlu bir papağandır.</p>

  <p class="normal1">Bilmiyor: günümüzde, Türkiye’de toplumsal sorunu bu kadar aşağılayan politikacının yeri olmaması gerektiğini. Konuşmasını, yazmasını bilen biri olduğu, ne dediğinin farkında olan biri olduğu halde bunu bilmiyor. Bu yüzden de çok kişi onu tuzakçı görmekte.</p>

  <p class="normal1">Sömürünün tekniğini yakalamış biri olarak anılıyor. İçişleri teknik müşaviriyken nelerle uğraştığını ben hep merak ederim.</p>

  <p class="normal1">Yine de ilginç bir adam karşısındasınız.</p>

  <p class="normal1">Şımarmadı, şımarıklığı öğrencilik yıllarındaki şımarıklığının uzantısıdır. O kadarına da hakkı var. Öke öğrenci.</p>

  <p class="normal1">Demagog karşılığı halk avcısı deyimi önerilmişti. Adnan Kahveci çok daha ince bir planda.</p>

  <p class="normal1">Aydın avcısıdır o.</p>

  <p class="normal1">Daha doğrusu, okumuş adam avcısı. Görev olarak mı, işlev olarak mı, bilinmez.</p>

  <p class="normal1">Şemsiyesini bungalov olarak kullanır.</p>

  <p class="sagdanithaf">7 Ağustos 1988</p>
</body>
</html>
