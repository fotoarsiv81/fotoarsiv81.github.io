<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_83">Ziyaü’l-Hak</h1>

  <p class="normal1">Beş altı yıl önce bir ansiklopedinin ek cildini hazırlayan ekip içinde çalışıyordum. O arada çeşitli ülkelerde olan biteni ayrıntılı biçimde aktaran yıllıkların birinde okuduğum bir olayı unutamam. Tüylerim ürpermişti. Simgesel bir olay oldu benim için. Öyle ki “Zulümler” adlı şiir çalışmama onu temel alarak başlamış, dünyanın başka ülkelerinde eşdeğerini aramıştım. Pakistan’da Ziyaü’l-Hak rejimini imge olarak ele getiren bir olay; hoparlörler olayı.</p>

  <p class="normal1">İslamabad’da cadde ortasında insanlara işkence ediliyor. Öyle bir hoparlör düzeni kurulmuş ki, kırbaçlanan kişilerin acı çığlıkları yalnız orada değil, başka caddelerde de; on, belki on beş kilometre öteden de işitiliyor. Birbirine bağlanan hoparlörlerle bu çığlıklar kentin en uzak semtlerinde oturan halk kesimlerine sindirici bir önlem kıvamıyla yansıtılıyor. İnanılmaz, şaşırtıcı bir dünya zulmü, korkunç bir devlet terörü çıkıyor ortaya. Allahına yan bakan şeriatçı ancak bilim-kurgu yapıtlarında, teknik masallarda rastlanabilen bir düzenek kurdurmuş ve zulüm ortalamasında İbn Alkame’yi bile geçmişti.</p>

  <p class="normal1">Dün, saat kaçtaydı, trajik, ama doğal, beklenen sonunu öğrendim televizyon haberlerinden. Ne tuhaf, Ziyaü’l-Hak’ın ölümünü bütün dünyanın öğrenmesini istedim. İlk olarak en yakın arkadaşıma telefon ettim, evde yokmuş, kızı çıktı; çocuğa söz ettim onun ölümünden. Bu şeyi gösterir. Ziyaü’l-Hak’ın aynı zamanda bir Türkiye sorunu olduğunu ve üzerimizdeki olumsuz ağırlığını... Herkesin öğrenmesini istedim. Sevinç miydi? Değil sevinç. Ama bir kurtuluş duygusu, kapının aralanması, bir Ortadoğu Rönesans ezgisi...</p>

  <p class="normal1">Sonra ikinci imge: Ziyaü’l-Hak’ın bindiği uçağın havada patlayarak darmadağın biçimde bin bir noktaya saçılması, açıklanamaz sesler içinde yok olması.. O andaki ses!.. Milyonlarca hoparlör, milyonlarca kırbaç. Buttolar, Benazirler, suç ve işkence girişimleri, armağanlar, hiçbir şey çıkaramaz o sesi. Bir milyon hoparlör patladı. O anda ne düşündü, onu merak ediyorum.</p>

  <p class="normal1">Sevinç değil. O yaşarken, mümkün bir ölümünden, daha doğrusu öldürülmesinden haz duyabilirdim. Ama kişi öldükten sonra bir başka konum kazanıyor. Artık, tarih midir, coğrafya mıdır, Ziyaü’l-Hak? Masal ifritidir artık. Ama soğumuştur.</p>

  <p class="normal1">Daha yaşlı sanıyordum. 1924 doğumluymuş. İngiliz, sonra Amerikan subayı, İngiltere’nin Hindistan ordusunda yetişmiş. İkinci Dünya Savaşı’nda Burma’da, Java’da, Malaya’da... Süvari... Pakistan’a eyer vurdu.</p>

  <p class="normal1">Lama görgüsü sıfır.</p>

  <p class="normal1">Tibet damının üstünde akan havayı bir kez bile solumak istemeyen Çingene. Öyle ki yanında bütün Nehrular Viyanalı çıkar.</p>

  <p class="normal1">Gandi’siz maymun olur mu? Düşünemiyorum.</p>

  <p class="normal1">Hep bombalarla oynadı.</p>

  <p class="normal1">Nükleer görgüsüz. Uzayla da oynamak istedi.</p>

  <p class="normal1">Öldürme olaylarına öylesine dadandı ki bir bakıma kendi hakkı da oldu o tür ölüm. Bir çeşit mahşer duygusu üretti çevresinde.</p>

  <p class="normal1">Kral Arthur’un Ölümü adlı yapıtta “kahreden darbe” diye bir bölüm anımsıyorum. İngiliz astsubayı ve Amerikan tüygenerali o korkunç durumu yaşattı, sonunda da bir ah için kendisi yaşamış oldu o durumu.</p>

  <p class="normal1">Hayber Geçidi’nde nice insan, nice hayvan akışı olmuştur! Barbarlıkla tarih değerleri nasıl iç içe geçmiştir! Ziyaü’l-Hak, o geçitten CENTO (bir casusluk kuruluşuydu) değerlerini geçirdi.</p>

  <p class="normal1">12 Eylül’den önce mi sonra mı, ama çok kısa bir süre önce ya da sonra başlamıştı İran-Irak savaşı. Bu cumartesi günü ateşkes... Ve Ziyaü’l-Hak ortadan kaldırılıyor. El soktuğu Afganistan olayı da aynı günlerde yeni çözüm kazanıyor. Filistinliler de aynı günlerde devlet kurmaktan söz ediyorlar. Papandreu da aynı günlerde Türkiye’yi ziyaretten vazgeçti.</p>

  <p class="normal1">Ölmedi, parçalandı.</p>

  <p class="normal1">Yakınlarıyla nasıl konuşurdu acaba?</p>

  <p class="normal1">Şemsiyesinin ucunu bir yurttaşın gözüne saplamış bulunduğu için onu paraşüt olarak kullanamadı.</p>

  <p class="sagdanithaf">21 Ağustos 1988</p>
</body>
</html>
