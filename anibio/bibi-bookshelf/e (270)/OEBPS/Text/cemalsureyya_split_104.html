<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_100">Nazlı Ilıcak</h1>

  <p class="normal1">Dame de Sion Lisesi’nin 1962-1963 mezunları yıllığında Nazlı Çavuşoğlu’na ayrılan sayfada onun sınıfın en “muzip” öğrencisi olduğu yazılmış. “Canlı, hareketli”, sürekli yenilik arayan biriymiş. Ama “en basit şeyleri bile anlamamakta ısrar eder gibi bir hali de” varmış. Belki de o şeyleri vurgulatmak için yaparmış bunu. “Bilgili, çalışkan” bir öğrenciymiş aslında.</p>

  <p class="normal1">27 Mayıs 1960’ta on altı yaşında, babası Muammer Çavuşoğlu’nun Demokrat Parti ileri gelenleri arasında Yassıada’ya götürülmesi, daha sonra da mahkûm edilerek Kayseri Cezaevi’ne kapatılması, “muzip” kızın hayatında temel bir düğüm oluşturdu. Muziplik yakın çevrede, evde kaldı; dışarıya karşı hoyrat, öfkeli bir tavır öne geçti. Kemal Ilıcak’la evlendikten sonra eline basın-yayın olanağı geçince o hoyratlığı, o öfkeyi öç alıcı bir planda siyasa, hayat biçimi, dert haline getirdi.</p>

  <p class="normal1">İdeolojisi bir yerde iyice kişisel. Her şeyi, düşünmeyi bile, bir ruh hali olarak görür. Tarihe sadece psikolojik açıdan bakar. İyi bir ruh hali olarak görür. İyi bir öğrenim gördü. Dame de Sion’dan sonra, Lozan’da Siyasal Bilimler okudu. Ama, işte o “en basit şeyleri bile anlamamakta ısrar eder gibi bir hali” vardı ya, bilgilerini kullanmamaya, geliştirmemeye götürdü onu. Yas gözlüğü köreltti her şeyi.</p>

  <p class="normal1">Antikomünizmin Ajda Pekkan’ı.</p>

  <p class="normal1">SİSAV’da Lucrezia Borgia.</p>

  <p class="normal1">Fotoğrafını da bulamadım ki... Aklımda kalanıyla bakıyorum: Bir yerde Milo Venüsü’nü anımsatan bu yüzde en önemli yer burun. Burun kanatlarıyla uçar. Ve onlarla saldırır.</p>

  <p class="normal1">Faşist mi? Öyle olmak zorunda gibi görüyor kendini. Faşizmi “silahlanmış sermaye” olarak tanımlarsak, Nazlı Ilıcak’ın ayrık bir yanını da belirtmeliyiz. “Silah”tan biraz korkuyor. Hatta sevmiyor onu. Lisede askerlik hocalarına hakaretler yağdırtırmış... Ama yıllar geçip öç alma duygusu, savunma duygusuyla birleşince, bu kez müttefik olarak görmeye başladı kılıç kalkanı ve atom bombasını. Aslında yalnız bir kişi. Türkiye’deki müttefikleriyle hiçbir konuda ortak yaşantısı yok. Çünkü onlar büyük ölçüde Tercüman, kendisi ise bir bakıma Bulvar. Düşünmeye alışmamış bir AP’nin MHP’yi ve MSP’yi küçümsemesi, bu noktada Nazlı Ilıcak.</p>

  <p class="normal1">Düşünmeye alışmamış, ama kendi gerçeğinin ayrımına varma konusunda çok zeki. Dil tartışmasını bir kenara bırakırsak, yazılarında birikiminin dışına taşmamak için çaba gösterdiğine tanık oluruz. Ezberci değil. Açık yürekli de. Yurt kavramını sadece erik ağaçları, bağlar, dereler ve inşaat şirketleri olarak düşündüğünü saklamıyor.</p>

  <p class="normal1">Eşitliği adaletin bir uzantısı gibi gördü. Halk yığınları bir istatistik onun için. Hep yargıladı. Kitaplarının adları da böyle: Salim Başol’u Yargılıyoruz; 27 Mayıs Yargılanıyor; 12 Mart Cuntaları. Haksızlığa ancak o zaman karşı çıkıyor. Şimdilerde de Özal döneminde basın özgürlüğü ve baskılar üzerine bir kitap hazırlıyormuş. “Sınırlı demokrasi” diyor, hatta “düşüncenin sınırları”ndan söz edebiliyor. Bir yazar nasıl böyle konuşur diyeceksiniz. Konuşmuş. Yine de bir yanı var Nazlı Ilıcak’ın, kunt bir yanı, sarsılmaz bir yanı. Tuhaf bir şey, faşistlerle birlikte oldu. Türkiye’nin düşünce atardamarını kesmek isteyenlere arka çıktı, yine de yadsıyamayacağımız bir yanı var: Hiç küçülmedi. İşlevi kirli, kendisi temiz kaldı. Yastan mı, ağıttan mı? Şöyle diyebilir miyiz: Yas zifafa o kadar da yem olmadı...</p>

  <p class="normal1">Özal’la sorunu? Sorun Demirel sorunudur aslında. Ama çözümün çıkar çözümü olduğu sanısındayım. Özal ev hapsine karar verdi onun. Bu, Ilıcak’ın hazırladığı basın özgürlüğü kitabında düşünsel bir cömertliğe kapı açabilir mi? Hiç sanmam.</p>

  <p class="normal1">Kediden korkan kız.</p>

  <p class="normal1">Niçin korkuyor? Polis kedisi olmaz diye mi?</p>

  <p class="normal1">Şemsiyesi tek dokunaçlı medüz biçiminde.</p>

  <p class="sagdanithaf">25 Aralık 1988</p>
</body>
</html>
