<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_30">Banker Kastelli</h1>

  <p class="normal1">Balzac, roman kişisi Tefeci Gobseck için “altından yapılmış adam” der. Banker Kastelli’yi (Cevher Özden) tanımlamak için benzer bir söz bulamıyorum. “Toz duman içinde, tasarruf bonoları, sertifikalar yakan adam” desem?.. Olmuyor. Adı bir karışıklığın üzerine yazılmış. Orada hem çok büyük, hem çok küçük. Gerçek çizgileriyle çıkmıyor ortaya.</p>

  <p class="normal1">Eskiden bankalar tefeciydiler, bir ara tefeciler banker olarak göründüler, şimdi de bankalar banker... Bu belirsiz ve eksiltili cümlede Cevher Özden’in yüzünü seçer gibiyim.</p>

  <p class="normal1">Banka sistemindeki değişmez ve acımasız yüzde 5 faiz geleneği, elbet, enflasyon olgusuyla yıkıldı. Ama o arada bankerler çıkarmasının rolünü de yabana atmamak gerekir.</p>

  <p class="normal1">Kastelli’nin çok kurbanı oldu. Onun yüzünden birçok kuruluş ve birkaç banka battı. Yine de toplumda sevimli bir yüzü oluşmuş. Bugün de, sözgelimi bir Suphi Baykam gibi sevimsiz değil. Bunu nasıl açıklayabiliriz acaba?</p>

  <p class="normal1">Milyarder işportacı. Bir banka neyse, o. Yürüyen, çay içen, küfreden banka. Öyleydi.</p>

  <p class="normal1">Serüven duygusunu bugün de yitirmemiş görünüyor. Bu kez paranın fiyatını gayri menkullerle saptayacakmış. Sanırım, Kastelli’de, bir an için bile olsa, büyük görünme, güncel olma itisi para kazanma itisinden daha güçlü. Parayı zaten kazanmış. Sevimliliği buradan da geliyor olabilir. Dayı odur sanki. Arabesk de. Başıbozukluğunda güzel bir yan var, diyorum. Lümpen neşesi.</p>

  <p class="normal1">Başarı, bazı kişilerin içlerindeki karaduyguyu giderek daha bir öne getirir. Bazı kişilerde de tersi olur bunun. Toplumdaki yansılarına göre bir yargıda bulunmak gerekirse, Cevher Özden ikincilerden. Nasıl olmuşsa, iyi adam imgesi de yaratmış.</p>

  <p class="normal1">Keloğlan’dı. Padişahın kızından tokat yedi. Ardı sıra gelen koca bir “Veledi zinalar” ordusu yenilgiye uğradı. Çoğu kaçtı, öldü, canına kıydı, yıkıldı, yok oldu. Kastelli’nin ise her şeyini yitirmediği anlaşılıyor. Açıklanmaz bir yanı var bu olayın. Bir mucize! Nasıl oldu? Nasıl kurtardı peştemallığı?</p>

  <p class="normal1">Evet, bir zamanların para Sindbad’ı, 24 Ocak Kararları’nın Küçük Karun’u, tam da şehit olması beklendiği bir sırada, gazi olarak çıkageldi.</p>

  <p class="normal1">Sesi bir çocuk sesiydi. Kolay başarı biraz tokluk kazandırdı ona. Kasım Gülek gibi herkesin elini sıkmaya başlayınca da yapaylaştı. Yaşlandı.</p>

  <p class="normal1">Ahmet Kahraman’ın İşte Biz adlı kitabında Cevher Özden’le cezaevinden çıktıktan hemen sonra yapılmış bir konuşma da yer alıyor. O konuşmada Cevher Özden, doruğa yükseldiği günlerdeki gibi söz etmekte: “Ben kaçmadım. Genelde 250 bin kişi benden istifade etti. Ekonomik konjonktürün dinamosu olduk. İflas ne demektir biliyor musunuz? Karakterini de kaybetmek demektir. Karakteri olan bir adam iflas etmez. Ben bir pratisyenim. Beni üniversitede ders vermeye davet ettiler.” Gerçekten, konferans çağrıları almıştı üniversiteden.</p>

  <p class="normal1">Menkul Kıymetler Borsa Bankeri Cevher Özden’de Fenerbahçe Kulübü’nün başkanlığı özlemi de var. Zaman zaman bu özlemi dile getiren demeçler verir. Kolay ve denk düşmüş başarı, onda, her alanda boy göstermesi gerektiği konusunda peşin ve sarsılmaz bir güven yaratmıştır. İkinci Boğaz Köprüsü’nün finansman biçimi konusunda Turgut Özal’a akıllar verip; sürekli olarak yasaların boşluklarını incelemiş ya da inceletmiştir.</p>

  <p class="normal1">Cahilliği bir sanata dönüştürmek istedi. Bir zekâsı, bir yeteneği vardı. Ama, onlara gereğinden fazla güvendi. Özellikle yükseliş günlerindeki gerçeğinin, bir boşluğun karşılığı, geçici bir durum olduğunu kavrayamadı. Konuşması da giderek kabalaştı, sözgelimi Nokta’da şu sözleri de kapsayan bir demeci yayımlandı: “Ben aracıyım. Paranın Lüks Nermini’yim. Benim bütün yaptığım orospuyla zamparayı buluşturmaktan ibaret.”</p>

  <p class="normal1">Bankerlerin çökertilmesi olayı üzerine Cevher Özden “tatil” yapmak için Türkiye’den kaçtı. İsviçre’ye gitti. Bu ülkede tonlarca altını olduğu söyleniyordu. Tatili uzatmak için gittiği Tunus’ta yakalanarak Türkiye’ye gönderildi. Tutuklandı. 8 ay kadar cezaevinde kaldıktan sonra salıverildi.</p>

  <p class="normal1">Her alanda altın arayıcısı olduğuna inanmış bir kere.</p>

  <p class="normal1">Cezaevine düşene kadar hiç kitap okumadığını söyler. Bir bakıma övünür de kitap okumamış olmakla. Ama bir kitap yazmaktan da kendini alamamıştır. Sorunlarla Sermaye Piyasası adlı yapıtında oldukça yüksekten konuşur.</p>

  <p class="normal1">Kitap okumaz ama sanatı yüceltir. Özellikle sinemaya ve tiyatroya tutkuyla bağlı. Bu sanatlara yakınlık duymasının başka nedenleri de var. Gençliğinde bir sinema ortaklığının muhasebesini tutmuş. Daha sonra bir sinema salonunun sahibi olmuş, bir de tiyatrosu olmuş. Dahasını da söyleyelim, yine gençliğinde bir derginin düzenlediği ve Ayhan Işık’ın birinci olduğu artist yarışmasında ilk 6’ya girmiş. Bununla da kalmadığını, kendi kuşağının en ünlü jönleri (Cüneyt Arkın, Fikret Hakan, Orhan Günşiray...), TV’deki kendi eküri’sine kattığını hep biliyoruz. Artist’çi.</p>

  <p class="normal1">İki de ödülü var: Bakırköy Akıl Hastanesi’nden ve Kızılay Şişli Şubesi’nden. Kim Kimdir’de bunlarla ilgili bir açıklama yapılmamış. Ama adlarından da belli ki yardımseverlik ödülleri.</p>

  <p class="normal1">Başı hâlâ dönmekte.</p>

  <p class="normal1">Yine o soru: Peştemallığı nasıl kurtardı?</p>

  <p class="sagdanithaf">16 Ağustos 1987</p>
</body>
</html>
