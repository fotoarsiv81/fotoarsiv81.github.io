<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_76">Necdet Evliyagil</h1>

  <p class="normal1">Çankaya adlı kitaba baktım baktım. O güzel kâğıt, baskı özeni, cilt özgünlüğü... Bizde de artık böyle baskılar yapılıyor diye sevindim. Ajans Türk basımevinin bu ilk zaferi değil. Daha önce de böyle başarılar kazanmış, posta pulları deneyine girmiş, uluslararası yarışmalarda boy göstermişti. Böyle söylenirdi hep. Gerçi Çankaya’nın sayfa düzeninin pek bir albenisi yoktu, ama olsun kitap bir baskı harikası. Necdet Evliyagil’in Çankaya’sı Atatürk’ten Evren’e bütün Türkiye cumhurbaşkanlarının Çankaya Köşkü’ndeki yaşantılarını çok iyi seçilmiş fotoğraflarla bir araya getiriyor. Çankaya Köşkü’nün serüveni ortaya çıkıyor. Necdet Evliyagil’in yapıt boyunca uzayan metni de başka yazarlardan yapılmış gömme ya da ekleme yazılarla zenginleştirilmiş. Fotoğraflar çok canlı. Dalıp gidiyorsun içlerine.</p>

  <p class="normal1">Metni okumaktan birden caydım. Gözüm bibliyografya sayfasına gitti de ondan. Necdet Evliyagil kitabı hazırlarken 53 kaynaktan yararlanmış. Bunların 13’ü Ajans Türk yayını; onların 3’ü Necdet Evliyagil’in kendi yazdığı şeyler; onların 1’i de yine kendinin bir radyo sohbeti.</p>

  <p class="normal1">Bu bibliyografya kadar Necdet Evliyagil’i iyi özetleyen şey olamaz diyorum.</p>

  <p class="normal1">On dakikalık radyo söyleşisini kendi kitabında kaynakça olarak gösteren tek adam.</p>

  <p class="normal1">Bir de ödülleri var. Kendisi yazdırmış ödüllerini.</p>

  <p class="normal1">Şu ödülleri almış: 1972 Güney Kore Onur Belgesi;</p>

  <p class="normal1">Seul Şehri Fahri Hemşerilik Beratı ve Anahtarı;</p>

  <p class="normal1">1976, “Kanada Türk Yazarları Derneği” Behçet Kemal Plaketi;</p>

  <p class="normal1">Ankara Gazeteciler Cemiyeti Basın Şeref Belgesi;</p>

  <p class="normal1">Ankara Hastanesi Şeref Üyeliği;</p>

  <p class="normal1">1985 Yunus Emre Onur Belgesi.</p>

  <p class="normal1">Şu bibliyografya ve şu kendi ağzından ödüller örneği, bu örnekler bir adamı anlatmak yönünden ne kadar çarpıcı! Tanrım! diyorum, hayatta varlık içinde ne yoksulluklar var. Ben mi yanılıyorum yoksa? Yoksa az rastlanır bir naifliğin belirtisi mi söz konusu burada? Necdet Evliyagil kendisiyle dalga geçme ökeliğine mi ulaşmış? Öyle ya, kişi Kanada’daki dört Türk tarafından kurulmuş “Kanada Türk Yazarları Derneği”nin plaketini, son derece olağan Basın Şeref Belgesi’ni, hastane üyeliğini ödül sayıyorsa, burada başka incelikler de aramak gerekmez mi?</p>

  <p class="normal1">Sonra şeyi düşündüm, Necdet Evliyagil’in salt ticari amaçla ve canavarca Türk Tarih Kurumu’nu yıkmak için neler yaptığını. Ankara telefon rehberinin basımı konusundaki rekabeti ticari alanın dışına taşırmış, kitaplar yayımlamış, Parlamento’da dağıtmıştı. Bunları düşününce Evliyagil’in naifliğinden de caydım.</p>

  <p class="normal1">Caydım der demez de onun televizyondaki şiir söyleşileri geldi aklıma. Anımsıyorum, o söyleşiler üzerine bir yazı da yazmıştım o günlerde. Aruzu 32 dişinin tonal olanaklarıyla, heceyi kulak-burun-boğaz serüvenleriyle yorumlarken kendini an içinde yeniden yaratan Necdet Evliyagil, içerik yönünden savaşçı bir tutumu da hiçbir zaman elden bırakmıyor, sürekli olarak yeni şiiri aşağılamaya çalışıyordu.</p>

  <p class="normal1">Ajans Türk.</p>

  <p class="normal1">Bir de yutak olayı var, bunu unutmayayım.</p>

  <p class="normal1">Necdet Evliyagil’in şiiri için bir şey demiyorum. Desem, ne diyeceğim ki zaten, şair işte. Hem ben bu sayfalarda edebiyat eleştirisi yapmamaya kararlıyım.</p>

  <p class="normal1">Evet yutak olayı.</p>

  <p class="normal1">Melih Cevdet Anday’ın Edgar Allan Poe’dan Türkçeye çevirdiği “Annabel Lee” adlı şiiri dilimize oturmuş bir parçadır. Evliyagil o şiiri okurken “Annabel Lee” sözcüklerini öyle heceliyordu ki, sanki onların altına “şekerimm” sözcüğünü de koyuyordu: Şekerimm Annabel Lee! O anda sanki iri bir dondurma kitlesini yutağına kaçırarak yeniden “Şekerimmm Annabel Lee!” diye inleyen; bu arada tıkanma tehlikesinin de lirizm sayılmasını rica eden bir Amerikalı görünümündeydi.</p>

  <p class="normal1">1926’da İstanbul’da doğdu. İÜ Edebiyat Fakültesi’ni bitirdi. Yeni Sabah, Cumhuriyet, Dünya gazetelerinde çalıştı. Cumhuriyet’te hatırı sayılır bir eleman gibi kalmış aklımda. Birinci sayfada falan görünürdü. Daha sonra Ajans Türk basımevini kurdu. İş dünyasında yükselişi de onunla başladı. 1973-1977 arasında milletvekili.</p>

  <p class="normal1">Şimdi de öyle midir, bilmiyorum. Ajans Türk’ün Kızılay’daki görkemli binası bir siyasi pazarlıklar yurduydu. Milletvekili transferleri orada gerçekleştirildi. Necdet Evliyagil’in milletvekili oluşunun bu tür çalışmalarının bir ödülü sayılabileceği de söylenmiştir. Bir ara bakanlığı da söz konusu oldu.</p>

  <p class="normal1">Kimi kişi başarıyla temizlenir, kimisini de bozar başarı. Sanırım Necdet Evliyagil ikincilerden. Neden bu kadar benbenci oldu? Olmayabilirdi de. Sanırım onda en duyarlı yanı yine de sanat kökeninde aramak gerekir. Sonsuz kültürsüz oluşu; sanat dünyasında, içeride ve dışarıda, olanı biteni baştan beri izlememe inadı; onda düşünceye, yeni devinimlere karşı bir tavır yarattı. Siyasal tutum da o tavır içinde belirlendi.</p>

  <p class="normal1">Olduğu gibi görünmeyi bir fantezi, dönüşsüz bir yalan haline getirdi. Sonra da olmadığı gibi görünmenin gizlerini bir bir yakalamaya başladı.</p>

  <p class="normal1">Şemsiyesi sustalı.</p>

  <p class="sagdanithaf">3 Temmuz 1988</p>
</body>
</html>
