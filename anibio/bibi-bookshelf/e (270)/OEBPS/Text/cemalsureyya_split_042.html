<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_39">“En Hayali Bakan”: Kurtcebe Alptemoçin</h1>

  <p class="normal1">Kurtcebe Alptemoçin... Bu adı görünce kişinin aklı ister istemez onu koymuş babaya da takılıyor. Kurtcebe Alptemoçin’in babası Ali Rıza Bey, belli ki, Cahin’in Gök Bayrak’ını okumuş. Çünkü hem Kurt, hem Cebe, hem Alp, hem Temoçin yalnız o kitapta var. Ali Rıza Bey oğluna o adı koyarken, Kurtcebe Noyan gibi her şeyden hile sezen bir bağatur, Temoçin gibi lider yapılı biri olmasını mı istemişti? Herhalde öyle. Adı, Alptemoçin’in hayatında belirleyici bir rol oynamış mıdır? İşi uzmanlarına bırakalım ve onun aslında iyi bir adam olduğunu söylemekle yetinelim.</p>

  <p class="normal1">Oğuzhan Asiltürk var bir de. O da iyi bir adam. İkisinde de içler dışlar çarpımı ters sonuç doğurmaz. Oğuzhan Asiltürk = Oğuzasil Hantürk. Kurtcebe Alptemoçin = Kurtalp Cebetemoçin. Ne sağlam ve erdemli adlar! Öylesine sağlam ki, olasılık sıfır.</p>

  <p class="normal1">Ama Maliye Bakanı Alptemoçin’in yüzü, bedeni, adım atışları adına göre oldukça değişken. Adını günümüz koşullarına adamakıllı uyarlamış. Daha doğrusu öyle olması istenmiş.</p>

  <p class="normal1">Cepheden görünümüyle tam tanımanıza olanak yok Alptemoçin’i. Mutlaka yandan da bakmanız gerekir. Cepheden her şeye hazırlıklı; bakacak objektif arayan; evinde yumuşak, gazinoda asık bir yüz. Bu yüz, yana yatırılmış saçlarla bir ek finansmandan yararlanır. Düşük kaşların ve Müslüman bıyığın arasında başarı kazanmış esnaf bakışı.</p>

  <p class="normal1">Profilde ise kendini bırakmış bir kabadayı; arka masalarında hatırlı müşterilere gizlice içki servisi de yapılan bir çayevinin altın yürekli patron yardımcısı...</p>

  <p class="normal1">Özal hükümetinde “hayali” bakan çok.</p>

  <p class="normal1">Alptemoçin ise bunların “en hayali”si.</p>

  <p class="normal1">Dahası var, Türkiye Cumhuriyeti’nde boy göstermiş “ilk hayali maliye bakanı” unvanını da taşıyor. Sonsuz yetkisiz. Alıcı ve verici düzenleri ayrı ayrı kutularda bulunan bir ses aygıtı. Yalnız alıcısı çalışır. Verdiği anda da almıştır.</p>

  <p class="normal1">Saydam bir adam, bir tül gibi, bir gölge gibi. Ona baktığınızda sanki kendisini değil de, arkasında duran Özal’ı görürsünüz.</p>

  <p class="normal1">Hazine’si koparılmış. Bütçe’sinin bir bölüğü fon’larla götürülmüş, Gelir Vergisi öldürülmüş bir Maliye Bakanlığı’nın, deyim yerindeyse, bir çeşit personel komiseri ya da emin’i. Buna karşın, atamalarda ad yetkisi yok. Parti buyruğuna yüzde yüz uyar.</p>

  <p class="normal1">Kurtrobot Asttemoçin.</p>

  <p class="normal1">Hani bunun kurtluğu, cebeliği, alpliği diyeceksiniz. O gücünü üst düzey bürokratlarına “fırça” çekmekte kullanıyor.</p>

  <p class="normal1">Elbet, yalnızca fırça.</p>

  <p class="normal1">Yine de, hakkını yemeyelim, belki yetkisizliğinin bir sonucu olarak, bürokratlara Vural Arıkan’dan sonra biraz rahat soluk aldırdığı da söylenmekte. Arıkan hep Gümrük’te çalışırmış... Alptemoçin üç yıl içinde bakanlığın iç yapısını kavramış... Maliye Teftiş Kurulu ve Hesap Uzmanları Kurulu arasındaki dengeyi korumaya başlamış.</p>

  <p class="normal1">Kim Kimdir’de İngilizce, Almanca ve İtalyanca bildiği yazılı. Ama Turgut Özal dil bırakmamış ki Alptemoçin’de. İngilizce somurtuyor; Almanca küfrediyor, azarlıyor; İtalyanca övünüyor. Türkçe? Türkçede de bol bol yalan söylüyor. Tablolardaki sayısal verilerle en çok yalan söyleyen maliye bakanı o.</p>

  <p class="normal1">1940 doğumlu, 1962’de ODTÜ’yü bitirmiş. Bayındırlık Bakanlığı’nda yapı işleri mühendisi olarak görev aldıktan sonra üç yıl (1965-1968) Dusseldorf’ta çalışmış. Daha sonra Alptemoçin’i Türk Traktör Fabrikaları’nda imalat müdürü, bazı anonim şirketlerde genel müdür ve yönetim kurulu başkanı olarak görüyoruz. 1983 seçimlerinde Bursa Milletvekili. Bir süre devlet bakanı, 1984’ün son aylarından beri de Maliye Bakanı.</p>

  <p class="normal1">Batmak üzere olan bir firması vardı; bakan olduktan sonra o firmanın durumu düzelmiş. Bunun da kendi iradesi dışında gerçekleştiği söylenebilir. Dedik ya, “en hayali.” Ve insan elinde olmayan erdemleriyle suçlanmamalıdır.</p>

  <p class="normal1">Şu cümledeki acımasızlığı, sakınımsızlığı, bir maliye bakanı için düzey yoksunluğunu düşünün: “Memurlara hak ettiğini verdik.”</p>

  <p class="normal1">Bir yazısında da maliye memurlarını “sermaye” olarak gördüğünü yazmıştı. Bir yerde de “devlet bütçesinden devlet memuruna yapılan faizsiz ek bir yardım’dan söz etmişti.</p>

  <p class="normal1">Kendi deyimiyle, büyük mali reformlar da yaptı. Bunlardan bir ikisini sıralayalım isterseniz.</p>

  <p class="normal1">Bir bülten (Maliye ve Gümrük Bakanlığı Bülteni) çıkardı. Erken seçim olayının uç vermesinden hemen sonra yayımlanan bu bültenin 104 sayfalık ilk sayısında Alptemoçin’in tam 98 fotoğrafı yer alıyor. Elbet, çoğu grup fotoğrafı. Ama, ne olursa olsun, bu bir rekordur. Geçmişteki maliye bakanlarını düşünüyorum: Kemal Kurdaş, Cihat Bilgehan, Mesut Erez, Müezzinoğlu, Kafaoğlu... Hiçbiri buna cesaret edemezdi. Demek ki, Ali Rıza Bey oğluna Kurtcebe Alptemoçin adını takarken öyle bir cesareti öngörmüş. Ajanstürk basımevinde basılmış bu 98 fotoğraflı lüks bültene bakıyorum. Hayır hayır, bu bülteni Alptemoçin’in yalnızca seçim propaganda organı olarak değil, görünme tutkusunun bir göstergesi olarak da değerlendirmek gerekir.</p>

  <p class="normal1">Maliye Bakanlığı’nda yapılan eğitim reformu da Alptemoçin’in özel bir başarısı. Her birimde eğitim reformu yapılmış. Düşünsenize kaç birim var! Bunlar arasında Gelirler Bilgi İşlem Merkezi’nde yapılan mali-inşai reformu anımsayalım. Merkez bilmem kaç yüz milyon liraya mermerleştirilmiş. Bir anıttır.</p>

  <p class="normal1">Sanırım, bir ara öğretmenlik de yapmış. Ankara’da Eğitim Koleji’nde. Pi sayısını hep tersinden okurmuş.</p>

  <p class="sagdanithaf">18 Ekim 1987</p>
</body>
</html>
