<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_65">İmren Aykut</h1>

  <p class="normal1">Dadaloğlu’nu rezil mi edecek ne? İmren Aykut, Kozan doğumlu olduğu için söylüyorum bunu. Rezil sözcüğü hiçbir biçimde uymuyor da ona. Son derece efendi, güzel bir insan. Ama ayıp denen bir şey de vardır.</p>

  <p class="normal1">İmren Aykut iktisat doktoru ve sosyal politika uzmanı. Meslek ve siyaset hayatının ilk 10 yılını sendikaların (Maden-İş, Teksif) araştırma bürolarında yönetici olarak geçirmiş. İş ve işçi konularında adamakıllı uzmanlaştı. Gelir dağılımı, ücretler, çalışan kadının sorunları, kıdem tazminatı ve istihdam güvencesi gibi konularda emekçi açısından düşünüyordu o yıllarda.</p>

  <p class="normal1">Sonra bir ara dönem belirdi Aykut için. Beklenmedik bir ara dönem. Hayır, beklenebilir bir ara dönem. Hatta beklenmesi gereken. T. Şişe ve Cam A.Ş.’ye girdi. Oradan da bir işveren sendikasının (T. Kâğıt Sanayi İşverenleri Sendikası) genel sekreteri oldu.</p>

  <p class="normal1">Bugünkü yolu da o son işinde belirlendi. Seçildi.</p>

  <p class="normal1">Kim Kimdir’deki kısa bilgilere bakılırsa, Danışma Meclisi üyeliği sırasında da o görevi fiilen yürüttü. Ne olursa olsun, 12 Eylül’ün İmren Aykut’u seçmesi, işveren sendikasındaki görevinden ötürüdür. Adı zaten, 12 Eylül’den sonra duyuldu. Sunalp’ın şimdi unutulmaya yüz tutan (Milliyetçi Demokrasi Partisi miydi adı?) partisine girdi. Daha sonra da, “dayanamayarak” ANAP’lı oldu.</p>

  <p class="normal1">Güzel insan dedim. Meyve olarak dünyaya gelseydi kavun olurdu. Öyle ki başlangıçtaki iyi niyetini güzel niyete dönüştürdü. Yine de düşünsel oluşum koşullarından kurtulamıyor gibi. Yalvarıyor işçilere; “N’olur, grev yapmayın! Alın şu on bin liranızı! Güzel günler gelecek. Önümüz Ramazan ya, bunun bir de Kurban Bayramı var. Ben öyle demedim. Ben dedim ki...”</p>

  <p class="normal1">Çift pasaportlular var. O, çift plaketlilerden. Plaketlerinden biri “Milli Güvenlik Konseyi Üstün Hizmet Plaketi.”</p>

  <p class="normal1">Cem Duna, TRT’nin İmren Aykut’udur. İmren Aykut da eskiden görev aldığı ve güzellik imgesini borçlu olduğu işçi sendikaları karşısında Madame de Pompadour...</p>

  <p class="normal1">Vida adımı diye bir kavram var. İmren Aykut’un meslek ve siyaset eğrisi vida biçimini izliyor. Hep sağa. Hep sağa sıkıştırılmış, tornavidalar tarafından: Maden-İş, Teksif, Şişe ve Cam, Kâğıt Sanayi İşverenleri, Danışma Meclisi, MDP, ANAP... Ayrıca Anadolu Kulübü.</p>

  <p class="normal1">1941’de Adana’da doğmuş. Yani Kozan’da. İÜ İktisat Fakültesi çıkışlı. Çalışmalarıyla genç yaşında dikkatleri üstünde toplamış.</p>

  <p class="normal1">Hâlâ öğrenci.</p>

  <p class="normal1">Sosyal politika uzmanı, Çalışma Bakanı oldu. Bir yandan içi kan ağlıyor, bir yandan yalan söylüyor. En merak ettiğim şeylerden biri de Halit Narin’in onun için ne düşündüğü.</p>

  <p class="normal1">Yüzü tutmuyor. Bunu en iyi Sunalp Paşa anlattı: “Kızcağızın bir kolundan bir bakan çekiyor, öteki kolundan Mehmet Yazar’ın adamları. DYP’liler de omuzundan yakalamış. Kızı parçalayacaklar.” Demirel’e “sonsuz saygısını” hep belirten İmren Aykut politika tutkusu içinde, kaynağından arandığı için (Özallar) ANAP’a geçti. Aslında SHP’de de boy gösterebilirdi. Yüzer bir kişilik. Kendini dalgalanmaya bırakır. Herkesi saygıdeğer bulur, Keçeci’yi bile. Dolaşıyor. Yeteneğinden ötürü.</p>

  <p class="normal1">Sosyal politika uzmanı ANAP’a girer mi? Girerse kendine ayrı bir ad seçmiş olmaz mı?</p>

  <p class="normal1">İmren Aykut her hastalığa tutulur da, guatr olamaz...</p>

  <p class="normal1">SHP’de üretici olabilirdi. Bir gün oraya da girebilir. Dedim ya, dolaşıyor.</p>

  <p class="normal1">Kaçıncı kadın bakan? Bilmiyorum. Ama Türkân Akyol’la aralarındaki ayrımı düşündüm. Türkân Akyol, elbet, kesin ilkeleri olan biri. Bunun ötesinde, yollarda, tarlalarda düşündüm ikisini de.</p>

  <p class="normal1">Türkân Akyol: Akasyalar açarken.</p>

  <p class="normal1">İmren Aykut: Papatyalar yer değiştirirken...</p>

  <p class="normal1">Sacco ile Vanzetti’yi okuduğunu sanıyorum. Yoksa bu kadar laf etmezdim. Sanırım.</p>

  <p class="sagdanithaf">17 Nisan 1988</p>
</body>
</html>
