<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_147">Sarsılan Türkçe</h1>

  <p class="normal1">— “Kargaşalık” diye bir sözcük kullanmış biri.</p>

  <p class="normal1">— Olur mu? Kargaşa demek o. Kargaşalık diye bir sözcük olamaz.</p>

  <p class="normal1">— Osmanlıca sarsılmıştı. Şimdi de özleşmiş Türkçeyi sarstılar. Türkçe tam yerine oturuyordu ki, Türk Dil Kurumu’nu kapattılar. Kurum’un elbet bazı yanlışları da vardı. Ama vazgeçilmez bir doğrultuyu öldürdüler.</p>

  <p class="normal1">— Coşkun Kırca ne diyor? “Tekil devlet” diyor. Çok yanlış bir kullanım bence. Ne demek “tekil devlet?”</p>

  <p class="normal1">— Ona bakarsan daha neler var. Ömer Asım Aksoy da iyice yaşlandı. Bütün bu yanlışları düzeltmesine zamanı yok. 1898 doğumlu.</p>

  <p class="normal1">— Birçok büyük gazetede eli kalem tutmayan arkadaşlar işbaşında. Anlattıkları doğrular sarsılmış dilin içinde yitip gidiyor.</p>

  <p class="normal1">— Okur-yazar diye bir deyim vardı...</p>

  <p class="normal1">— Yazar-okumaz’lar çoğunlukta şimdi.</p>

  <p class="normal1">— Bazı gazetelerin manşetlerinde bile cümle düşüklüklerine rastlıyoruz. Redaksiyon olmadığı gibi, düzelti de yok. Bence Nurullah Ataç’ta sınav vermeyen elemanı gazeteye almamak gerek. Türkçe Sözlük de sınav konusu olmalı. Yazım Kılavuzu da.</p>

  <p class="normal1">— Bir yazar anımsıyorum şimdi, bir öyküsünde “kendinize hâkim olun bayım” yerine şöyle demişti: “Kendinize yargıç olunuz bayım!”</p>

  <p class="normal1">— Türk Dil Kurumu kapatıldı. Kurum yandaşları şimdi bir dergi çıkarıyorlar. Adı; Çağdaş Dil Dergisi. Bu ad Türkçe içinde uyarlı mı?</p>

  <p class="normal1">— Değil bence. Ama en iyi niyetlerle yayımlanıyor o dergi. Satışı ne, bilmiyorum. Kurum’un eski üyeleri bağlılık gösteriyorlar mı?</p>

  <p class="normal1">— Ne çok şey oldu 12 Eylül’den sonra.</p>

  <p class="normal1">— Eskiden Kerem’dik, o tarihten sonra Mecnun da olduk.</p>

  <p class="normal1">— Erdal İnönü’nün konuşması yüzüne gözüne benziyor. Her sözcük içeriğinden tam kopmadan duruyor onun konuşmasında. Bir netlik var. Yalansızlık için çırpınış... Sözcük seçimi çok önemli. Ve seçimde tutarlılık. İnönü’de bu var. Hem de kendiliğinden. Düzgün konuşma değil, ama gerçek konuşma. Kendini tam yansıtıyor. Düşüncelerini ve partisinin olması gereken yerini de.</p>

  <p class="normal1">— Sayın Özal’da son günlerde özleşmiş Türkçeye yönelme var gibi geliyor bana. Ama, yapay... O da yeni üst-başına benzetmek istiyor konuşmasını. Yapay ve acele. İlerici aydını da kollamak istiyor. Böylece “tarafsız” olduğunu söylemek istiyor. “Ulu önder” Atatürk deyimini de özenle kullanıyor.</p>

  <p class="normal1">— Demirel?</p>

  <p class="normal1">— Demirel güzel konuşan ve belirli bir üslubu olan bir politikacı. Ancak zaman zaman konuşma üslubunu, hatta ses tonunu oportünist bir biçimde değiştirdiği görülüyor. Hani “halk avcısı” derler ya, işte o biçimde. Bir de fazla öfkeli son günlerde.</p>

  <p class="normal1">— Necmettin Erbakan?</p>

  <p class="normal1">— Daha önce söylemiştik onu. Dilinin altında nane şekeri var gibi konuşuyor. Ama tatlı ve güzel konuşuyor gerçekten. Ne demek istediğini çok iyi anlatıyor. Sloganlara da pek meraklı. Her sözü atasözü olsun istiyor.</p>

  <p class="normal1">— Ecevit’te tonlama, vurgulama en iyi. Türkçeyi en iyi o kullanıyor. Geçerli ortak dili çok iyi yakalamış.</p>

  <p class="normal1">— Düşünceleri, tavırları ayrı. Ama Türkeş de Türkçenin gizlerini yakalamış bir adam.</p>

  <p class="normal1">— Peki Doğu Perinçek?</p>

  <p class="normal1">— Perinçek’in her şeyde olduğu gibi konuşmada da ufku çok geniş. Bu yanıyla öbürlerinden hemen ayrılıyor. Yahya Kemal’den Cansever’in şiirine uzanan bir dil görgüsü içinde. Ayrıca gerçek bir yazar. Bir düşünür. Güncel, canlı dili en iyi o yakalamış. Bunun çok önemli bir şey olduğu kanısındayım. 2000’e Doğru’da yazıyor olmasaydım daha da ileri laflar ederdim bu konuda.</p>

  <p class="normal1">— Özetlersek, günlük ve haftalık basının Türkçesi liderlerinkinden daha iyi değil. Edebiyat dergilerini saymıyorum tabii...</p>

  <p class="normal1">— Bu da önemli bir sorun değil mi?</p>

  <p class="normal1">— Öyle.</p>

  <p class="sagdanithaf">10 Aralık 1989</p>
</body>
</html>
