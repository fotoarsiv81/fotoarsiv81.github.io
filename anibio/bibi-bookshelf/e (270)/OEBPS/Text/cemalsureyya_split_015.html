<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_12">Kasım Gülek</h1>

  <p class="normal1">Beden, yabancı organı reddetti: Kasım Gülek’in CHP’deki, daha geniş anlamda da Türk siyasal hayatındaki serüveni böyle özetlenebilir. Yarım yüzyıl süren bu serüven içinde tek öneri getirmedi. Türkiye üzerine, Türkiye’nin temel sorunları üzerine ne düşündüğü öğrenilemedi. 1957 seçimlerinden sonra sözünü eder olduğu “nereden buldun kanunu” daha çok kamu görevlilerini kapsıyor, toplumsal içerik taşımıyordu. Hiçbir öngörüsü, hiçbir öncelemesi yok. Salt “orada” bulunduğu için bir rolü oldu.</p>

  <p class="normal1">Kasım Gülek’in siyasal arenada iyice etkin olduğu 1950-1960 dönemini ve 1960-1970 arasında olanları düşünelim. O süreler içinde seçimleri hep Demokrat Parti ve Adalet Partisi kazanmış, ama Türkiye’nin sorunlarının, şimdiki zamanının, bir bakıma geleceğinin tartışıldığı yer (durumu kavramak için Sol’u bir an görmezden gelelim) hep CHP olmuştur. Bu partide, İsmet Paşa dışında, önde gelen kişiler arasında kişisel oluşumu en zayıf adam, bütün dopinglere karşın Kasım Gülek’tir. Nihat Erim, Turhan Feyzioğlu, İsmail Rüştü Aksal, Bülent Ecevit... Kasım Gülek, bu adlar karşısında antik eşya ticaretiyle de uğraşan bir “Yoga” merkezi kursa, bugün için çok daha büyük başarı sağlardı.</p>

  <p class="normal1">Eski Mısır’dan çıkagelmiş bir Kıbt Gandisi’ydi sanki. İkiyüzlü bir şiddetsizliği savunmak da istedi. Şiddetli besinler alan ve şölenler içinde yaşayan bir Gandi.</p>

  <p class="normal1">Anadolu halkı mizah düşkünüdür; ama şakacıyı, soytarıyı, mizahçıyı hiçbir zaman olumlu anlamda efsaneleştirmez. Kasım Gülek hamamda basın toplantısı yaptığı gün, ülkenin yazgısında bir rol üstlenme şansını yitirmiştir. CHP, zorbalık imgesi yanında, bir de “ciddiyetsizlik” imgesiyle birlikte düşünülür olmuş; adamakıllı yoz bir görünüm kazanmıştır o gün.</p>

  <p class="normal1">Güneş yanığı yüzlü bir adam caddelerin ortasında duruyor, gelip geçen herkese elini uzatıyordu; böylece sanki ileride iktidara gelirse verebileceğinin yarısını peşin olarak ödemiş oluyordu. Hani banknotun yarısını kesip baştan verirler ya... Öyle de değil. CHP’nin “kısmetsiz”liğini her seferinde ortaya koyan yüzde yüz sportif bir davranış... Hem herkesin elini sıkacaksın, hem de “ortanın solu” lafı edilince fertiği çekmenin zamanıdır diyeceksin. “Lord Hav Hav” gibi konuşmaya başlayacaksın.</p>

  <p class="normal1">Seksenine gelmiş Kasım Gülek. Ne kaldı? Playboy için Albay Fens mektubu; spor tarihi için Pierre Lermite imgesi; demokrasi anıları için o hamam. Ve bir yumuşaklık izlenimi. Yumuşak, ama uzun otlar sayesinde yol düzeyini tutturmuş bazı çukurlar gibi yumuşak. Günümüzde Deniz Baykal, kimi zaman inanılmaz biçimde onun uzantısı gibi görünüyor.</p>

  <p class="normal1">Menderes’in fotoğrafının arabı: muhalefeti o kadar oldu işte. Daha çok da İsmet Paşa’ya karşı oldu bu muhalefet.</p>

  <p class="normal1">Yukarıda hiçbir öneri getirmediğini söyledik; ama kendisi 1930’lu yıllarda Türkiye’ye önerilmiştir: Amerikalı bir rektör tarafından.</p>

  <p class="normal1">Büyük bir kitaplığı varmış. Hepsi tozluymuş. Toz kitabı korurmuş.</p>

  <p class="normal1">Ülkemizde herkesin yandaşı, karındaşı, yöndeşi vardır. Kahvecinin de vardır, emekli genel müdürün de, tiyatro oyuncusunun da. Üç olur, beş olur, bin olur, mutlaka vardır ama. Kasım Gülek’in yazgısını bu açıdan ayrık bir durum olarak görmek gerekir. Bugün tek bir yandaşı yok onun. Kitlelerin içine girmiş, yıllarca üst üste milletvekili seçilmiş, en büyük partinin üst düzey yöneticisi olmuş bir kişi için ne acı bir son! Ahbapları var elbet. Ağrı Dağı’nda ne yaptığı belirsiz astronot Irwin gibi. Fotoğrafları var: Eisenhower, İran Şahı Rıza Pehlevi, Mareşal Tito, Nehru, İsveç Kralı Gustav, Haile Selasiye ve “bazı papalar”la birlikte çektirilmiş.</p>

  <p class="normal1">Sonunda işte, bir albümden ibaret Kasım Gülek.</p>

  <p class="normal1">Bildiği yabancı dillerin sayısıyla da ünlendi: İngilizce, Fransızca, Almanca, İspanyolca, Arapça, Farsça, Korece, Urduca... Sekiz dil, Kasım Gülek’in siyasal hayat serüveni boyunca toplumumuzda uyandırdığı izlenimleri düşününce, bu konuda yıllarca önce yazılmış şu dizeleri de anımsamadan edemezsiniz:</p>

  <p class="normal1">“Sekiz yabancı dil biliyormuş</p>

  <p class="normal1">Kasım Gülek Efendi;</p>

  <p class="normal1">Bir de Türkçe öğrense</p>

  <p class="normal1">Dokuz ederdi.”</p>

  <p class="normal1">Hayır on! El sıkmayı da bir dil saymayacak mısınız?</p>

  <p class="sagdanithaf">15 Mart 1987</p>
</body>
</html>
