<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_125">İhsan Ünlüer, Aydın Boysan</h1>

  <p class="normal1">Koridorlarda can havliyle koşar. Bahçede durur.</p>

  <p class="normal1">Kuklacı.</p>

  <p class="normal1">İzmir doğumlu (1922). Yükseköğrenimini İÜ Tıp Fakültesi’nde tamamlamış. Kadın doğum uzmanı. Ayrıca Devlet Operası’nca İstanbul’da açılan eğitim stüdyolarında ve İtalyan Kültür Derneği Şan Okulu’nda eğitim görerek Şehir Operası temsillerine katılmış. Madam Butterfly’da, Palyaço’da başsolist.</p>

  <p class="normal1">Hekim, müzisyen, düşünür, oyuncu, karikatürist ve yazar. On parmağında on... Hayır, beş parmağında, gerçek beş. Geçerli ve güncel deyimle: Pentatloncu.</p>

  <p class="normal1">Yugoslav filminde İtalyan oyuncu.</p>

  <p class="normal1">Günümüz için fazla yetenekli ve yeteneği fazla bölünmüş. Bu mu onun serüveni? Dramı? Bir kez beraber oldum İhsan Ünlüer’le. Bir rastantı sonucu, Dağlarca, o, ben, bir yerde içki içmiştik. Dağlarca ile girdiğimiz tartışmada hakemlik etmişti. Bir çeşit merak, ayrıca hayranlık uyandırmıştı bende. Daha sonra bir kez Vilayet’in önünde karşılaştık. Elimi sıktı. Ama sanki o tartışmayı Dağlarca’yla değil de onunla yapmıştık. Birkaç kez de Moda Parkı’nın orada karşılaştık. Yanında uzun boylu kadınlar ve çocuklar vardı. Onlarla konuşurken uzaklara bakıyordu. Kimseyi tanımaz gibiydi. İki yıldır rastlaşmıyoruz.</p>

  <p class="normal1">Orkestra şefine baget fırlattı.</p>

  <p class="normal1">İhsan Ünlüer’i düşünürken hemen Aydın Boysan da geliyor akla. İkisi de mizah yaptılar diye mi? Biraz öyle. Ama asıl ortak noktaları şu: İkisi de edebiyat dergilerinden gelmedi, ayrıca ikisi de tam gazeteci olmadı. Bu tür yazarların mizaha sarılmaları doğal geliyor bana. Ama, ikisi de ne olursa olsun, sadece mizaha sarılmakla kalmadılar, belli bir ölçüde var oldular da onda.</p>

  <p class="normal1">İhsan Ünlüer’in başı dönmüş. Aydın Boysan’ın kafası dumanlı.</p>

  <p class="normal1">Aydın Boysan’ı hiç görmedim. Yazılarını da günü gününe pek izleyemedim. Kitaplarını aldım, okudum. Sonra, bir süre TV’de izledim. Mimar. Bir ara müteahhitlik de yapmış. İflas etmiş dediler. Eğlence dünyasına da bulaşmış bir günler. Grubu varmış, gittikleri yerlerde orkestrasıyla sahneye geçer müzik sunarmış.</p>

  <p class="normal1">Aydın Boysan nasıl görünüyor? Entel gerçek ve lümpen özlem arasında sahici İstanbul efendisi. Bu niteliği ile yumurtadan yün kırkar.</p>

  <p class="normal1">Boysan’ın yazıları fıkralarla, gezi notlarıyla, yabancı dergilerden alıntılarla besleniyor. Büyük bir fıkra koleksiyonu ya da hazinesi var. Bu yönüyle biraz Orhan Boran’ın eşdeğeri gibi görünüyor. Daha geniş alarak, magazin ansiklopedisi diye tanımlayabiliriz onu. Ama Ünlüer’e göre hayata daha yakın, hayatın tam ortalık yerinde, hayatla olağanüstü yetinen (ne demekse bu) bir yanı var. Bekri Mustafa’nın küçümsenmemesini ister. Mizah onun doğal uzantısı, kabuğu.</p>

  <p class="normal1">Köroğlu’na her an selam iletmeden edemeyen Ünlüer’de ise ütopya her zaman ağır basar, başka görünümleri karartabilir. Bu onun mizahına savaşçı bir kıvam da kazandırmış. Boysan’ın fıkra koleksiyonuna karşılık, Ünlüer bir dize ve özdeyiş deposu kurmuş.</p>

  <p class="normal1">Ünlüer, hayatını, düşüncede ve pentatlon deneyinin marjinal konumunda riske etti; bir an geldi, ayağını boşluğa attı. Boysan ise gözden çıkarılmış bir hayatın tadını yakalamış, bırakmıyor. Geçende içki deneyinin 50. yıldönümünü Beykoz’da bir lokantada dostlarıyla birlikte kutlarken söylediği sözler bu açıdan çok ilginç: “Sağlığım bozulmasın diye yıllardır beni içkiden men edenin aklına şaşayım. Ben elli yıldır içiyorum ve turp gibiyim. Ama onlar bugün cücüklü domatesten, radyasyonlu çaydan ve hormonlu kirazdan birer birer öteki tarafa göçüyorlar.” Boysan da savaşçı, ama daha çok kendi kişisel hayat düzeninin savaşçısı.</p>

  <p class="normal1">Ünlüer’de mitoloji rüzgârı, Boysan’da restorasyon tadı.</p>

  <p class="normal1">Ünlüer’de mizah bir kavga aracı. Boysan da bütün tuzaklara karşın, sulu mizaha, bir Suavi Süalp mizahına düşmedi.</p>

  <p class="normal1">Kusurları da ortak: Geleneksel mizahtan yararlanmadılar. Bunun için biraz köksüz kaldılar. Mizah damarımızdan yararlanmadılar.</p>

  <p class="normal1">Ama Ünlüer sadece mizahçı değil, oradan kurtarıyor.</p>

  <p class="normal1">İki şemsiye: Biri sap, biri koltuk.</p>

  <p class="sagdanithaf">18 Haziran 1989</p>
</body>
</html>
