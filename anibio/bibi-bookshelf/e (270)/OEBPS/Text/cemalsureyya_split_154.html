<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cemalsureyya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_150">Ödüller</h1>

  <p class="normal1">— İş Bankası Roman Ödülü Tarık Buğra’ya verildi.</p>

  <p class="normal1">— Ödül deyince aklıma hep Fransızca bir kitap gelir: Çağdaş Edebiyat Sözlüğü. Ve onun önsözlerinden birindeki şu ara başlık: “Büyülenmiş yayımcılar; moral yitirmiş yazarlar.” Ödüllerin çoğalması ve çapraşıklaşması sadece sorun yaratmakla kalmamış, Fransız edebiyatını etkilemiş de.</p>

  <p class="normal1">— Bizde de ödüller çoğaldı. İşte İş Bankası ödülü; Behçet Necatigil, Enka, Sedat Simavi ödülleri. Ceyhun Atuf Kansu, Ömer Faruk Toprak, Nevzat Üstün, sonuna dek sürer mi bilmiyorum.</p>

  <p class="normal1">— Akademi Kitabevi ödülleri. Sait Faik armağanı.</p>

  <p class="normal1">— Türk Dil Kurumu’nun birçok dalda verdiği ödüllerin gerçekten büyük ağırlığı vardı düşünce ve sanat hayatımızda. Yeditepe ve Sait Faik armağanları için de aynı şeyi söyleyebiliriz. Behçet Necatigil ödülü de capcanlı.</p>

  <p class="normal1">— Bazı ödüller daha değerli görülüyor. Neden? Bir ödülü değerli kılan öğeler nelerdir sence?</p>

  <p class="normal1">— Yineleyelim burada. Bir ödülün değerli olması için birkaç öğenin bir arada olması gerekir. Bu ödülün önemini yaratan en yakın öğe o ödülün daha önce de hep değerli yapıtlara verilmiş olmasıdır. Sözgelimi Nobel ödülü hep değerli kişilere yöneltildiği için önemlidir. Bu yüzden Nobel, bir para verilmeseydi de önem taşıyacaktı.</p>

  <p class="normal1">— Şu da var: Nobel’i kazanamayanlar da hep değerli kişiler. Yani ödülün kimlere verilmediği de önemli. Adayların... Ödülün bu açıdan bir tarihi var.</p>

  <p class="normal1">— Elbet, ödülün maddi değeri de çok önemli. Bugün ülkemizde yapıtın telif ücretini bulmayan ödüller de var. Öbür öğeler yoksa bu tür bir ödüle ödül gözüyle bakılamaz diyorum. Diyelim Yaşar Kemal romanına 5 milyon telif hakkı aldı, o romana verilecek sözgelimi bir Sedat Simavi Vakfı ödülü ne anlam taşıyacak?</p>

  <p class="normal1">— Maddi değer ödül verenin kendi kaynağıyla da az çok ilgili olmalıdır. Yani Sedat Simavi Vakfı ödülünün maddi değeri o vakfın parasal gücünü de yansıtmalı, hiç değilse onunla çelişmemelidir.</p>

  <p class="normal1">— Sözgelimi bir zamanlar Fazıl Hüsnü Dağlarca’ya bir Amerikan kuruluşu tarafından 1.000 dolar armağan verilmişti. Hem de Türkiye’nin en iyi şairi olduğu gerekçesiyle. Dev Amerikan kuruluşu “Türkiye’nin en iyi şairi”ne 1.000 dolar veriyor...</p>

  <p class="normal1">— Bir ödülün maddi değeri; yazarı, sanatçıyı hiç değilse bir yıl geçindirecek kadar olmalı.</p>

  <p class="normal1">— Jürinin kimlerden oluştuğu da ödülün değerini ortaya koyan başka bir öğe.</p>

  <p class="normal1">— Ödülü verenin kim olduğu da önemli. Bir Enka’nın, bir Sabancı’nın koyduğu ödülle sözgelimi Cem Yayınevi’nin, Milliyet Sanat dergisinin koyduğu ödül arasında her zaman değer farkı olacaktır.</p>

  <p class="normal1">— Ödüller edebiyatımızı etkiledi mi?</p>

  <p class="normal1">— Yazarı, sanatçıyı etkilediği söylenemez. Yalnız okurda bir hareket yarattı. Ödül almış bir kitap mutlaka yeni baskı yapıyor. Bu da bir şey...</p>

  <p class="normal1">— Ama başka bir durum da çıktı ortaya. Yalnız ödül almış kitapları alan okurlar var.</p>

  <p class="normal1">— Okur demeyelim onlara. Çünkü başka şey okumuyorlar.</p>

  <p class="normal1">— Bizde ödüllerde başka ülkelerdeki gibi bir yayımcı savaşı yok henüz. Çünkü kazanan yapıtın yeni baskısı yine o kadardır. Yayınevinin parasal çıkarı yok. Oysa sözgelimi Fransa’da Goncourt ödülünü alan bir yapıt hemen o gün 150.000 baskı yapar; tek oy farkıyla ikincilikte kalan yapıt ise 25.000 baskıda kalır. Ayrıca ödül alan yapıt kısa sürede başka dillere çevrilir.</p>

  <p class="normal1">— Bizde birinciyle ikinci arasında fark yok. Ayrıca baskı sayısı 3.000-4.000 arasında.</p>

  <p class="normal1">— Yine jüri üyelerine gelelim. Gerçek seçim yapılıyor mu?</p>

  <p class="normal1">— Çoğunca, evet. Ödüllerde yayımcı savaşı yok, ama edebi klikler savaşı var. Ama jüri üyeleri hemen hemen aynı kişilerden oluştuğu için yine de doğruca bir sonuca ulaşabiliyorlar. En iyi her zaman değerlendiriliyor demiyorum. Ama mutlaka iyilerden biri.</p>

  <p class="normal1">— Klik dedin demin...</p>

  <p class="normal1">— Klikler genellikle aynı jüri içinde değil. Jüriden jüriye. Yani şu jürinin oy verdiği yapıta öbürü vermez.</p>

  <p class="normal1">— Ödül jürinin o günkü gerçeğidir. Toplantı başka gün olsaydı oylar belki de başka yapıt üzerinde toplanacaktı.</p>

  <p class="normal1">— Bir yapıt oy çokluğunu elde edip birinci geldikten sonra oyların geri çekildiği de olmuş mudur?</p>

  <p class="normal1">— Geçmişte bir kez olmuş.</p>

  <p class="sagdanithaf">31 Aralık 1989</p>
</body>
</html>
