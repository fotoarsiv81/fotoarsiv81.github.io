<html xmlns="http://www.w3.org/1999/xhtml">
	<head>
		<title>4-30.html</title>
		<link href="template.css" rel="stylesheet" type="text/css"/>
	</head>
	<body>
		<div id="x4-30.html" xml:lang="tr-TR">
			<div class="Basic-Text-Frame-2">
				<p class="split" xml:lang="en-GB"/>
				<p class="x2" id="toc_marker-4-6"><span class="kisim-baslik-sipsak" style="font-size:1.07em;" xml:lang="tr-TR">Sırra Vâkıf </span></p>
				<p class="metin-sipsak-1"><span class="metin-sipsak-1" xml:lang="tr-TR">Bugüne dek esrarını koruyan bir konu daha vardır: Hakkında onca şey bildiğimiz Mozart, geride masonlarla bağlantısına dair hiçbir yazılı kanıt bırakmamıştır. Locaya kabul evrakları gibi, çıraklıktan kalfalığa, sonrasında da ustalığa yükseldiğine dair tek bir belge bile yoktur, ritüel kıyafetleri de bulunamamıştır. Sayıları azımsanmayacak kadar çok olan mektupları arasında konuyla ilgili notlar ya gizlenmiş, ya silinmiş ya da sonradan bir şekilde yok edilmiştir. Mozart’ın mason locası üyesi olduğuna ilişkin çok az kanıt vardır. Bu kanıtları da kimi zaman, kendisi gibi mason olan babasına yazdığı mektuplara düştüğü bir notta, kimi zaman Johann Michael Puchberg gibi loca üyelerinin isimlerinin yanına düştüğü M. B. (mason biraderi) ibaresinde görüyoruz. Burada müzik tarihinin yardımına kriminologlar koşar. Mason protokolünün verilerine göre, kesin olan şudur ki: W. A. Mozart 14 Aralık 1784 yılında locaya “hayırsever” olarak kabul edilmiş, öncesinde de kurallar gereği sır saklayacağına dair yemini imzalamıştır. Locaya kabul edilmek isteyen herkesin imzalaması gereken metni aşağıda veriyoruz:</span></p>
				<p class="metin-sipsak-20"><span class="metin-sipsak-1" xml:lang="tr-TR">  </span></p>
				<p class="alinti-sipsak- para-style-override-20"><span class="alinti-sipsak char-style-override-8" style="font-size:1em;" xml:lang="tr-TR">Bu belgenin altında imzası bulunan ben, mason locasına kabul edilmek için kimse tarafından olağanüstü şeyler keşfedeceğim ya da geçici çıkarlar sağlayacağım vaadiyle kandırılmadığıma, aksine bunu kendi irademle istediğime şerefim üzerine yemin ederim. Buna karşılık bana bu locada devlete, prense, dine ve ahlaka aykırı hiçbir şey yapılmadığı bildirildi. Ben de onurlu bir adam olarak bana tebliğ edilecek ya da bana yapılacak diğer şeyler hakkında locaya kabul edilmesem bile, din adamı olsun olmasın kimseye bir şey söylemeyeceğime söz veririm.</span></p>
				<p class="metin-sipsak-20"><span class="metin-sipsak-1" xml:lang="tr-TR">Mozart 1785’te çıraklıktan kalfalığa yükselir. Yoklama listelerinden, sık sık toplantılara katıldığını biliyoruz. Bir besteci ve bu işin içinde olan biri olarak onun masonluk fikirlerini müzik eserlerine taşıdığını da biliyoruz. Vokal eserlerinin birkaçının ismi bile masonlukla ilişkilidir: </span><span class="metin--tal-k-sipsak" xml:lang="tr-TR">Dir Seele des Weltalls,</span><span class="dipnot-numarasi-sipsak"> </span><span class="metin--tal-k-sipsak" xml:lang="tr-TR"> (Evrenin Ruhu) K. 419; Die Maurerfreude (Mason Sevinci) </span><span class="metin--tal-k-sipsak" xml:lang="tr-TR">K. 471; Die ihr des unermesslichen Weltalls Schöpfer ehrt, (Sonsuz Evrenin Yaratıcılarını Onurlandıran Sizler) K. 619; Laut verkünde unsre Freude, (Sevincimizi Yüksek Sesle Duyuralım) K. 623.</span><span class="metin-sipsak-1" xml:lang="tr-TR"> Mozart’ın 1785 yılında bir mason arkadaşının ölümü vesilesiyle bestelediği enstrümanlar eseri </span><span class="metin--tal-k-sipsak" xml:lang="tr-TR">Maurerische Trauermusik (Masonluk Yas Müziği)</span><span class="metin-sipsak-1" xml:lang="tr-TR"> isimli bir de enstrümantal eseri vardır. </span></p>
				<p class="metin-sipsak-1"><span class="metin-sipsak-1" xml:lang="tr-TR">Mozart’ı, katı bir Katolik olan babası 1785 yılında tarikata götürür. Papa VI. Pius’un çıkardığı fermanla masonları kâfir ilan etmesi bile Kilise’ye sıkı sıkıya bağlı olan Leopold Mozart’ı locaya üye olmaktan alıkoymaz. On altı gün gibi rekor bir sürede çıraklıktan ustalığa yükselmeyi başarır. Masonların idealleri Leopold’ün oğlunun da idealleri olur. Mozart bu idealleri </span><span class="metin--tal-k-sipsak" xml:lang="tr-TR">Sihirli Flüt</span><span class="metin-sipsak-1" xml:lang="tr-TR">’te ölümsüzleştirmiştir. Eserde sıkça geçen üç rakamı (üç çocuk, üç kadın, üç sınav...) 3x3 üçlük notaların bulunduğu uvertürle yansıtılır ve ikinci perdenin başında Sarastro’nun kutsal muhiti vardır, yol karanlıktan aydınlığa gider (güneşin parlak ışıkları) ve bir kadın (Pamina) bilgeler arasına kabul edilir. Tüm bunlar güzellik, güç, bilgelik gibi masonluğun temel kavramlarına karşılık gelir. Kabul etmek gerekir ki efendi Sarastro sadece ideal bir insan değildir, onun da köleleri vardır ve onlara kötü davranır. Ama sapmalar olmak zorundadır. Diğer taraftan Mozart, Pamina’yı özgürleştirerek gizli tarikatın içindeki erkek egemen topluluğun sınırlarını da yıkar. </span></p>
			</div>
		</div>
	</body>
</html>