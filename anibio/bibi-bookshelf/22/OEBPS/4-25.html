<html xmlns="http://www.w3.org/1999/xhtml">
	<head>
		<title>4-25.html</title>
		<link href="template.css" rel="stylesheet" type="text/css"/>
	</head>
	<body>
		<div id="x4-25.html" xml:lang="tr-TR">
			<div class="Basic-Text-Frame-2">
				<p class="split" xml:lang="en-GB"/>
				<p class="x2" id="toc_marker-4-1"><span class="kisim-baslik-sipsak" style="font-size:1.07em;" xml:lang="tr-TR">Harika Çocuğun Seyahatleri</span></p>
				<p class="metin-sipsak-1"><span class="metin-sipsak-1" xml:lang="tr-TR">Leopold Mozart, olağandışı kellifelli bir adamdır ve aynı zamanda tanınmış bir müzisyen ve pedagogdur. Onun küçük Johannes Chrysostomus Wolfgangus Theophilus’un doğduğu yıl olan 1756’da yayımlattığı </span><span class="metin--tal-k-sipsak" xml:lang="tr-TR">Temel Keman Öğretimi Üzerine,</span><span class="metin-sipsak-1" xml:lang="tr-TR"> dönemi</span><span class="metin-sipsak-1" xml:lang="tr-TR">nin en önemli eseri kabul edilir, tekrar basımları yapılır ve Hollandaca ve Fransızcaya çevrilir. Leopold Mozart’ın bu eserinde yeni olan şey, keman çalma metodu öğretimini esas alarak, incelenen eserlerle nasıl çalışılacağına dair kılavuzluk etmesidir. Baba Mozart tanınan biridir. Bu nedenle onu kendi aralarında görmek isteyen Leipzig “Müzik Bilimleri Topluluğu” ya da Berlin “Müzik Topluluğu” gibi saygın çevrelerden davet aldığı biliniyor. Küçük oğluna keman tutmayı öğretmek için de hiç vakit kaybetmez. Wolfgang Amadeus bu işi öyle çabuk öğrenir ki, altı yaşına geldiğinde gümrük memurlarını keman çalışıyla öylesine şaşkına çevirir ki, adamlar ailesinin “standart denetim”e tabi tutulmaksızın sınırdan geçmesine izin verirler. Baba Leopold aslında küçük bir devlet olan Salzburg Başpiskoposluğu’nda memur olarak görev yapar. Saray orkestrasındaki kırk yılı aşkın meslek hayatında yedi şef ile çalışır. Kendisi onca yıl çalışmasına rağmen ancak “şef vekili” olabilmiştir. Mülki amiri o dönemdeki Salzburg prens-başpiskoposudur. Baba Mozart’ın 1750’lerin başında hükümetle kötü deneyimler yaşadığı sanılmaktadır. Her halükârda o dönemden sonra daha geri planda kalır, kendine olan güvenini saklayan, daha ziyade çıkarlarını kollayan, sadık, güvenilir bir yurttaş haline gelir, çünkü artık bakması gereken bir ailesi vardır. </span></p>
				<p class="metin-sipsak-1"><span class="metin-sipsak-1" xml:lang="tr-TR">Yedi çocuğundan sadece ikisi, Marianne (Nannerl) ve ondan beş yıl sonra dünyaya gelen Wolfgang Amadeus hayatta kalır. Le</span><span class="metin-sipsak-1" xml:lang="tr-TR">opold ikisini de hem sevgi dolu hem de disiplinli bir biçimde yetiştirir. Baba Mozart, besteci ve bilim insanı olarak parlak bir gelecek vaat etmesine rağmen kariyerini bir yana bırakarak kendini iki çocuğunun eğitim ve öğretimine adar. Çocuklarına her gün enstrüman eğitimi, temel müzik eğitimi, matematik, İtalyanca, Fransızca ve Latince dersleri verir. Bu nedenle iki küçük Mozart’ın okulda eğitim almalarına gerek kalmaz. Bu durum, o dönem için hiç hoş karşılanmayan, cesur ve keyfi bir karardır, ayrıca normlara da ters bir davranıştır, çünkü on sekizinci yüzyılda çocukların başkaları tarafından eğitilmesi gerektiğine inanılırdı.</span></p>
				<p class="metin-sipsak-1"><span class="metin-sipsak-1" xml:lang="tr-TR">Baba Mozart, besteci olarak döneminin eğlence gereksinimleri doğrultusunda ciddi tavizler verir. Yaptığı müzik “popüler” olmalı, beğeni toplamalı ve farklı amaçlar için kullanılarak yan gelir getirmelidir. Bestelerinde tabanca kullanımına yer vermesi icrasını daha da heyecanlı hale getirir. Buna dayanarak Augsburg’daki arkadaşı ve editörü Johann Jakob Lotter’a yeni bestelediği orkestra eserini önerdiği 6 Kasım1755 tarihli mektubunda şöyle yazar: “Burada bir de köy düğünü var. Gerektiği gibi kullanırsanız Collegii Musici’nin kasasını doldurursunuz. Gayda da kullanılıyor... ayrıca... </span><span class="metin-sipsak-1 char-style-override-7" xml:lang="tr-TR">Marche</span><span class="metin-sipsak-1" xml:lang="tr-TR">’de,</span><span class="dipnot-numarasi-sipsak"><a class="footnote-link" href="#footnote-225-10" id="footnote-225-10-backlink">10</a></span><span class="metin-sipsak-1" xml:lang="tr-TR"> köy düğünlerinde âdet olduğu üzere, her naradan sonra tabancayla ateş de edilebilir ve naralara ıslıklarla eşlik edilebilir.”</span></p>
				<p class="metin-sipsak-1"><span class="metin-sipsak-1" xml:lang="tr-TR">Saray Başpiskoposluğu Orkestrası’nın şefinden böyle bir müzik hiç mi hiç beklenmez. Ancak insan sarrafı Leopold Mozart, çevresindeki insanları çok iyi değerlendiren biridir.</span></p>
				<p class="metin-sipsak-1"><span class="metin-sipsak-1" xml:lang="tr-TR">Çocukların müziğe olan kabiliyetleri, babalarından aldıkları düzenli derslerle birleşince kısa zamanda şaşırtıcı başarılar elde edilir. Çocuklar bir yandan egzersizlerinde ustaca çalma teknikleri göstererek insanı şaşırtırken, diğer yandan beş yaşındaki oğlan yoğun egzersizlerin yanı sıra aklına estiği gibi çalmaya, işin içine hayal gücünü katmaya ve daha sonraları da besteler yapmaya başlar. Bu durum bilinçli ve hassas pedagog babanın gözünden kaçmaz. Zeki ve ileri görüşlü Leopold Mozart, ustalıkla çalan iki çocuğun sansasyon yaratacağını, dinleyicileri (ve izleyicileri) büyüleyeceğini ve dolayısıyla sahne alma şanslarının büyük olduğunu öngörür. Böylece daha 1762 yılında, Wolfgang henüz altı yaşındayken herkese göstermek istediği çocuklarıyla müziğin merkezi sayılan iki büyük kente, Münih ve Viyana’ya bir seyahat gerçekleştirir. Bu, yıllarca sürecek bir seyahat ve turne silsilesinin başlangıcı olur.</span></p>
				<p class="metin-sipsak-1"><span class="metin-sipsak-1" xml:lang="tr-TR">Ünlü bestecilerden hiçbiri W. A. Mozart kadar küçük yaşta bu kadar farklı insanla karşılaşmamış ve müzikal deneyim yaşamamıştır. Londra’dan Napoli’ye, Amsterdam’dan Viyana’ya giderek çağının müziğini tanıma şansı yakalayan Mozart, çok çeşitli insanlar, sesler ve enstrümanlar tanır. Üstelik bunların hepsini Avrupa’da müziğin kalbinin attığı merkezlerde, büyük müzisyenlerin arasında ve en yüksek toplum tabakasının karşısında yapar. Onun dikkatini çeken şey müzik yapmak, keman, piyano ve org çalmaktır. Bu arada kurnaz babası oğluna, seyirciyi şaşırtarak alkış almasını sağlayacak birkaç küçük oyun ve efekt öğretir. Harika çocuk, daha ilk seyahatinde Viyana’da kraliyet ailesinin huzurunda “piyanonun tuşlarını görmeden” çalar. Küçük çocuk piyanonun tuşlarını görmeksizin piyano çalar, doğaçlama yapar. Bu, yeni başlayanların bile kolayca yapabileceği çok basit bir şeydir. Ancak dışarıdan bakanlar üzerindeki etkisi çok büyüktür. İmparatoriçe Maria Theresia adeta büyülenir, harika çocuğa değerli bir kıyafet hediye eder. Bu, Mozart’ın gururla üzerinde taşıdığı altınla bezeli bir saray kıyafetidir. Belki de bu hediye, Mozart’ın hayatı boyunca göze çarpacak derecede güzel giyinmesine vesile olmuştur. Seçkin kıyafetleri ve tavırları, insanların ona farkında olmaksızın soyluymuş gibi yaklaşmasına neden olur; o ise bir asilzade olmadığını açıkça ifade eder. </span></p>
				<p class="metin-sipsak-1"><span class="metin-sipsak-1" xml:lang="tr-TR">Çağımızın eğitim yöntemleri ışığında düşündüğümüzde baba Mozart’ı çocuklarını merhametsizce zorladığı, yaşamlarının erken döneminde onları terbiye ve hırs içinde boğduğu iddiasıyla eleştirebiliriz. Ancak duruma tarihsel bağlamda yaklaşacak olursak, yani on sekizinci yüzyılın toplumsal ve ailevi koşullarını göz önünde bulundurursak babanın bu suçlamayı hak etmediğini görürüz. Unutmayalım ki dönem, çocukların ebeveynlerine “siz” diye hitap ettiği bir dönemdir. Ayrıca Wolfgang Amadeus, babasına adeta tapar. Ona olan hayranlığını şu şekilde ifade eder: “Sevgili Tanrı’dan sonra babam gelir.”</span></p>
				<p class="metin-sipsak-1"><span class="metin-sipsak-1" xml:lang="tr-TR">Birlikte yaptıkları ilk İtalya seyahatinden sonra Leopold Mozart’ın Salzburg’daki eşine yazdığı 27 Haziran 1770 tarihli mektubuna bir göz atalım:</span><span class="metin-sipsak-1" xml:lang="tr-TR"> </span></p>
				<p class="metin-sipsak-1"/>
				<p class="alinti-sipsak- para-style-override-19"><span class="alinti-sipsak char-style-override-8" style="font-size:1em;" xml:lang="tr-TR">Toplam 27 saat süren seyahatimizde sadece iki saat uyuyabildik ve arabada birkaç parça ekmekle beraber soğuk bir şeyler yedik. Ne kadar aç, susuz ve uykusuz olduğumuzu artık sen düşün. İyi kalpli Bayan Uslenghi bize yumuşak pişirilmiş pirinç verdi ve bir de birkaç tane haşlanmış yumurta vb. gibi şeyler yedik: Odamıza çıktığımızda Wolfg, oturduğu koltuğun üzerinde kaşla göz arasında horlamaya başladı. O kadar derin uyuyordu ki üzerindekileri çıkarıp onu yatağa yatırırken bile uyanmadı, horlamaya devam etti; hatta soyup yatağa yatırabilmek için onu koltuktan kaldırıp tekrar oturtmam gerektiğinde bile bir an olsun gözünü açmadı. Ertesi gün saat dokuzu geçe uyandığında nerede olduğunu bilmediği gibi banyonun yerini de kestiremiyordu, yani gece yattığı yeri bilemedi. Tanrı’ya şükür afiyetteyiz. Yarın ve ertesi gün la girandola’yı... ve Aziz Petrus Baziliskası’ndaki ayine ve ikindi duasına katılacağız.</span></p>
				<p class="alinti-sipsak- para-style-override-20"/>
				<p class="metin-sipsak-1"><span class="metin-sipsak-1" xml:lang="tr-TR">O güne dek Salzburg-Augsburg hattı dışında hiçbir yere çıkmamış olan Leopold Mozart, 1763’te birkaç ay sürecek bir Avrupa seyahati planlar. Deneyimli bir organizatör gibi davranır. Seyahate çıkmadan önce kalacakları yerlerin adreslerini belirler; çocukların yeteneğini soyluların, prenslerin, kralların önünde sergilemek için temaslarda bulunur, referanslar alır. Batı Avrupa turnesinin ilk durağı Münih’tir. Çocuklar 1762 yılında daha önce de bahsettiğimiz gibi Münih’te Bavyera elektörünün önünde yeteneklerini sergilerler. Oradan da gemiyle Passau’ya geçerler. Buradaki başpiskoposun cimriliğini hiç unutmazlar; Nannerl’ye de çalması için izin verilmez. Bir sonraki durakta küçük Amadeus manastırda piyano çalarken Fransiskenler bu harika çocuğu dinlemek için öğle yemeklerini bırakırlar. Mozartlar sonunda Viyana’ya gelirler. Schönbrunn Sarayı’nda Kraliçe Maria Theresia ile üç saatlik bir görüşme yaparlar. Wolfgang’ın kraliçenin kucağına oturuvermesi, en azından on altı çocuk annesi kadın için son derece olağan bir durumdur. Harika çocukların ünü yayılır. Fısıltı gazetesi ve yazılı basında çıkan haberler işe yarar. Kısa bir süre sonra Viyana aristokrasisi onlardan randevu almak için sıraya girer. </span></p>
				<p class="metin-sipsak-1"><span class="metin-sipsak-1" xml:lang="tr-TR">Salzburg’da yaşadıkları dönemde Mozartların seyahat planı: </span></p>
				<p class="metin-sipsak-1"/>
				<p class="alinti-sipsak- para-style-override-12"><span class="alinti-sipsak char-style-override-8" style="font-size:1em;" xml:lang="tr-TR">1.	Seyahat: Münih ve Viyana, Ocak 1762’den Ocak 1763’e kadar</span></p>
				<p class="alinti-sipsak-"><span class="alinti-sipsak char-style-override-8" style="font-size:1em;" xml:lang="tr-TR">2.	Seyahat: Avrupa Turnesi, Temmuz 1763’ten Kasım 1766’ya kadar</span></p>
				<p class="alinti-sipsak-"><span class="alinti-sipsak char-style-override-8" style="font-size:1em;" xml:lang="tr-TR">3.	Seyahat: Viyana, Eylül 1767’den Ocak 1769’a kadar</span></p>
				<p class="alinti-sipsak-"><span class="alinti-sipsak char-style-override-8" style="font-size:1em;" xml:lang="tr-TR">4.	Seyahat: İtalya, Aralık 1769’dan Mart 1771’e kadar</span></p>
				<p class="alinti-sipsak-"><span class="alinti-sipsak char-style-override-8" style="font-size:1em;" xml:lang="tr-TR">5.	Seyahat: İtalya, Ağustos 1771’den Aralık 1771’e kadar</span></p>
				<p class="alinti-sipsak-"><span class="alinti-sipsak char-style-override-8" style="font-size:1em;" xml:lang="tr-TR">6.	Seyahat: İtalya, Ekim 1772’den Mart 1773’e kadar</span></p>
				<p class="alinti-sipsak-"><span class="alinti-sipsak char-style-override-8" style="font-size:1em;" xml:lang="tr-TR">7.	Seyahat: Viyana, Temmuz 1773’ten Eylül 1773’e kadar</span></p>
				<p class="alinti-sipsak-"><span class="alinti-sipsak char-style-override-8" style="font-size:1em;" xml:lang="tr-TR">8.	Seyahat: Paris, Eylül 1777’den Ocak 1779’a kadar</span></p>
				<p class="alinti-sipsak-"><span class="alinti-sipsak char-style-override-8" style="font-size:1em;" xml:lang="tr-TR">9.	Seyahat: Münih, Ekim 1780’den Mart 1781’e kadar</span></p>
				<p class="alinti-sipsak- para-style-override-13"><span class="alinti-sipsak char-style-override-8" style="font-size:1em;" xml:lang="tr-TR">10. Seyahat: Viyana’ya taşınma </span></p>
				<p class="metin-sipsak-1"/>
				<p class="metin-sipsak-1"><span class="metin-sipsak-1" xml:lang="tr-TR">İkinci seyahatleri ve ilk durağı Münih olan başarılı Avrupa turnesinin diğer duraklarını da saymak gerekirse: Augsburg, Ludwigsburg (Jommelli ile tanışma), Schwetzingen (“das beste Orchester Deutschlands” konseri), Frankfurt (Main Nehri kıyısındaki), Mainz, Koblenz, Aachen, Brüksel ve 18 Kasım 1764’te Paris, Versailles, Calais, sonra Londra’ya giderler. 1 Eylül itibariyle Lille, Gent, Antwerpen, Rotterdam, Den Haag, Amsterdam, Paris üzerinden İsviçre, Lausanne, Zürich, Donaueschingen, Münih’e ve oradan da 1766 Kasım ayında nihayet Salzburg’a dönerler.</span></p>
				<p class="metin-sipsak-1"><span class="metin-sipsak-1" xml:lang="tr-TR">Seyahat süresinin uzunluğu dikkate alındığında Leopold’ün diplomatik yeteneği açıkça görülür. Hangi patron böyle bir şeye katlanabilir, bir düşünün!</span></p>
				<p class="metin-sipsak-1"><span class="metin-sipsak-1" xml:lang="tr-TR">Bu geziler Wolfgang Amadeus’a akıl almaz şeyler kazandırır: Doğaçlamalar yapar, konserler verir, beste yapar, orkestra yönetir ve tüm bunların yanı sıra öğrendiği yabancı dilleri konuşma fırsatı bulur, toplumun ileri gelenleriyle tanışır, bestecilerle, tiyatrocularla sohbetler eder, yabancı kültürleri tanır, ayrıca eşsiz deneyimler yaşar. Örneğin Brüksel’de Ruben’in tablolarını görür, Versailles Sarayı’ndaki hayata şahit olur, Pempei’yi ziyaret eder, Sistine Şapeli’nde ilahiler dinler, Calais’de gelgit olayına tanık olur, Londra Kulesi’ni görür.</span></p>
				<p class="metin-sipsak-1"><span class="metin-sipsak-1" xml:lang="tr-TR">Leopold oğlunu hayatı boyunca yalnız bırakmaz. Uzun tatil süreleri yüzünden Salzburg’daki memuriyetini tehlikeye atar, Wolfgang için yaşı hakkında yanlış bildirimde bulunur, beyaz yalanlar söyler, Milano’da oğlunun işe alınması için çabalarken yalandan hasta olduğunu bildirir, seyahati hızlandırmak için “kraliyet orkestrasının şefi” olduğu yalanını uydurur, Wolfgang’ın sağlam bir yerde işe başlayabilmesi için her zaman yeni birileriyle irtibata geçer, başpiskoposla aralarındaki gerginliği hafifletir, 1787 yılı Mayıs ayında hayata gözlerini yumuncaya dek oğlu için endişelenir. Mektupları, gelecek kuşaklar içi</span><span class="metin-sipsak-1" xml:lang="tr-TR">n yaşadığı döneme kaynaklık eden güçlü bir adamdır. </span></p>
				<div class="footnotes">
					<div class="footnote">
						<p class="dipnotlar-sipsak"><a class="footnote-anchor" href="#footnote-225-10-backlink" id="footnote-225-10">10</a><span class="dipnotlar-bold-sipsak" style="font-size:1em;" xml:lang="tr-TR"/><span class="dipnotlar-bold-sipsak" style="font-size:1em;" xml:lang="tr-TR">.</span><span class="dipnotlar-sipsak" style="font-size:1em;" xml:lang="tr-TR">Yürüyüş, marş. (ç.n.)</span></p>
					</div>
				</div>
			</div>
		</div>
	</body>
</html>