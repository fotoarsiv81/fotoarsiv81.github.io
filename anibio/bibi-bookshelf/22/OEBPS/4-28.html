<html xmlns="http://www.w3.org/1999/xhtml">
	<head>
		<title>4-28.html</title>
		<link href="template.css" rel="stylesheet" type="text/css"/>
	</head>
	<body>
		<div id="x4-28.html" xml:lang="tr-TR">
			<div class="Basic-Text-Frame-2">
				<p class="split" xml:lang="en-GB"/>
				<p class="x2" id="toc_marker-4-4"><span class="kisim-baslik-sipsak" style="font-size:1.07em;" xml:lang="tr-TR">İşin İçinde Zehir Var mıydı?</span></p>
				<p class="metin-sipsak-1"><span class="metin-sipsak-1" xml:lang="tr-TR">Wolfgang Amadeus Mozart 5 Aralık 1791 tarihinde hayata gözlerini yumar. Ölümüne ilişkin dedikodular bir türlü bitmez: İki yüzyıldır ölümünün üzerindeki sır perdesi kalkmamıştır, çünkü otuz beş yaşında bir adamın öyle kolay kolay ölmeyeceği bir gerçektir. Bir sürü “delil” vardır, tıbbi raporlar, adli rekonstrüksiyonlar, tanık ifadeleri, resim ve yazı karşılaştırmaları, mektuplar, karanlık haberciyle yaptığı söylenen şüpheli görüşmeler, eşi, besteciler arasındaki kıskançlık, gizemli masonlar, Yahudiler, frengi tedavisi için yüksek dozda cıva kullandığı, borç tahsildarları, kıskanç bir koca vb. </span></p>
				<p class="metin-sipsak-1"><span class="metin-sipsak-1" xml:lang="tr-TR">Bu konudaki efsaneler son yirmi yılda gerçek anlamda masaya yatırılmış, gerçekçi bir biçimde Mozart’ı kimlerin, niçin ortadan kaldırmak istemiş olabileceği sorgulanmıştır. Sorgulamalar sonunda aşağıdaki sonuçlara ulaşılmıştır: </span></p>
				<p class="metin-sipsak-1"/>
				<p class="metin-sipsak-20"><span class="metin-sipsak-1" xml:lang="tr-TR">1. Şüpheli: Salieri</span></p>
				<p class="metin-sipsak-1"><span class="metin-sipsak-1" xml:lang="tr-TR">Antonio Salieri, kraliyet sarayında besteci ve orkestra şefidir, sabit bir işi vardır, o dönemde Mozart’tan daha başarılıdır; otuz dokuz opera, çok sayıda vokal ve enstrümantal eser bestelemiştir. Viyana kraliyet sarayında korkacak hiçbir şeyi olmayan biridir. Cinayet gerekçesi yoktur. </span></p>
				<p class="metin-sipsak-1"/>
				<p class="metin-sipsak-20"><span class="metin-sipsak-1" xml:lang="tr-TR">2. Şüpheli: Constanze</span></p>
				<p class="metin-sipsak-1"><span class="metin-sipsak-1" xml:lang="tr-TR">Dokuz yıl Mozart ile evli kalır, altı çocuk doğurur, çok sayıda mektuptan da anlaşılacağı üzere sevgi dolu bir evlilik hayatları vardır, yüklü bir miras beklentisi söz konusu değildir. Mozart’ın ölümünden on sekiz yıl sonra ikinci evliliğini yapar. Cinayet gerekçesi yoktur. </span></p>
				<p class="metin-sipsak-20"><span class="metin-sipsak-1" xml:lang="tr-TR">3. Şüpheli: Masonlar</span></p>
				<p class="metin-sipsak-1"><span class="metin-sipsak-1" xml:lang="tr-TR">Tarikatın sırları </span><span class="metin--tal-k-sipsak" xml:lang="tr-TR">Sihirli Flüt’</span><span class="metin-sipsak-1" xml:lang="tr-TR">te ifşa edilmiştir. Ancak operanın librettosunu yazan Mozart değil Schikaneder’dir, üstelik hiçbir saldırıya uğramaksızın Mozart’tan sonra yirmi yıl daha yaşamıştır. Ayrıca Mozart masonluğun yayılmasını sağlayan biridir, onların bir çeşit temsilcisidir. 1792’den sonra masonluk belgelerinin imha edildiği doğrudur: İmparator Franz tarikatı yasaklar. Kimse devlete karşı suç işlemek istemez! Cinayet gerekçesi yoktur. </span></p>
				<p class="metin-sipsak-1"/>
				<p class="metin-sipsak-20"><span class="metin-sipsak-1" xml:lang="tr-TR">4. Şüpheli: Puchberg</span></p>
				<p class="metin-sipsak-1"><span class="metin-sipsak-1" xml:lang="tr-TR">Mozart, mason arkadaşına mektup yazarak ondan borç ister. Mason arkadaşı da gücünün yettiği ölçüde ona yardım eder. Ancak parasını alması için Mozart’ın ölmesi gerekmiyordu, aksine yaşaması onun için daha avantajlıydı. Cinayet gerekçesi yoktur. </span></p>
				<p class="metin-sipsak-1"/>
				<p class="metin-sipsak-20"><span class="metin-sipsak-1" xml:lang="tr-TR">5. Şüpheli: Franz</span><span class="metin-bold-sipsak" xml:lang="tr-TR"> </span><span class="metin-sipsak-1" xml:lang="tr-TR">Hofdemel</span></p>
				<p class="metin-sipsak-1"><span class="metin-sipsak-1" xml:lang="tr-TR">Mozart’ın ciddi maddi darboğazdan geçtiği dönemde alacaklı Hofdemel, borçlarını üçüncü kişi üzerinden dolaylı biçimde tahsil eder. Çevrede Mozart’ın Hofdemel’in karısına piyano dersi (ve çok daha fazlasını) verdiği yolunda dedikodular dolaşır. Ne olursa olsun bilinen bir gerçek vardır: Mozart’ın ölümünden bir gün sonra Hofdemel ailesinde büyük bir trajedi yaşanır. Franz Hofdemel intihar eder, eşi de bu konuda tek kelime etmez. Şüphesiz bu, Mozart’ı zehirledikleri yolundaki şüpheleri destekleyecek bir kanıt değildir.</span></p>
				<p class="metin-sipsak-1"/>
				<p class="metin-sipsak-20"><span class="metin-sipsak-1" xml:lang="tr-TR">Şüpheli doktorlar, tanınmayan tefeciler de vardır, belki de ölüm sebebi frengi tedavisi için uzun süreli cıva kullanımı olabilir, belki de Yahudiler ve masonlar Mozart’ın Alman oluşundan dolayı ona nefret beslemişlerdir (Ludendorff teorisi, 1936). Cinayet nedeni üretme konusundaki yaratıcılık sınır tanımadığı gibi korkunç bir biçimde yayılır. Mozart’ın ölüm nedeni ve olası şüpheliler konusunda güvenilir bilgi edinmek için Bär ve Braunbehrens’in eserlerine göz atabilirsiniz. </span></p>
			</div>
		</div>
	</body>
</html>