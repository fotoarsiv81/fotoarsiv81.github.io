<html xmlns="http://www.w3.org/1999/xhtml">
	<head>
		<title>4-29.html</title>
		<link href="template.css" rel="stylesheet" type="text/css"/>
	</head>
	<body>
		<div id="x4-29.html" xml:lang="tr-TR">
			<div class="Basic-Text-Frame-2">
				<p class="split" xml:lang="en-GB"/>
				<p class="x2" id="toc_marker-4-5"><span class="kisim-baslik-sipsak" style="font-size:1.07em;" xml:lang="tr-TR">Yoksulluğu ve Toplu Mezara Gömülmesi</span></p>
				<p class="metin-sipsak-1"><span class="metin-sipsak-1" xml:lang="tr-TR">Dönemin tarihsel koşulları çerçevesinde düşünmek zorundayız; kişiler ya da olaylar onları çevreleyen toplumsal şartlar göz önüne alınmaksızın düşünülemez, daha da önemlisi değerlendirilemez. Aradan geçen zaman içinde Mozart’ın yaşadığı koşullar zaten etraflıca incelenmiştir. Sonuç olarak karşımıza hep takdir görmeyen ve yoksullaşan dehanın dramı gibi bir klişe çıkar. Konuyu aydınlatmak için burada kısaca şu üç sorunun yanıtını arayacağız: Mozart sefalet içinde mi yaşadı? Yoksul olduğu için mi toplu mezara defnedildi? Mozart’ın borç istemek üzere yazdığı mektuplar nasıl değerlendirilmeli?</span></p>
				<p class="metin-sipsak-1"><span class="metin-sipsak-1" xml:lang="tr-TR">Bugün toplumumuzda vatandaşlar gelir seviyelerine göre birbirinden ayrılır, sosyal olarak sınıflanır ve verecekleri vergiler ona göre düzenlenir. Değişen aylık gelir düzeyi söz konusuysa yıllık kazanca göre vergilendirme uygulanır. Mozart söz konusu olduğunda bu hesaplama net bir biçimde yapılamaz, çünkü birincisi aylık kazanca ilişkin detaylı veriler eksiktir, ikincisi gelir kaynaklarının tümü bilinememektedir. Bu konuda titiz araştırmalar yapılmıştır. Sonuçlar şaşırtıcıdır. Araştırmalara göre, Mozartların hiç de azımsanmayacak bir gelirleri vardır, gelirleri en azından ailenin ihtiyaçlarını eksiksiz karşılamaya yetecek ölçüdedir. Gelirlerinin değişkenlik gösterdiğini, düzensiz olduğunu ve Mozart ailesinin ev idaresinden pek anlamadığını zaten biliyoruz. Buna rağmen Mozart’ın kraliyet bestecisi olarak neredeyse hiçbir şey yapmasına gerek kalmadan hak ettiği sekiz yüz guldenin tek başına küçük bir sermaye sayıldığı gerçeği yeni araştırmalara kapı açıyor.</span></p>
				<p class="metin-sipsak-1"><span class="metin-sipsak-1" xml:lang="tr-TR">Buna bir de diğer gelirleri, örneğin konserlerden, ekstra işlerden, özel derslerden ve satışlardan kazandıkları da eklendiğinde ortaya çıkan bir gerçek var: Mozartlar iyi kazanıyordu. Mozart’ın buna rağmen yine de yoksulluk çekip çekmediği konusu hâlâ açıklık kaza</span><span class="metin-sipsak-1" xml:lang="tr-TR">nmamıştır. Şimdi sorulması gereken soru, bu paranın nereye gittiğidir. Bu konuya daha sonra tekrar değineceğiz. </span></p>
				<p class="metin-sipsak-1"><span class="metin-sipsak-1" xml:lang="tr-TR">Birçok tarihçinin kafasına takılan bir diğer soru da şudur: Mozart yoksul olduğu için mi bir toplu mezara defnedilmiştir? Immanuel Kant, Aydınlanmayı o meşhur sözleriyle açıklar: “İnsanın kendi hatasıyla düşmüş olduğu bir ergin olmayış durumundan kurtulması.” Onun kurtulmakla kastettiği şey, açıklanamayan normlar ve ritüellerin aşılmasıdır. Akıl ile açıklanamayan şeyler yerini yeni rasyonel hükümlere bırakmalıdır. Mozart yaşadığı dönemde Avusturya’da Salzburg’da Aydınlanmacı Başpiskopos Colloredo’dan bahsedilirdi. Bu Aydınlanmacı hükümdar, kraliyetin yönetim merkezinde oturup yeni Aydınlanmacı siyaseti planlar ve uygulardı. Bu çalışmaları kapsamında manastırları dağıttığı, köleliği kaldırdığı, Kilise’yi, tıpkı 1780’de imparatorluğu Viyana’dan yöneten II. Josef gibi, mutlakıyetçi devletin emrine girmeye zorladığı bilinir. İmparator neredeyse her şeyi düşünmüştür. Mozart’ın öldüğü 1791 yılında geçerli olan defin meselesini de düzenlemiştir. Rasyonel düşüncenin nasıl bir tutarlılıkla yeni defin şekillerini –hijyen konusunda– düzenlediği gayet açık bir biçimde görülür:</span></p>
				<p class="metin-sipsak-1"><span class="metin-sipsak-1" xml:lang="tr-TR">II. Josef’in 23 Ağustos 1784 Tarihli Defin Yönergesi (Özet):</span></p>
				<p class="metin-sipsak-20"><span class="metin-sipsak-1" xml:lang="tr-TR">  </span></p>
				<p class="metin-sipsak-1 para-style-override-20"><span class="alinti-sipsak char-style-override-8" xml:lang="tr-TR">1. Bugünden itibaren yerleşim yerlerinin çevresinde bulunan tüm mezarlar ve kilise mezarlıkları kapatılacaktır. Onların yerine yerleşim bölgelerine uygun uzaklıkta yerler tercih edilecektir.</span></p>
				<p class="metin-sipsak-1 para-style-override-20"><span class="alinti-sipsak char-style-override-8" xml:lang="tr-TR">2. Tüm ölüler ... her zamanki gibi kilisedeki dini törende kutsanıp toprağa verilecektir, ancak kilisedeki törenin ardından yerleşim yerleri dışında belirlenen mezarlıklara gösterişsiz, sessiz sedasız bir biçimde papaz tarafından götürülecek ve gömülecektir.</span></p>
				<p class="metin-sipsak-1 para-style-override-20"><span class="alinti-sipsak char-style-override-8" xml:lang="tr-TR">3. Bu mezarlıklar için halkın tamamına yetecek kadar bir alan seçilmelidir; bu alan, kurak olmamalı ya da cesedin çürümesini önleyecek herhangi bir toprak türünden oluşmamalıdır...</span></p>
				<p class="metin-sipsak-1 para-style-override-20"><span class="alinti-sipsak char-style-override-8" xml:lang="tr-TR">4. Defin ile amaçlanan tek şey cesedin mümkün olduğu kadar çabuk çürümesini sağlamak olduğundan ve cesetler tabutla gömüldüğü zaman bu süreç geciktiğinden, bundan sonra tüm cesetler keten bir çuval içinde, kıyafetsiz bir biçimde tabuta konarak mezarlığa götürülmelidir.</span></p>
				<p class="metin-sipsak-1 para-style-override-20"><span class="alinti-sipsak char-style-override-8" xml:lang="tr-TR">5. Mezarlığa gelindiğinde ... taşınan ceset tabuttan çıkarılmalı ve içinde bulunduğu ağzı kapalı keten çuvalla birlikte kazılan mezara yatırılmalı, üzerine kireç dökülmeli ve beklemeden üzeri toprakla örtülmelidir. Aynı anda birden fazla ceset gelmişse, bir mezara birden çok ceset gömülebilir...</span></p>
				<p class="metin-sipsak-1 para-style-override-20"><span class="alinti-sipsak char-style-override-8" xml:lang="tr-TR">6. ... lakin... yakınları, ölenler için tabutları kendileri temin etmek isteyebilirler –buna hakları vardır– ancak cesetler asla tabutla birlikte gömülemez, tabuttan çıkarılır; bu tabutlar başka ölüler için kullanılır.</span></p>
				<p class="metin-sipsak-20"><span class="metin-sipsak-1" xml:lang="tr-TR">  </span></p>
				<p class="metin-sipsak-1"><span class="metin-sipsak-1" xml:lang="tr-TR">İmparatorun bu sert düzenlemeleri halktan büyük mukavemet görür. Özellikle ölülerin tabutla değil de kefenle gömülmesi emri insanları öfkelendirir. II. Josef hiç değilse tabutla ilgili bölümü değiştirmek zorunda kalır. Kefenle gömülme kuralları yeniden düzenlenir. Herkes nasıl gömüleceğine kendi karar verebilecektir –elbette ücretini ödemek koşuluyla– “... ayrıca yönergenin dışına da çıkılmayacaktır”.</span></p>
				<p class="metin-sipsak-1"><span class="metin-sipsak-1" xml:lang="tr-TR">Mozart’ın borç istemek için yazdığı mektuplara gelince, bunları neden yazmıştır? Haziran 1788-Haziran 1790 arasında Mozart sadece Michael Puchberg’e “gerekli giderleri karşılayabilmek için” para istemek üzere on beş mektup yazmıştır. Elbette bu rica mektuplarının hepsi aynı değildir. Bazı mektuplarda avans ister, bazılarını büyük zorluklar içinde yazmıştır ve istediği miktarı belirtir (“en azından altı yüz duka”). Çoğunu büyük zaman baskısı altında ve gerçekten de zor durumda yazar. Kullandığı “hemen olmak zorunda” ya da “sadece bu seferlik” gibi ifadeler acil yardım istediğinin kanıtıdır. Mozart büyük olasılıkla Puchberg, Hofdemel, Swieten, Lackenbacher dışında bilmediğimiz daha birçok kişiden de borç istemiştir.</span></p>
				<p class="metin-sipsak-1"><span class="metin-sipsak-1" xml:lang="tr-TR">Mozart’ın çektiği ekonomik sıkıntı bir tek nedene bağlanamaz, birçok nedeni vardır, ancak bu durum yine de tekrar tekrar darboğaza girmelerini açıklamaya yetmez. Bu nedenlere Mozart çiftinin paralarını idareli kullanamayışları, bütçelerini tedbirli bir biçimde ayarlayamamaları, gelirlerin düzensizliği, Viyana’da her yıl taşınmaları, doktor ve ilaç için ödedikleri büyük paralar, Constanze’nin kür masrafları ve yaptıkları yanlış hesaplar da eklenebilir.</span></p>
				<p class="metin-sipsak-1"><span class="metin-sipsak-1" xml:lang="tr-TR">Mozart hakkında yapılan araştırmalar, yirmi bin avro borcun bugün için “çok mühim” sayılmadığını gösteriyor. Eğer borcu bunun iki katı olsaydı bu, bugün bile bir nakit sıkıntısı anlamına gelirdi. Mozart için de böyle düşünmek gerekir. Mozart Ekim 1790’da Heinrich Lackenbacher’e bir senet imzalar, 1000 guldenlik bir kredi karşılığında teminat olarak “tüm mobilyalarını” ortaya koyar. Para istemek için yazdığı mektuplar, en azından birkaçı yardım çağrısıdır. Mozart’ın para bulmak için meseleyi büyüttüğünü, numara yaptığını, yalan söylediğini, mason arkadaşı Puchberg’in cömertliğinden faydalanmak istediğini ileri sürenler, onun hakkında yapılan araştırmaları abartılı bir biçimde eleştirmiş olurlar. Yoksulluk çeken, utana sıkıla yardım isteyen, icra memurlarından korkan ve onurunu kaybetmeyi göze alan birinin “zor durumda” olduğuna inanmak gerekir. Bir başka mesele de bu zorlu koşullardan kimin sorumlu olduğudur. Bu duruma Mozart’ın kendisinin neden olduğu kanıtlanmış görünüyor. Maddi sorunlar ve bestecilikteki ustalığının çelişkili beraberliği dikkat çekici. Örneğin, Mozart’ın maddi krizin en zorlu günlerinde, 1788 yazında (aralarında K.</span><span class="metin-sipsak-1" xml:lang="tr-TR"> </span><span class="metin-sipsak-1" xml:lang="tr-TR">550</span><span class="metin-sipsak-1 char-style-override-7" xml:lang="tr-TR"> Sol Minör Senfoni</span><span class="metin-sipsak-1" xml:lang="tr-TR">’nin de bulunduğu) üç muhteşem senfoni bestelediğini biliyoruz. Bu sayede Mozart en azından bir süreliğine de olsa maddi zorluklarını unutmuş olmalı, çünkü kaygı ve stres altında beste yapamazdı. Beste yapmak için “berrak bir kafaya” ihtiyacı olduğunu kaleme aldığı bir mektuptan biliyoruz. </span></p>
			</div>
		</div>
	</body>
</html>