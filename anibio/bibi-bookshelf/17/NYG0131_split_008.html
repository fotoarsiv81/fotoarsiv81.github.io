<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>NYG0131.html</title>

<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_9">Altıncı Bölüm</h1>
				<p class="normalnesililk">Hasta odası soluk soluğa ölümdü...</p>
				<p class="normalnesil">Beldeler fethetmiş, krallara diz çöktürmüş, kıtalarda kanat çırpmış, devrinde rakipsiz hale gelmiş bir Sultan, upuzun, çarşaflara yenikti.</p>
				<p class="normalnesil">Yüzü çarşaflar kadar ak, gözleri eski parlaklığından fersah fersah uzaktı.</p>
				<p class="normalnesil">Mor damarların yer yer işlediği eli, yorganın dışında duruyordu.</p>
				<p class="normalnesil">Bu el miydi serhadlerde kılıç çalan, bu el miydi yenilmez sanılan Hıristiyan şövalyeleri yenen, bu el miydi bir işaretiyle memleketler düşüren, namlı krallara baş eğdiren?</p>
				<p class="normalnesil">Bu el ha! Damar damar, kansızlıktan şeffaf, ölüm titreşiminde, bu el...</p>
				<p class="normalnesil">Sessiz sadasız bunları düşünüyordu Melik Efdal. Düşünüyor ve ibret dersi alıyordu.</p>
				<p class="normalnesil">Babasının çağırdığını söylediklerinde fırlamış, koşmuştu. Velâkin nicedir başucunda durduğu halde gözlerini açmıyordu. Dalmış, belki de bu diyardan göçmüştü.</p>
				<p class="normalnesil">Son ihtimal iliklerini doldurdu. Bütün vücuduna yayılan ürpertiyi bastırmaya çalışarak hazin hazin “Babacığım,” diye âdeta inledi, “Sultan babacığım!”</p>
				<p class="normalnesil">Çocukluğundan bu yana “babacığım” sözünü unutmuş gibiydi, şimdi babasını bu halde, âdeta bitkin görünce birden çocuklaşmış, kendini tutamamışta.</p>
				<p class="normalnesil">Ne zamandır aynı sözü Sultan Selâhaddin de duymamışta. Adeta kalbine aktı, yumuşak okşayışlarla dürttü, beynini uyardı. Hafiften araladı gözlerini, oğlunu tanıdı, melâlin hıçkırıklarında dudaklarını oynattı:</p>
				<p class="normalnesil">“Geldin mi, Efdal oğlum, geldin mi?”</p>
				<p class="normalnesil">Melik Efdal diz çöktü. Babasının ellerini avuçladı. Ağlamamak için dudaklarını ısırarak, “Geldim, babacığım,” dedi, “yanındayım.”</p>
				<p class="normalnesil">“Hâşâ ki, beşeri zaafa düşüp seni o yüzden çağırmış değilim. Diyeceklerim vardır. Bilirsin ölümü hep hatırlar ve etrafındakilere de hatırlatırdım. Korkmuyorum. Çünkü ölümle kucak kucağa yaşadım, ayrıca, ölümün ötesindeki haşmetli dünyaya bütün kalbimle inanmışım, bu dünyadan çok o dünyaya bağlanmışım. Benim için dünyadan göç, dar-ı cinana irtihal, mekân değiştirmekten ibaret. Bütün ömrümce bu göçe hazırlanmışım, erzağımı düzmeye bakmışım. Yanlışlarım olmuşsa bilmeyerek olmuştur. Dilerim Cenab-ı Mevlâ affa mazhar kılar. Evlâdım, damarlarımdan ağır ağır hayatın çekildiğini hissediyor, şimdilik mahiyetini tam tamına bilemediğim bir başka hayatla olduğumu duyuyorum. Son anlarımda sana çok mahdut şeyler söyleyebileceğim. Yaşayışımla örnek olmaya çalıştım. İyi bir sultan olabilmişsem, sen de iyi bir sultan olacaksın. İyi bir baba olabilmişsem, şüphesiz, sen de iyi bir baba olacaksın. Ağzını açmadan dinle oğul, son nasihatlerimi can kulağıyla dinle: Her hayrın başı, her hayrın temeli olan Allah korkusu muvacehesinde ahlâklanmanı tavsiye ediyorum. Rabbinin emirlerini ifada kusur etme ki, selâmet bulasın. Kanı gözyaşı gibi gör, sebepsiz yere eteğini kana bulaştırmaktan, vebadan kaçar gibi kaç. Zira dökülen her kan, intikamı davet eder. İntikam hissi kötü bir histir, ocaklar söndürür, devletler bile yıkar. Allah’ın dostlarıyla dost ol, kimseye kin besleme, sana kötülük dahi yapsalar eline fırsat geçtiğinde müşfik davran, iyilik yapki, ecrini Allah versin. Müslüman milletlerin refahına, saadetine çalış, onların aralarına gir, durumlarını incele, gizli isteklerini hasretlerini tahkik et. Gözlerinden oku ne istediklerini, ne düşündüklerini. Unutma ki, milletin Allah tarafından sana emanet edilmiştir ve yarın, Mahşer günü gelip çattığında, hesabı senden sorulacaktır. Saltanat makamını şahsî isteklerin için asla kullanma. Nefis, verdikçe isteyen bir oburdur, nefsine uyma. İsteklerinin sonu gelmeyecek, ardı sıra seni uçuruma götürecektir. Bu doğruyu her zaman aklında tut. Askerî kumandanları, büyük mevkide olanları ve eşrafı say, onlara ehemmiyet verdiğini her fırsatta ihsas et. İhsanın bol olsun, cimri davranma, fikirlerine hürmet göster, kendi bildiğine gitme. Ehemmiyetli bir karar arifesinde iken daima halkın ne düşündüğünü öğrenmeye çalış. Yani düşünceleri istikametine sokmaya bak. Zira milleti arkana almadan kendi düşündüğünü uygularsan, neticesi iyi de olsa, milletçe benimsenmez. Herkesin hukukuna hakkına riayet et. Zira Cenab-ı Hak Erhammürrahimin olduğundan, Allah’ın hukukuna karşı yapılan hataları affedebilir. Velâkin kul hakkı, kullar hoşnut olmadıkça affolunmaz.”</p>
				<p class="normalnesil">Birden sustu. Yorulmuştu.</p>
				<p class="normalnesil">Kuru bir sükût avuçladı hasta odasını.</p>
				<p class="normalnesil">Sonra yalınkat gür bir ses sükûtun ortasına düştü:</p>
				<p class="normalnesil">“Eeey İslâm Milleti! Eey Ümmet-i Muhammedi İşte Sultan Selâhaddin, bu kadar büyük mevkilere gelip şan ve şerefe nail olmuşken, dünyadan şu kefenle gidiyor. Bakın, ibret alın!”</p>
				<p class="normalnesil">Sultan gülümseyerek gözlerini açtı:</p>
				<p class="normalnesil">Babasına karşı hareket ihtimalini düşünüp sararan oğluna:</p>
				<p class="normalnesil">“Ben emrettim” dedi. “Kefenimi bir mızrağa taksınlar ve böyle bağıra, bağıra şehri baştanbaşa dolaşsınlar istedim, ta ki herkes gereken ibreti alsın. Şan ve şeref peşinde ömür tüketenler, bunlara kavuşmak için din kardeşlerini rencide edenler yanlışlıklarını anlasınlar, aynelyakin ölümü görsünler ve tövbekâr olsunlar.”</p>
				<p class="normalnesil">Sultanın metaneti, Melik Efdal’in ruhunda kabaran fırtınayı dindirmek için yetmiyordu.</p>
				<p class="normalnesil">Birden yorganın dışındaki elini kavradı. Hıçkırıklara yenik inledi:</p>
				<p class="normalnesil">“Babacığım!”</p>
				<p class="normalnesil">Öptü elini, yüzüne, gözüne sürdü. Oradan göğsüne bastırdı.</p>
				<p class="normalnesil">“Babacığım, Sultanım efendim. Sen ölmemelisin. Hayır, bizi yetim komamalısın, başımızdan ayrılmamalısın. Olamaz. Senin gibi bir Sultanın alelâde bir insan gibi ölmesi ne zor!”</p>
				<p class="normalnesil">Sultan Selâhaddin elini hafiften çekti. Gür kaşlarını çatarak takati ölçüsünde sesini yükseltti:</p>
				<p class="normalnesil">“Neler duymaktayım? Bu isyandan geliyorsa Allah seni affetsin oğul! Bir sultanın alelâde insanlar gibi ölmesi zor mu diyorsun? Hayır, oğul. Bu zorluk kendilerini herkesten üstün görenler içindir. Ömürlerini, diğer insanların hayalini ulaştıramadığı lüks içinde, debdebe içinde tüketenler içindir; benim için niye zor olsun? Herhangi bir Müslüman’dan kendimi yüksek görmüyorum, herhangi bir Müslüman’ın yaşadığı hayattan ayrı bir hayat yaşamıyorum. Hislerine mağlûp olup isyana düşme oğul peygamberler bile ölmüştür, ben neyim ki!..”</p>
				<p class="normalnesil">Dışardan yine o mahdut gür ses geldi:</p>
				<p class="normalnesil">“İşte Sultan Selâhaddin bu kadar büyük mevkilere gelip şan ve şerefe nail olmuşken, dünyadan şu kefenle gidiyor!”</p>
				<p class="normalnesil">Yine gülümsedi Sultan:</p>
				<p class="normalnesil">“Git artık” diye fısıldadı. “Ulemayı çağır, son demlerimi bir türlü doymadığım ilim sohbetinde erimekle geçireyim. Hakkımı helâl ediyorum, oğul. Tanıdığım herkese söyle, dünya ve ahiret hakkımı helâl ettim. Onlar da helâl etsinler.”</p>
				<p class="normalnesil">Sağnak sağnak aktı Melik Efdal’ın gözlerinden yaşlar, iz iz süzüldü yanaklarından; dışarı yürüdü.</p>
				<p class="normalnesil">Bir ölü kadar renksiz ve yıkık çıktı.</p>
				<p class="normalnesil">Ulemaya haber saldı, babasının görüşme dileğini bildirdi.</p>
				<p class="normalnesil">Halk Sultanın ağırlaştığını duyduğu günden beri sarayın avlusuna dolmuş, rahatsız etmekten korkarak, sessiz dualarını semaya göndere göndere bekliyordu. Yalnız dudaklar oynuyor, yalnız gözler konuşuyordu. Izdırap tel tel kazılıydı yüzlere, acı gölge gölge çiziliydi.</p>
				<p class="normalnesil">Melik Efdal’ın çıktığını görünce birkaçı önünü kesti.</p>
				<p class="normalnesil">“Sultanımız nasıl?”</p>
				<p class="normalnesil">Buruk buruk baktı yalnızca, yürüdü.</p>
				<p class="normalnesil">Ümitsizliğin en tepesinde donuklaştılar.</p>
				<p class="normalnesil">Son bir kere daha görseler, mübarek yüzünü seyretseler yetecekti. Hele bir de sesini duysalar, dünyalar bağışlanmış gibi olacaklardı.</p>
				<p class="normalnesil">Bu arzularını duyurmak için seçtikleri üç kişiyi saraya gönderdiler.</p>
				<p class="normalnesil">Bu arada yalınkat gür sesin sahibi, kalabalık arasında boy gösterdi. Sultanın kefeni takılı uzun mızrağı, bayrak gibi sallaya sallaya. “Eeeey Müslüman Millet, ey Ümmet-i Muhammedi İşte Sultan Selâhaddin bu kadar büyük mevkilere gelip şan ve şerefe nail olmuşken, dünyadan yalnızca şu kefenle gidiyor!”</p>
				<p class="normalnesil">Saraya girenlerin dönüşü uzadıkça halk dalga dalga kabarıyor, sabırsızlanıyordu.</p>
				<p class="normalnesil">Nihayet bekledikleri geldi.</p>
				<p class="normalnesil">“Sultanımız çok halsiz olmasına rağmen dileğiniz ulaştırıldığında canlanmış, birazdan pencereden görünecek.”</p>
				<p class="normalnesil">“Allahım binler şükür...”</p>
				<p class="normalnesil">“Peki konuşacak mı?”</p>
				<p class="normalnesil">“Yormamaklığımız lâzım.”</p>
				<p class="normalnesil">“Konuşmasın, zararı yok, görünsün yeter. Mübarek yüzünü bir kere daha temaşa edelim...”</p>
				<p class="normalnesil">Ve bekledikleri, hasretle, hararetle görmeyi istedikleri mübarek yüz, pencerede belirdi.</p>
				<p class="normalnesil">Solgun zayıf.</p>
				<p class="normalnesil">Dudaklarının kımıldadığını da gördüler, fakat sesini duyamadılar.</p>
				<p class="normalnesil">Kalabalık pencere dibine yığılmıştı.</p>
				<p class="normalnesil">Nefes almaktan bile korkarak sesini duymaya çabalıyorlardı. Onu rahatsız etmemek için bağırıp çağırma arzularını güçlükle yüreklerine bastırıyorlardı.</p>
				<p class="normalnesil">Sultan Selâhaddin, sesini kalabalığa ulaştıramayacağını anlayınca koluna girmiş olanlara, “Siz duyurun” dedi. “Deyin ki, cümlesine hakkımı helâl ediyorum, onlar da helâl ediyorlar mı?”</p>
				<p class="normalnesil">Şeyh İsa, kederinden boğuklaşan sesiyle Sultanın istediklerini söyledi.</p>
				<p class="normalnesil">“Helâl olsun, helâl olsun!”</p>
				<p class="normalnesil">“Sor, Şeyh İsa, benden razı mıdırlar?”</p>
				<p class="normalnesil">Gelen cevap yine hıçkırıklara karışıktı:</p>
				<p class="normalnesil">“Razıyız, cümlemiz razıyız, Allah da ondan razı olsun!”</p>
				<p class="normalnesil">“Ben dahi onlardan razıyım, artık son seferime çıkmak üzereyim. Aralarında pek sevdiğim insanlar var, fakat onları dahi yanımda götüremiyorum. Bu sefere yalnız çıkmam iktiza ediyor.</p>
				<p class="normalnesil">Söyle onlara, bilmeyerek de olsa birisine zulmetmişsem, haksızlık etmişsem, şu son demime acısın da kul hakkıyla gitmeme izin vermesin. Gelsin, ne yapmışsam aynını yapsın bana. Milletimden son dileğim budur. De ki, bende hakkı olup da almaya gelmeyene Allah lânet etsin!”</p>
				<p class="normalnesil">Şeyh İsa hıçkırmaya başladığından son sözleri Sultanın yeğeni Ferruh Şah tekrarladı. Halkın karşılığı gözyaşlarıyla bulanıktı ve yürekten geliyordu:</p>
				<p class="normalnesil">“Hâşâ ki, Sultanımızın kimseye zulmü yoktur, haksızlığı yoktur. O ömrü boyunca iyiyi yapmıştır, doğruyu yapmıştır, güzeli yapmıştır. Allah ona lâyık olduğu mevkii Ahirette de, dileriz, ihsan etsin.”</p>
				<p class="normalnesil">“Âmin,” dedi Sultan fısıltı halinde, “Âmin!”</p>
				<p class="normalnesil">Yavaş yavaş yatağına yatırdılar.</p>
				<p class="normalnesil">Pencere yine siyah perdelerin esrarına büründü.</p>
				<p class="normalnesil">Kalabalık yere çömeldi, ağlamaya daldı.</p>
				<p class="normalnesil">Bilâl’le Osman bir köşeye sinmiş, herkes gibi ağlaşıyorlardı. Manzara son derece dokunmuştu ikisine de, son derece muzdarip olmuşlardı.</p>
				<p class="normalnesil">“Gördüğüm bir insanın ölümü değil, sanki topyekün bir milletin ölümü” dedi Bilâl. “Millet can çekişmeye durmuş. İyi ama biz bu acıya hangi yürekle tahammül edeceğiz?”</p>
				<p class="normalnesil">“Bilmiyorum,” dedi Osman inim inim, “Sultan Selâhaddin’siz bir dünyaya katlanabileceğimi sanmıyorum. Benim için güneşin bir daha doğmamak üzere batışı neyse Sultanımın ölümü de o. Ya Rabbî, Osman kulun gibi işe yaramaz birini yaşatırsın da...”</p>
				<p class="normalnesil">“Sus!” dedi sözün gerisini yutturdu Bilâl, “Allahın takdirine karşı geldiğini duyarsam, küserim. Senin karın var, çocuğun var. Evet, üstelik çocuğun Sultanımın adını taşıyor. Aralarında bir teselli arar, zaman içinde bulursun. Ya garip Bilâl kardaşım kimde, nerede aramalı teselliyi, nasıl avunmalı, nerelere gitmeli, başını nasıl yalçın kayalara vurmalı?”</p>
				<p class="normalnesil">Akşam çökmüştü.</p>
				<p class="normalnesil">Kalktılar, namaza koştular.</p>
				<p class="normalnesil">Cemaatle birlikte yüreklerinin en temiz duygularını coşturup Sultan Selâhaddin’e şifa dilediler.</p>
				<p class="normalnesil">Lâkin vakit yetmiş, mum sönmeye yüz tutmuştu.</p>
				<p class="normalnesil">Her nefis sahibi gibi Sultanlar da ölürdü.</p>
				<p class="normalnesil">İsterse cihan sultanı olsun.</p>
				<p class="normalnesil">Bir Sultan daha ölüyordu.</p>
				<p class="normalnesil">Sefer ayının yirmi yedinci gecesi.</p>
				<p class="normalnesil">Şam’da...</p>
				<p class="normalnesil">Hicretin 589. yılında...</p>
				<p class="normalnesil">Frenk diyarındaki takvimler 1193’ü gösterirken...</p>
				<p class="normalnesil">Sultan Selahaddin Eyyûbi ölüyordu.</p>
				<p class="normalnesil">Elli beş yaşında idi.</p>
				<p class="normalnesil">Ve mızrağın tepesine asılı kefeni gece boyu dolaştırılmaya devam ediliyordu.</p>
				<p class="normalnesil">Ve Sultanın son emrini yerine getiriyordu tellâllar:</p>
				<p class="normalnesil">“Eeeey Müslüman Millet! Eey Ümmet-i Muhammed! İşte Sultan Selâhaddin bu kadar büyük mevkilere gelip şan ve şerefe nail olmuşken, dünyadan yalnızca şu kefenle gidiyor!”</p>
				<p class="ortayazi">(SON)</p>
</body>
</html>