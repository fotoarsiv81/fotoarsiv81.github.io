<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>NYG0131.html</title>

<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_8">Beşinci Bölüm</h1>
				<p class="normalnesililk">Yağmur, yeryüzünü delik deşik ederken deli rüzgâr coşmaya durdu. Ağaçların arasında ıslaklana ıslaklana koptu, kara çadıra daldı; eski Kudüs Kralı Gui dö Lusignan’ın yüzüne şamar gibi indi.</p>
				<p class="normalnesil">“Örtün şu kapıyı.’ diye aksileşti Gui, “Müslüman kılıcından kurtulduk, şimdi de soğuktan mı öldürmek istiyorsunuz beni?”</p>
				<p class="normalnesil">Çadırın bir köşesinde sessiz sadâsız dinelen nöbetçi, kapı yerine asılmış bezi indirdi, açılmasın diye de üzerine bastı.</p>
				<p class="normalnesil">Nöbetçi sayılmazsa altı kişiydiler. Gui ve beş de papaz. Papazlar durup dinlenmeden bir şeyler okuyor, haç çıkarıyorlar, Gui ise sabırsız kımıltılarla merasimin bir an önce bitmesini bekliyordu.</p>
				<p class="normalnesil">Nihâyet bitti.</p>
				<p class="normalnesil">Peder Sanger, genizden gelen sesiyle sükûtu tırtıllamaya koyuldu:</p>
				<p class="normalnesil">“Artık verilmiş sözünüzün hükmü kalkmıştır, bundan böyle Müslümanlara kılıç çekmeyeceğiniz yolunda Sultan Selâhaddin’e yemin vermişliğinizin bir kıymeti yoktur, dilediğiniz gibi Müslümanlarla muharebeye tutuşabilirsiniz, yemininizi kaldırdık.”</p>
				<p class="normalnesil">Kral Gui bir parça rahatladı.</p>
				<p class="normalnesil">“Meşhed-i Mukaddesi (Kudüs’ü) kurtarmamız için de duâ ediniz aziz pederler. Bir an evvel haçlı ordularının gelmesi için de...”</p>
				<p class="normalnesil">Kabalaklarını başlarına atıp çadırdan dışarı çıktılar. Gui kendini yatağına attı. Ellerini başının altına kenetleyip düşünceye daldı.</p>
				<p class="normalnesil">Sultan Selâhaddin boş durmuyordu. Elli yaşına yaklaştığı halde bir delikanlı kıvraklığıyla oradan oraya koşuyor, bir anda kaleleri basıp işgal ediyor, karşısına kim çıkarsa mızrak gibi delip geçiyor, murad ettiği menzile fırlıyordu. Şimdilik durdurmak imkânsızdı. Hele Alman İmparatoru Frederik, İngiliz Kralı Rişar, Fransız Kralı Filip gelsinlerdi ordularıyla; hele Papa Gregor’un dâvetine icâbet eden şövalyeler gelsinlerdi. Danimarkalılar, İtalyanlar gelsinlerdi hele. Belki Antakya Prensi Bohemond bile gelecekti. Birleşecekler, büyüyecekler, asla yenilmez bir haçlı ordusu olacaklar ve Sultan Selâhaddin’i canevinden vuracaklardı. Yalnız Kudüs’ü geri almakla kalmayacak, elindeki bütün toprakları da alıp Müslümanları esir edeceklerdi. Kurtuluş parası verseler de kurtulamayacaklardı.</p>
				<p class="normalnesil">Düşüne düşüne uyudu.</p>
				<p class="normalnesil">Yarım saat sonra ise sıçrayarak uyandı. Çadırın içi soğuktu, buna rağmen terlemişti. Sultan Selâhaddin’i görmüştü rüyasında, parmağını kılıç gibi yüzüne dikmiş, “Ahde vefa isterim, yemine sadakat isterim” diye gürlemişti. Uykusundan sıçraması bu yüzdendi, terlemesi de bu yüzdendi.</p>
				<p class="normalnesil">Bakınıp çadırında bulunduğunu görünce bir parça rahatladı. Nöbetçi de yerli yerindeydi. Tekrar başını yastığa gömüp uyumaya çalıştı, fakat ne mümkün. Uykusu öyle bir dağılma dağılmışta ki, münasebetsiz bir anda rüyasına giren Sultana, içinden verdi veriştirdi. Hayatını zehir ettiği yetmemiş gibi uykularını da berbat ediyordu. Gerçi yemin etmişti huzurunda: “Bir daha Müslümanlara karşı kılıç çekmeyeceğime...” etmişti, ama papazlar yeminini kaldırmışlardı bir solukta. Ne lâzımsa yapmışlar, hükmünü iptal etmişlerdi, artık yeminine sadık kalmaya mecbur olmadığını söylemişlerdi. Nasıl olduğunu bilmiyordu, kilisenin işine aklı ermezdi ki, yemin kalktı dediklerine göre kalkmış olacaktı. Daha ne diye Sultan Selâhaddin rüyasına girip ahde vefayı hatırlatıyor, yeminine sadakat isterim diyordu? Münasebetsizlikti doğrudan doğruya, münasebetsizliğin de başını almış gitmiş.</p>
				<p class="normalnesil">Sultanın izniyle ve mahut yemine bağlandıktan sonra Kudüs’ten çıkarken kafasında, tekrar ordu toplamak, papazlarla işbirliğine oturmak ve Kudüs tahtını yeniden kazanmaya çalışmak fikri, gerçekten de yoktu. Meğer papazlardan bir grup, hurmalıkta kendisini bekliyordu. Görür görmez etrafını almış, intikam telkinine başlamışlardı. Önceleri itiraz etmiş, yakın gitmemişti. Niyeti Antakya Prensine sığınmak, hayatının sonuna kadar sâde bir ömür sürmekti. Gailelerden bıkmış, usanmıştı. Bunu papazlara söylediği zaman şiddetle tepki gösterdiler, sâde bir hayat sürmeye hakkı olmadığını söylediler, böyle yaparsa Meryem Ana asla affetmez, başı belalardan kurtulmazdı.</p>
				<p class="normalnesil">Zaman içinde telkinlere kapıldı ve tekrar tahtı ele geçirmenin hayaline tutundu. Onu düşündüren Sultanın huzurunda ettiği yemindi. Papazlar en sonunda yeminin de icabına bakmışlar, bu gece iptal etmişlerdi. Artık istediği gibi davranabilir, etraftan topladığı yarı asker, yarı çapulcu gürûhu, dilediği yere sürebilirdi.</p>
				<p class="normalnesil">Şimdi hedef tesbiti yapmanın vaktiydi. Bir haramibaşı gibi, oradan oraya koşturduğu yeterdi.</p>
				<p class="normalnesil">Kararını çabuk verdi. Akkâ Kalesi diğer bütün kalelerden daha zayıftı. İşgale muvaffak olabilirse temelli oturabileceği bir yere kavuşmuş olacaktı.</p>
				<p class="normalnesil">Sultanı bir daha rüyasında görmemeyi temenni ederek yüzükoyun döndü.</p>
				<p class="normalnesil">Rüzgârın ıslığına, yağmurun şıp-şapına gömdü beynini, uyuşturmaya çalıştı.</p>
				<p class="normalnesil">Daldı, ama Sultanın ithamkar sesiyle sıçradı.</p>
				<p class="normalnesil">Sonra yine daldı, yine Sultanın sesiyle sıçradı.</p>
				<p class="normalnesil">“Yeminine sadık kal, Gui. Bu sefer merhametimi içime atar, mutlaka seni atımın kuyruğunda sürüklerim!”</p>
				<p class="normalnesil">Kanlı gözlerle sabahın ipini çekti.</p>
				<p class="normalnesil">Deli yağmur dinmiş, rüzgâr susmuştu.</p>
				<p class="normalnesil">Pırıl pırıl güneş yayılmıştı, pembe pembe toprağa.</p>
				<p class="normalnesil">Uykusuzluğuna rağmen havanın güzelliğine bakıp neşelendi Gui. Adamlarına toplanmalarını emretti, papazlara hedefini söyledi.</p>
				<p class="normalnesil">“Akkâ,” dedi “vuracağız Akkâ’yı.”</p>
				<p class="normalnesil">“Ve hemen bir kilise yapacağız, öyle değil mi?”</p>
				<p class="normalnesil">Şaşkınca baktı Papaz Sagner’e.</p>
				<p class="normalnesil">“Hemen mi?”</p>
				<p class="normalnesil">Zor değil, bir cami vardır mutlaka. Müslümanlar her fethettikleri yere önce cami inşa ederler. Akkâ’da cami mutlaka vardır, kiliseye tahvil ederiz, kolayından yaparız bu işi. Minareyi yıkıp yerine çan kulesi de inşa ettik mi, bitti demektir.”</p>
				<p class="normalnesil">“Olur,” dedi Gui, “yaparız.”</p>
				<p class="normalnesil">Kaldırdı çapulcularını, vurdu yola.</p>
				<p class="normalnesil">Akkâ yakınlarına geldi.</p>
				<p class="normalnesil">Bir toz bulutu ve ardından yürek çarpıntıları, ardından korku.</p>
				<p class="normalnesil">“Kim olabilir?” diye söylendi Gui. “Aman, yoksa Selâhaddin mi?”</p>
				<p class="normalnesil">Sultan Selâhaddin’in hayli uzaklarda bulunduğuna dair haberler almıştı, yine de korkuyordu. Sultanın ne zaman, nereden çıkageleceğini kestirmek zordu. İyi bir süvarinin doludizgin at koparmakla bir günde alabileceği yolu, o bütün ordusu ve ağırlıklarıyla yarım güne sığıştırırdı. Belki uçar, belki rüzgâr olur, eserdi. Ama yapardı işte. Nasıl? Hiçbir fikri yoktu.</p>
				<p class="normalnesil">Sagner sözleriyle yüreğim ferahlattı:</p>
				<p class="normalnesil">“Bunlar, olsa olsa Danimarka ve İtalya’nın yardım kuvvetleridir. Kudüs’ten çıkar çıkmaz dört kardeşimizi bu iş için görevlendirmiştik.”</p>
				<p class="normalnesil">Papaz Sagner’in dediği gibiydi. Danimarka ve İtalya orduları yardıma gelmişlerdi.</p>
				<p class="normalnesil">Gui yeniden tahtını, tacını kazanmış kadar sevindi. Askerlerin arasına daldı, kim önüne çıkarsa kucaklaşmaya başladı. Ama fazla dayanamadı buna, her biri leş gibi kokuyordu. Galiba bu adamların yıkanma denen nesneden hiç haberleri yoktu. Gerdanlarında kir katmerleşmiş, ellerinin üstü kabuk tutmuştu.</p>
				<p class="normalnesil">Umursamadı. Kirli yahut temiz olmaları, leş gibi veya domuz yavrusu gibi kokmaları nesine lâzımdı? Destek kuvvet olarak gelmişlerdi, gerçi doğrudan emri altına girmemişler, her bir kolun kendi kumandanı tarafından sevk edileceğini söylemişlerdi ya, pek birşey fark etmezdi. Netice itibariyle bunlar, Kudüs tahtını tekrar kazanmasına yardımcıydılar; başka ne isteyebilirdi? Bir de Almanlar, Fransızlar İngilizler ve ömürleri muharebelerde geçmiş asilzâde şövalyeler yetişsinler, Sultana dünyanın kaç bucak olduğunu gösterecek ve soracaktı: “Sen hangi bucağa kaçmak istersin, ey Selâhaddin?”</p>
				<p class="normalnesil">İlk iş olarak Akkâ’ya yürüdüler.</p>
				<p class="normalnesil">Ve hemen ordugâh olarak kullanacakları yerin etrafına derin hendekler kazmaya koyuldular. Sultan Selâhaddin, birden haber alır gelirse ordugâhı basamasın diye.</p>
				<p class="normalnesil">Yanılıyordu.</p>
				<p class="normalnesil">Sultan Selâhaddin Gui’nin sandığından çok evvel harekete geçmiş ve rastladığı düşman birliklerini tar ü mar ederek Akkâ Kalesine girmişti. Gui’yi bağışladığı için pişmanlık duymuyordu, ama üzülüyordu. Bir insanın, hele de krallık yapmış ordular sevk etmiş bir insanın sözden dönmeyi, yeminden caymayı, alışkanlık haline getirmesi, onu üzüyordu.</p>
				<p class="normalnesil">Burçlara çıktı ve oradan düşmanın durumunu inceden inceye gözledi.</p>
				<p class="normalnesil">Kaleyi sabahın erken saatlerinde muhasara altına almışlardı. Akılları sıra kuş uçurtmuyorlardı. Sultanın çoktan kaleye girdiğinden haberleri yoktu. Onlar, hâlâ, Akkâ’yı bir avuç serdengeçtinin koruduğunu sanıyorlar, keyifleniyorlardı.</p>
				<p class="normalnesil">Sultan kale kumandanlığını kardeşlerinden Tuğtekin’e verdi, yardımcılığını oğlu Melik Efdal’a ısmarladı. Ordusunun bir kısmını yanına alıp güneşin mızrak boyu yükselmesiyle huruca kalktı.</p>
				<p class="normalnesil">Gui beklemediği bu hareket karşısında şaşkın, perişan bir halde direnmeye yeltendi. Fakat Sultan, çığ gibi düşüyor, düştüğü yeri bitiriyordu. Etrafı hendeklerle çevrilip, âdeta, kale gibi sağlamlaştırdıkları ordugâha canlarını zor attılar. Girer girmez de köprüleri kaldırıp Sultanın ordusunu ok yağmuruna tuttular.</p>
				<p class="normalnesil">Sultan Selâhaddin gerisin geri kaleye döndü.</p>
				<p class="normalnesil">Dört koldan Bağdat’a haberciler çıkarıp son defa yardım istedi. Pek ümidi yoktu, ama denemek zorunda olduğunu biliyordu. Hiç değilse Halife Nasır, kendisinden yardım talep edilmediğini öne süremeyecekti.</p>
				<p class="normalnesil">Danimarkalılarla İtalyanlar dehşette kalmışlardı. Sultan şimdiye kadar karşılaştıkları kumandanlardan hiçbirine benzemiyordu. Askeri insanlardan mı meydana gelmişti, meleklerden mi, cesaret karşısında başları dönmüştü. Gelirken normal insanlarla savaşacaklarını sanmışlar, mutlak zafere ulaşmayı ummuşlardı. Görüyorlardı ki, Sultan ve ordusu alışılmışın dışındaydı. Belki de aralarına ifritleri, cinleri, perileri almışlardı. Yoksa ne mümkün insanın bu derece hızlı hareketi, bu derece mahareti, sebatı, cesareti. Zırhları, Müslüman kılıçları altında kâğıt gibi kesiliyordu.</p>
				<p class="normalnesil">Gui, bütün iddiâları sessizce dinledi, bazen acı acı güldü, bazen yüzünü buruşturdu.</p>
				<p class="normalnesil">“Yenildiğim için beni hepiniz kınamıştınız, biliyorum” dedi en sonunda. “Şimdi, hak verdiniz mi? İşte, ben böyle bir düşmana mağlûp oldum.”</p>
				<p class="normalnesil">Düşmanıyla övündüğünü fark edince sustu.</p>
				<p class="normalnesil">“Çekip gitmeli,” dedi Danimarkalı kumandanlardan biri, “insanlarla savaşılır, ama ifritlerle savaşılmaz, ecinni tâifesiyle savaşılmaz. Kaleden bir çıkış çıktılar, aramıza bir düşüş düştüler, bir de baktım kaçıyoruz; ne iştir anlayamadım hâlâ!”</p>
				<p class="normalnesil">Maneviyattan son derece bozulmuş, kara kara düşünmeye başlamışlardı. Gui, Kudüs tahtının her an biraz daha uzaklaştığını hissediyordu.</p>
				<p class="normalnesil">“Biraz bekleyelim,” dedi, “muharebe etmeden bekleyelim, bu zaman içinde dostlarımızın yetişeceğinden şüphem yok. Buralar yakında karınca sürüsü gibi şövalye kaynayacak, göreceksiniz.”</p>
				<p class="normalnesil">Teklifi kabul ettiler. Beklemeye koyuldular. Günler geçti, günlerin ardından haftalar geçti. Sultan Selahaddin’in Bağdat’a gönderdiği elçiler geri döndüler.</p>
				<p class="normalnesil">Halife Nasır cevap vermeye tenezzül etmemişti. “Selâhaddin böyle mağrurane işler çevirirken bana mı danıştı?” diye sormuştu yalnızca.</p>
				<p class="normalnesil">Halifeden yana ümit yoktu. Her zaman olduğu gibi kendi askeriyle kala kalmıştı yine. Mısır, Suriye ve yukarı Irak askerleri...</p>
				<p class="normalnesil">Müslümanlar...</p>
				<p class="normalnesil">Her biri bir kaleye bedel insanlar...</p>
				<p class="normalnesil">Ama İngiliz Kralı Rişar ordusuyla yetişti. Fransız Kralı Filip ordusuyla yetişti. Alman İmparatoru Frederik Barbarossa da ordusuyla yetişti. Gui’nin dediği gibi karınca sürüsü misâli kaynaşmaya durdu ordugâh.</p>
				<p class="normalnesil">Müslümanlara karşı dolu dolu kin, dolu dolu nefret!</p>
				<p class="normalnesil">Bütün Hıristiyan dünyası tek vücut. Aralarındaki husumeti, derin rekabeti unutmuş, Müslümanlara karşı kenetlenmişlerdi.</p>
				<p class="normalnesil">Ama Müslümanların Halifesi ünvanını taşıyan şahsiyet, Selâhaddin Eyyûbî’nin yardım isteğine cevap vermeye dahi tenezzül etmemişti.</p>
				<p class="normalnesil">Kıskançlığını öne çıkarmış, rekabet duygusunu bilemiş, bir gün Sultan Selahaddin’in hilâfet makamına göz dikeceğini sandığından haçlılarla bertaraf edilmesini münasip bulmuştu.</p>
				<p class="normalnesil">Sultan Selâhaddin, Halife’nin bu kadarla dahi yetinmeyip geride bir gaile çıkarmasından korkuyordu.</p>
				<p class="normalnesil">Hıristiyan dünyasının kenetlenmesine karşılık İslâm dünyasına ne olmuştu böyle, niye bölük pörçük düşmüşlerdi? Neden bu savaşa Halife, Eyyûbîlerin savaşı diyordu, böyle yapıyordu? Kudüs’ün elden çıkması bütün Müslümanları yaralamayacak mıydı? Öyleyse ne idi bu ilgisizlik, bu gaflet?</p>
				<p class="normalnesil">“İhanet demeye dilim varmaz kardaşlarım, lâkin Bağdat’ta gününü gün eden halifeyi anlatacak başka tabir de bilmiyorum. İşte bütün Hıristiyan âlemi karşımızda, velâkin Halife hazretleri ayrı çeker, Atabekler ayrı çekerler, Selçuklular ayrı çekerler. Ya İzzeddin Mesud nerelerde?”</p>
				<p class="normalnesil">Doğruldu, yeri tekmeleye tekmeleye gezindi bir zaman, sonra tekrar oturdu, silah arkadaşlarının azim fışkıran çehrelerine baktı, sevindi:</p>
				<p class="normalnesil">“Bilirim, kararlısınız. Ölmek veya olmak hususunda andınız var, ben dahi sizinle hem fikirim. Doğru bildiğimizi yapacağız. Gayret bizden, inayet Allahu Teâladan. Haydin kalkın, bir huruç hareketi daha yapacağız, görelim haçlının kuvveti nedir?”</p>
				<p class="normalnesil">Hazırlandılar, duâdan sonra huruca kalktılar.</p>
				<p class="normalnesil">Muhasaranın kırkıncı günüydü.</p>
				<p class="normalnesil">Düşman her geçen gün yetişen haçlı ordularıyla takviye olmuş, büyüdükçe büyümüştü.</p>
				<p class="normalnesil">Kudüs’ün eski Kralı Gui neşeliydi. Mağrur gözlerle yardakçılarını süzüyor, bıyık buruyor, göz kırpıyordu:</p>
				<p class="normalnesil">“Allah karışmasın bu işe, mutlaka biz galip geliriz!” diyordu.</p>
				<p class="normalnesil">Sultanın ordusuyla huruca kalktığını görünce sırıttı:</p>
				<p class="normalnesil">“Şunlara bir ders verelim,” dedi, “bakalım haç mı yaman, hilâl mi, anlasınlar.”</p>
				<p class="normalnesil">Hendeklerle, duvarlarla sağlam bir kale haline getirdikleri ordugâhlarından çıktılar. Sultan Selâhaddin’i beklemeye koyuldular. Beklerken aralarında küçük bir ihtilâf çıktı. Başkumandan kim olacaktı?</p>
				<p class="normalnesil">“Elbette ki ben,” dedi Gui, “eski topraklarımda bulunduğunuzu unutmayınız.”</p>
				<p class="normalnesil">İngiliz Kralı Rişar bir red işaretiyle Gui’nin sözünü gerisin geri itti:</p>
				<p class="normalnesil">“Başkumandan olarak maharetin bulunsaydı, şu topraklardan eski topraklarım diye bahsetmezdin, Aslan Yürekli lâkabıyla dünyaya nam salmış İngiliz Kralı dururken kumandanlığa sıvanman gülünç olur.”</p>
				<p class="normalnesil">Fransız Kralı bu fikirde değildi:</p>
				<p class="normalnesil">“Fransa Avrupa’nın en asıl devleti, Fransızlar Avrupa’nın en asîl milletidir. Binâenaleyh başkumandanlık şerefi bana aittir.”</p>
				<p class="normalnesil">Frederik Barbarossa tartışmayı çok yersiz bulduğunu söyledikten sonra:</p>
				<p class="normalnesil">“Siz kralsınız, ben ise imparatorum, tabii ki, başkumandan mevkiinde bir imparatorun bulunması icap eder.”</p>
				<p class="normalnesil">Yani senin mi?” dedi Rişar.</p>
				<p class="normalnesil">“Evet.”</p>
				<p class="normalnesil">Alaycı gülüşünü Frederik’in yüzüne yamadı:</p>
				<p class="normalnesil">“Anadan, babadan kalma topraklarda imparator olmak kolaydır. Ben ise memleketimi iki misli büyütüp Aslan Yürekli namını kazanmışım. Benim memleketim mirasla intikal eden memleketlerden değildir.”</p>
				<p class="normalnesil">Frederik fena bozuldu, elini kılıcına attı:</p>
				<p class="normalnesil">“Bu sözlerin yüreğime attığı ateşi kanında söndürmeliyim kedi yürekli Rişar, anlatabildim mi?”</p>
				<p class="normalnesil">Rişar hafiften başını eğdi:</p>
				<p class="normalnesil">“Arzu ederseniz çenemi kapar, kılıcımı konuştururum.”</p>
				<p class="normalnesil">“Düello teklifimi kabul ediyorsun!”</p>
				<p class="normalnesil">“Emrinize amâdeyim, haşmetmeap.”</p>
				<p class="normalnesil">“Pekâla, davran bakalım!”</p>
				<p class="normalnesil">Gui, işlerin sarpa saracağım önceden kestirmiş, bir adamını Papaz Sagner’e göndermişti. Sagner, tam vaktinde yetişti, bütün ikna kabiliyetini kullanarak dövüşe mâni oldu. Bir de formül buldu. Kumandanlığı sırayla yürüteceklerdi. İlk kumandanı tespit için de kura çekilecekti.</p>
				<p class="normalnesil">Kura Fransız Kralı Filip Ogüst’e çıktı.</p>
				<p class="normalnesil">Mağrur bir tavırla:</p>
				<p class="normalnesil">“Lâyık olana çıkar elbet” dedi. “İsa efendimiz evlâtlarım benim sevk etmemi istiyor.”</p>
				<p class="normalnesil">Kral Rişar diş çaktı, kötü kötü söylendi:</p>
				<p class="normalnesil">“Pis domuz!”</p>
				<p class="normalnesil">Filip gereken emirleri verdi.</p>
				<p class="normalnesil">Aynı anda Sultan Selâhaddin de saf tutturmuştu.</p>
				<p class="normalnesil">Ordusunu hilâl şeklinde açmış, sağ cenahı Takıyüddin’in, sol cenahı Turan Şah’ın kumandasına vermişti. Kendisi merkezde kalacaktı.</p>
				<p class="normalnesil">Tekbirlerle hücum başladı.</p>
				<p class="normalnesil">Daha ilk anda Müslümanların sağ cenahı bozuldu. Düşman ne düşünmüşse düşünmüş, Takıyüddin’in üstüne bütün gücüyle inmişti.</p>
				<p class="normalnesil">Sultan, asla paniğe kapılmadı, merkezdeki kuvvetlerle birlikte ani bir manevra yapıp düşman ordusunun en uç yerinde bulunan Kral Filip’i kıskaca aldı. Takıyüddin de zaman kazanmış oldu. Bozulan askerlerini toparlayıp Sultanın yanına ulaştı. Sultan, bu takviyeyi aldıktan sonra kuvvetini maharetiyle birleştirip yıldırım hücumlara kalkıştı. Kısa emirler veriyor, asker tereddütsüz itaat ediyor, imkânsız manevralar, taktikler ardı ardına gerçekleşiyordu. Filip şaşkına dönmüştü. Az daha toparlanamasaydı esir düşecekti. Emrindeki birliği pes perişan bırakıp ordugâha doğru at kopardı. Bu arada Gui, Sultanın geri dönüş yolunu kapamak maksadıyla askerini harekete geçirmişti. Emir Adil, Gui’nin niyetini anlar anlamaz, Sultana koştu ve dönüş yolunun tıkanmak üzere olduğunu bildirdi. Sultan, hemen hemen düşman siperlerine kadar ulaşmışken bu haberle yüzgeri etti. Dönüş yolunun tıkanması demek, kalenin elden çıkması demekti. Kalenin elden çıkması ise Müslümanların imhası demekti. Can havliyle Gui’ye yüklendi. Okun vücudu delip geçmesi gibi deldi geçti. Geçerken ne yazık ki, omuzundan yaralandı. Fakat böyle yaralar onu durduramazdı. Telaşla bağrışan askerlerine doğru kızgın kızgın bağırdı:</p>
				<p class="normalnesil">“Sultanlar da yaralanır bre, Sultanlar da ölür! Siz Sultanınızı değil İslâmı zafere götürmekle vazifelisiniz.”</p>
				<p class="normalnesil">Daldı kaleye.</p>
				<p class="normalnesil">Ordusu peşinde.</p>
				<p class="normalnesil">Ve Allah Allah sesleriyle.</p>
				<p class="normalnesil">Düşman olduğu yerden baka kaldı. Birinden biri cesaret edip kale bedenlerine sokulamadı. Kalabalık insan gücüne rağmen tereddüt batağında çırpınmaya geçtiler. Aslan Yürekli Rişar kendi kendine itiraf zorunda kaldı:</p>
				<p class="normalnesil">“Bana Aslan Yürekli diyenler, belli ki, Sultan Selâhaddin’i tanımıyorlar.”</p>
				<p class="normalnesil">Çöl baştanbaşa mezarlığa dönmüştü.</p>
				<p class="normalnesil">Savaş alanı ölüm soluyordu.</p>
				<p class="normalnesil">Yaralıları kaldırmak, ölüleri defnetmek üzere üç günlüğüne anlaştılar.</p>
				<p class="normalnesil">Sultan Selâhaddin, omuzundan aldığı yara yüzünden bir müddet kılıç tutamayacak, bir müddet sağ elini kullanamayacaktı.</p>
				<p class="normalnesil">Arkadaşlarının buna çok üzüldüğünü yüzlerinden okuyan yaralı aslan, kükremeye durdu:</p>
				<p class="normalnesil">“Bre, ne çıkar sağ kolumuzu oynatamamaktan, sol kolumuzu Allah bugünler için vermişti. Haçlı gürûhuna bu bile kâfidir.”</p>
				<p class="normalnesil">Emir Adil’i Mısır’dan ordu toplamaya gönderdi.</p>
				<p class="normalnesil">Donanma kumandanı Hüsameddin Lülü’ye de haberci çıkarıp deniz yoluyla yetişmesini emretti. Bahara kadar Akkâ’yı müdafaa edebilirse, taze kuvvetler yetişebilecek, gücü artacakta.</p>
				<p class="normalnesil">Yaralı haliyle her gün huruç yaparak düşmanı bıktırmaya, bezdirmeye çalışta.</p>
				<p class="normalnesil">Bıkanlar yok değildi, ama durmadan takviye geliyor, haçlılar nefes aldıkça büyüyen masallardaki evler gibi an be an büyüyorlardı.</p>
				<p class="normalnesil">Sultan Selâhaddin bir başka yol denemeye karar verdi.</p>
				<p class="normalnesil">Kalede bir miktar asker bırakıp bir gece yarısı ordunun çoğunu yanına alarak Harrube Dağı’na çekildi. Düşman bu taktiği anlayana kadar hayli hırpalandı. Onlar kaleden çıkacak Sultanı bekler dururken birden hücuma uğruyorlar, Sultanın nereden geldiğini, nasıl geldiğini kestiremiyorlardı. Vuruyor, anında tekrar Harrube Dağına çekiliyordu.</p>
				<p class="normalnesil">Bahara doğru Hüsameddin Lülü, donanmayla bile gelmiş, karaya akıp Akkâ Kalesi’ne girmişti.</p>
				<p class="normalnesil">Ardından Emir Adil de toplayabildiği kadar asker toplayarak yetişmişti.</p>
				<p class="normalnesil">Sultanın omuzundaki yara da kapanmış, kılıç sallayabilir duruma gelmişti.</p>
				<p class="normalnesil">Rahat bir soluk aldı.</p>
				<p class="normalnesil">Hemen düşman karargâhını dışardan muhasaraya girişti.</p>
				<p class="normalnesil">Haçlılar Akkâ’yı sarmışlar, zaman zaman hücum ediyorlardı. Sultan Selâhaddin de haçlıları sarmış, onlar hücuma geçtikçe hücum ediyordu. Vurucu birlikler kurmuştu. Bazen yüz kişiyle, bazen elli kişiyle vuruyordu. Haçlıların kale muhasarasında kullanmak üzere getirdikleri ve çok güvendikleri ağaç kulelerin hemen tamamını bu baskınlarla yakmış, mancınıklarını kırmış geçirmişti. Ve aylar birbiri ardından geçip gitmişti. Şöyle elli bin kişilik taze bir takviye gelse haçlıları geldikleri yere süreceğinden zerre kadar tereddüdü yoktu. Halifeye son bir mektup yazdı. “Hıristiyanlar deniz dalgalarından daha da çoktur. Karada birini telef etsek denizden birinin çıktığını görüyoruz. Tohumu hasadından ziyade oluyor. Ağacı budadıkça yeni dallar sürüyor. Bunları da budamaya bıçaklarımız kifayet etmiyor. Vakıa pek çoğunu öylesine telef ettik ki, kılıçlarımız kanlarıyla paslandı. Fakat askerlerim bu bitmeyen muharebeden usanmaya başlamıştır. İki senedir bir kaleyi müdafaa için çalışmaktayız. Çektiklerimizi anlatacak söz bulamıyorum, bulsam da zat-ı hilafet penahlarını hüzün gözyaşlarına boğar ve kalb-i şahanelerini çokça üzerim diye yazmaktan çekiniyorum.”</p>
				<p class="normalnesil">Halifeden yine ses sadâ çıkmadı.</p>
				<p class="normalnesil">Bu sefer, Bizans İmparatoru’na elçi gönderip tarafsız kalmasını sağladı. Bu da bir şeydi nihayet. İmparator, gerçi muharebenin başında haçlıları destekliyor, asker vermeyi de vaad ediyordu. Yalnız haçlı sürüsü topraklarının üzerinden geçerken baskın ve yağmalama hareketine girişmiş, İmparatoru kızdırmıştı. Sultan, bu kızgınlığı tam vaktinde değerlendiriyor, lehine kullanıyordu.</p>
				<p class="normalnesil">Ayrıca Konya Selçuklu Sultanı Kılıç Aslan da rikkate geçmiş, yardım edeceğini bildirmişti. Dediğini de yapmıştı. Takviye alarak Almanya’dan gelen son birlikleri göğüslemiş, hemen tamamını kılıçtan geçirmişti. Böylece Sultan Selâhaddin, zamanı iyi değerlendirmenin mükâfatını görerek nisbî de olsa bir rahatlığa kavuşmuştu.</p>
				<p class="normalnesil">Artık umumî taarruza geçebilirdi.</p>
				<p class="normalnesil">Beyrut’tan sırf din adamlarının gayretiyle tedarik edilen ordunun gelmesi, kararını pekiştirdi.</p>
				<p class="normalnesil">Alman imparatoru Frederik Barbarossa’nın bir nehre düşüp boğulması sonucu Alman haçlılarından meydana gelen maneviyat bozukluğunu da hesaplayıp, bir Cuma günü namazdan sonra Harrube Dağı’ndan meydana indi, saf bağladı.</p>
				<p class="normalnesil">Alman haçlıları dövüşmek istemiyorlardı. İmparatorun nehirde boğuluşunu Hazret-i İsa’nın bu muharebeyi istemediğine bağlamışlar, ayak diremeye koyulmuşlardı. Papazlar onları ikna etmeye çalıştılar, ama bir tesiri olmadı. Aslında bıkkındılar. Memleketlerinden bu derece uzak yerde yıllardır vuruşmaktan bıkmışlardı. Frederik Barbarossa’nın oğlu mecburen haçlılarını aldı ve çekildi.</p>
				<p class="normalnesil">Sultan, olanı biteni dikkatle izliyordu. Haçlılar gibi giyinmiş, onlar gibi konuşan adamları vasıtasıyla düşman ordugâhında cereyan eden olayı anında haber alıyor, değerlendiriyordu.</p>
				<p class="normalnesil">Sağ cenahı kardeşi Emir Adil’e havale etti, kendisi yine merkezde durdu.</p>
				<p class="normalnesil">Hücum başladı.</p>
				<p class="normalnesil">Muharebenin başlamasından az sonra, Sultanın verdiği talimat gereğince Emir Adil, sahte ricat gösterisine başladı. Düşmanı istediği noktaya çekince ani bir dönüşle yıldırım misâli çarptı. Hazır bir zafere kendini hazırlamış olan düşmanın sol cenahı bozuldu, dağılmaya yüz tuttu. Haçlılar, sol cenahın imdadına mevcut bütün kuvvetleri şevkettiler, Sultan da kendi sağ cenahını takviyeye koştu. Çarpışma tarih sayfalarını kana boğacak kerteye ulaştı. Sekiz saat sürdü. Haçlılar tam bir bozgun halinde karârgaha sığındılar. Sultan karargâha yüklendi. Fakat gecenin bastırması, kesin zaferi engelledi. Bununla birlikte haçlı gürûhu ortasına dehşetli bir korku düştü ve Müslümanların normal savaşçılar olmadıkları yolundaki söylentiler, büsbütün itibar kazandı. Bıkkınlık son haddine çıktı. Avrupa kralları arasındaki rekabet de şiddetlendi. Birbirlerini ithama geçtiler.</p>
				<p class="normalnesil">“Ordunun üçte biri telef oldu,” diye gürledi Aslan Yürekli Rişar, “bunun mes’ûlü başkumandandır. Başkumandanlık sırası yine Filip’te olduğuna göre, eh, başka suçlu aramaya lüzum bile yoktur. Her seferinde orduları bozmakta fevkalâde mahirdir. Tabii, kumanda ettiği orduları bozmakta da. Bunun sırrını bize de söylese.”</p>
				<p class="normalnesil">Filip burnundan soluyor, Rişar’a yiyecekmiş gibi bakıyordu. Ama söyleyecek sözü kalmamıştı. Gerçekten de geldi geleli kaç kere başkumandanlık göreviyle orduyu sevk etmişse, çarpılmış, mağlûp ve perişan olmuştu. Haçlıların üçte biri maktuldü. Fakat ithamı kabul edemezdi.</p>
				<p class="normalnesil">“Sen kendini ne sanıyorsun?” diye çıkıştı Rişar’a. “Dev mi? Cücelerin dev görünmeye özenmesi yeni değildir, aramızda şimdiye kadar cereyan etmiş muharebelerin ekserisini kazanan kimdir?” “Tabii ki benim.”</p>
				<p class="normalnesil">“Güldürme şimdi, senmişsin! Aslını, astarını beşikteki çocuk dahi bilir.”</p>
				<p class="normalnesil">“Hadi ordan!” Kendini bile savunmaktan aciz köstebek.”</p>
				<p class="normalnesil">Öfkeyle fırladı, aradığı fırsat çıkmıştı:</p>
				<p class="normalnesil">“Yoo,” diye bağırdı, “sırf Müslümanların karşısındayız diye nicedir tepeden bakmana, alaycılığına sabrederim. Artık yeter! Alıp adamlarımı memlekete dönüyorum, ne haliniz varsa görün.”</p>
				<p class="normalnesil">Ne Gui’nin yakarmaları, ne papazların, bu arada tabii ki Sagner’in bütün ikna kabiliyetlerini kullanmaları kâr etmedi. Ordusunu alıp çekti gitti.</p>
				<p class="normalnesil">Bundan böyle müstakil hareket edecekti.</p>
				<p class="normalnesil">Rişar için bu bir fırsattı. Gui’yi köşeye kıstırdı ve temelli başkumandan tanındığı takdirde kalacağını, aksi halde Filip’in yaptığını yapacağını söyledi.</p>
				<p class="normalnesil">“Ama Hıristiyan âleminin kutsal muharebesi...”</p>
				<p class="normalnesil">“Bundan bana ne!” diye gürledi kızgın kızgın. Kutsal muharebesi, kutsal muharebesi; geldik, gördük kudsiyetini, kat kat kalabalık olmamıza rağmen doğru dürüst bir zafer bile kazanamadık. Bundan böyle başkumandan ben olacağım diyorum, orduları ben sevk edeceğim diyorum. Filip gitti, Frederik öldü, istediğimi kabul etmekten başka çareniz yok.”</p>
				<p class="normalnesil">Yoktu, biliyordu. Kabul ettiğini söyledi.</p>
				<p class="normalnesil">Söylerken de inceden bir endişe avuçladı yüreğini, sıktı. Sakın ki, bu Rişar denen namussuz, Kudüs Krallığına göz dikmiş olmasındı. Bunca ihtirasla dolu bir kralın Kudüs’ü istemeyeceği düşünülemezdi. Bir çare bulmalıydı. Aksi halde kutsal filân dediği muharebe kendisi için de safsatadan ibaret kalacaktı.</p>
				<p class="normalnesil">Ertesi gün uyandığında ağaçlara asılı sürüyle ceset görünce aklı uçtu. İlk önüne çıkana neyin nesi olduğunu sordu. Müslümanlarmış, Rişar’ın emriyle asılmışlarmış, tam iki bin beş yüz esir.</p>
				<p class="normalnesil">Çöktü oracığa, başını ellerinin arasına aldı.</p>
				<p class="normalnesil">Bir ağaçlardaki Müslümanlara bakıyor, dönüyor, Kudüs’ün fethinden sonra Müslümanların esirlere karşı davranışını hatırlıyordu.</p>
				<p class="normalnesil">“Lânet olası!” diye söylendi. “Aslan yürekli, köpek mizaçlı Rişar, lânet olası herif!”</p>
				<p class="normalnesil">Bu haber çığ gibi Akkâ’ya düştü.</p>
				<p class="normalnesil">Duydukları dehşet yüzlere kazındı. Sonra öfkeye dönüştü. Hemen ellerindeki Hıristiyan esirlerin öldürülüp intikam alınmasını isteyenler çıktı.</p>
				<p class="normalnesil">Sultan sessiz ve üzgündü.</p>
				<p class="normalnesil">Harrube Dağından Akkâ Kalesine haber saldı.</p>
				<p class="normalnesil">“Biz düşmanın cellâtlığıyla değil, askerliğiyle yarışmak isteriz. Zulüm ve cinayet düşmana vergidir, haçlıların da en mahir oldukları husustur. Müslümanlara düşen atıfet ve şefkattir. Onlar ne yaparlarsa yapsınlar, bu duygularımızı öldürüp bizi kendilerine benzetemeyeceklerdir.”</p>
				<p class="normalnesil">Esirleri öldürme fikrinde olanlar, Sultanın bu haklı sözleri karşısında boyunlarını büktüler. Bir an Hıristiyanlar gibi düşünmekten kendilerini alamadıkları için özür dileyip dağıldılar.</p>
				<p class="normalnesil">Yine günler geçti, aylar geçti.</p>
				<p class="normalnesil">Bahar bütün güzelliğini çöle serpti, güneş ışıl ışıl yandı.</p>
				<p class="normalnesil">Akkâ’da yiyecek namına bir şey kalmamıştı. Asker açlıktan kırılıyordu. Baskınlarla düşmandan kaçırılan nevale de artık kifayet etmiyordu.</p>
				<p class="normalnesil">Sultan Selâhaddin, kale kumandanlarına dayanmaları için haber üstüne haber saldı. Sonunda bir gece yarısı kalktı, kendisi gitti. Bütün tehlikelerden ustaca sıyrıldı ve kaleye girdi. İçerdekilerle konuştu, durumu yakînen inceledi. Gerçekten de dayanılacak gibi değildi. Durumun vehameti tahammülün çok ötesine geçmişti. Askerler ne zamandır karınlarına taş bağlayarak açlıklarını bastırmaya çalışıyorlardı.</p>
				<p class="normalnesil">Yalnız Hıristiyan esirleri bırakıp kaleyi boşalttı.</p>
				<p class="normalnesil">Artık buralarda eğleşmenin manâsı kalmamıştı. Bakışlarını bulutlayan yaş damlaları, sessiz sedasız yüreğine iniyordu. Son derece üzgün bir halde ordusunu aldı ve gerilere kaydı. Nabus Dağı’nın kenarına indi.</p>
				<p class="normalnesil">Üzüntüsü o derece yakıcıydı ki, hastalığı nüksetmiş, ateşler içinde zayıf düşmüştü. Fakat askere belli etmemeye çalışıyordu. Ayakta durmakta zorlandığı zamanlar bile çadırından çıkıyor, asker içinde geziniyor, onlarla sohbete oturuyordu.</p>
				<p class="normalnesil">Bu halde iken Ersuf’ta muharebeye tutuştu.</p>
				<p class="normalnesil">Atında zor tutunuyordu, yine de mücessem cesaret, mücessem maharet örneğiydi. Ne çare, hastalığı aman vermiyordu. Ancak bir saat dayanabildi. Gözleri bütün bütün kararmaya başlayınca Yafa Kalesi’ne sığındı. Çekilirken hayli zayiat vermişti. İslâm ordusu hem bitkin, hem yorgundu. Üstelik efsanevi kumandanından yoksun düşmüştü.</p>
				<p class="normalnesil">Rişar, artık zafere yaklaştığına inanıyor, haçlıları da buna inandırmaya çalışıyordu. Ne varki askerler onun kadar iyimser değillerdi. Sultanın durumunu bilmedikleri için ümitsizliklerini muhafaza ediyorlardı. Onlara göre Sultanın çekilmesi bir oyundan başka bir şey değildi. Birden dönecek ve haçlıları ezecekti.</p>
				<p class="normalnesil">Sultan biraz toparlanınca Yafa Kalesi’ni tahliye ettirdi, ateşe vermelerini emretti, ardından süratle civar kalelere haberler salıp boşaltmalarını ve tahrip etmelerini söyledi. Plân aynen uygulanınca Rişar şaşkına döndü. Çırılçıplak arazide kalmıştı. Ordugâhı da hiç güven vermiyordu. Akkâ’dakine benzer bir ordugâh yapmak ise, zaman alırdı. En iyisi Yafa ve civarını tamir ettirmek, emarelerden ağır geçeceği anlaşılan kışı rahatça savuşturmaktı.</p>
				<p class="normalnesil">Bu niyetle tamirata girişti.</p>
				<p class="normalnesil">Fakat çok zordu. Haçlı askerleri bir amele gibi taş taşıyarak duvar örmeye yanaşmadıklarından alabildiğine çok esir çalıştırmak istiyordu. Tam bir vahşet tablosu örülmüştü. Kırbaç altında inim inim inleyen Müslüman esirler bir vakitler Ürdün’ü aldıklarında Sultan Selâhaddin’in Hıristiyan esirlere söylediklerini düşünüyorlardı: “İsterseniz burada kalıp ücreti mukabili kale yapımında çalışabilirsiniz. İyi yedirilecek, iyi giydirilecek ve yevmiyelerinizi eksiksiz alacaksınız. Kale inşaatı bitince de dilediğiniz yere gitmekte serbest olacaksınız.” Oysa Rişar’ın vahşileri, kana susamış gibiydiler. Esirleri hem ölesiye çalıştırıyor, hem kırbaçlıyor, hem de doğru dürüst yiyecek vermiyorlardı. Her gün dayaktan adam ölüyordu. Buna rağmen Müslüman esirler, ayak diretiyor, işi ağırdan alıp haçlıları bıktırıyorlardı.</p>
				<p class="normalnesil">Rişar da bıkmıştı. Sultan Selâhaddin’i yenmenin mümkün olmadığını itiraf zorunda kalmış, kalabalık ordusuna rağmen sulh teklif etmişti. Şart olarak da Kudüs’ün Hıristiyanlara terkini istiyordu.</p>
				<p class="normalnesil">Sultanın cevabı tek kelimelikti: Hayır!</p>
				<p class="normalnesil">İkinci teklif geldi:</p>
				<p class="normalnesil">“Kudüs’ün fethiyle elde ettiğiniz mukaddes haçı verin.”</p>
				<p class="normalnesil">Olmaz! Haçı iade etmemiz itikadımızca mümkün değildir, zira bu bir nevi putperestliği teşvik manâsı taşır ki, günahının ağırlığını çekemem ve yarın âhirette hesabını veremem. Ahirette güç duruma düşmektense dünyada düşmeyi tercih ederim.”</p>
				<p class="normalnesil">Bu azim karşısında Rişar büsbütün tereddüde düştü.</p>
				<p class="normalnesil">Bir yandan da Sultanın baskıncı grupları en olmadık yerlerde meydana çıkıyor, kâh erzak kervanını vuruyor, kâh karargâhın bir bölümünü ateşe veriyor, kâh geceleri taarruza kalkıp panik çıkarıyorlardı.</p>
				<p class="normalnesil">Bıkkınlık asker arasında doludizgin daldığı sıra son teklifini yaptı.</p>
				<p class="normalnesil">Kız kardeşini münasip bulacağı bir yakınına nikâhlamak ve Eyyûbîlerle sıhriyet peydah etmek istediğini bildirdi. Yalnız münasip bulacağı yakınına düğün armağanı olarak Kudüs’ü verecekti. Kendisi de bu seferde eline geçen bütün kaleleri eniştesine bağışlayacaktı.</p>
				<p class="normalnesil">Sultan gülmekten kendini alamadı. Emir Adil’i çağırttı.</p>
				<p class="normalnesil">“Kardaşım,” dedi, “bunca zamandır bekâr beklersin. Hazır İngiliz kralı hemşiresini teklif eder. Dinimizce ehli kitaptan biriyle evlenmek caizdir. Sayende sulh yapılsın, istersen, işte fırsat. Kralın hemşiresini almayı kabul et.”</p>
				<p class="normalnesil">Emir Adil şaşırmakla birlikte sesini çıkarmadı, boynunu büktü, memleket menfaatleri nasıl icab ettiriyorsa öyle davranacağını bildirdi.</p>
				<p class="normalnesil">Fakat Kralın hemşiresi, bu birleşmeye şiddetle karşı çıktı. Kralın yüzüne karşı:</p>
				<p class="normalnesil">“Mademki, Müslümanlardan bunca korkuyor, sulh yapmaya can atıyorsun, ille bir kadın vermek lâzımsa kendi karını ver” diye bağırdı.</p>
				<p class="normalnesil">Bir sürü hakaret yağdı, korkaklıkla itham etti, üstelik unvanıyla zalimce alaya kalktı:</p>
				<p class="normalnesil">“Sen Aslan Yürekli diye değil, serçe yürekli diye anılmalıydın ağabey, yaptıkların ancak bu lâkabı taşımaya yeter.”</p>
				<p class="normalnesil">Son derece öfkeyle kız kardeşini huzurundan kovdu, ama ardından düşünmekten kendini alamadı. Askerler de üstünlüğünü, cesaretini tartışmaya başlamışlardı ne zamandır. Korktuğunu yayıyorlar, adıyla istihza ediyorlardı. Bir cesaret gösterisi yapmalıydı, aksi halde bütün haçlıların itimadını kaybetmekle kalmayacak, kendi askerlerine bile söz geçiremez hale gelecekti.</p>
				<p class="normalnesil">Askalan üzerine yürüdü.</p>
				<p class="normalnesil">Kale bomboş ve yıkıktı. Selâhaddin ondan çabuk davranmıştı yine, haberi hemen almış, kaleyi boşaltarak yıktırmıştı.</p>
				<p class="normalnesil">İntikam sevdasına kapıldı, Müslümanları kalbinden vurmak için Kudüs’e doğruldu.</p>
				<p class="normalnesil">Ama Sultan, yine vaktinde haberdar olmuştu. Saniye bile kaybetmeden kestirme, fakat sarp yolları tercih ederek Kraldan çok önce Kudüs’e vardı. Şehri iyiden iyi tahkim etti, alınması imkânsız bir hale getirdi.</p>
				<p class="normalnesil">Rişar da ordusuyla Kudüs’e geldi.</p>
				<p class="normalnesil">Bir tepeden uzun uzun şehri seyretti. Ümitsizce başını iki yana attı.</p>
				<p class="normalnesil">“Bu şehri zapt etmek şöyle dursun, hatta muhasara etmeye bile imkân yok.”</p>
				<p class="normalnesil">Yüzgeri etti.</p>
				<p class="normalnesil">Kudüs’e bu kadar sokulmuşken taarruz dahi etmeden dönülmesi askeri kuşkulandırmıştı. Aslan Yürekli Rişar’ın mevkiine göz diken bazı kumandanlar ordunun kuşkularını arttırıcı fısıltılar yayıyorlar, fırsatı Kralın aleyhine değerlendiriyorlardı.</p>
				<p class="normalnesil">“Selâhaddin Sultanla Kral Rişar gizlice anlaştılar. Bu yüzden bizi dolandırıp durur, pesperişan eder, kuvvet ve kudretten düşürür; istediği kadar yorgun düştüğümüz anda Sultana haber salıp vurmasını isteyecek. Hemşiresini Müslümanlara teklif eden bir kraldan başka ne beklenir?”</p>
				<p class="normalnesil">Söylentiler ayyuka çılanca Rişar kumandanlarını etrafına dizdi. Asılsız şeyler söylendiğini, Sultanla asla ittifak etmediğini, ancak gözleriyle gördükleri gibi Sultanı yenmenin gün geçtikçe ihtimal dâhilinden çıktığını, bu durumda dedikodularla kralı yıpratmanın kimseye bir şey kazandırmayacağım söyledi.</p>
				<p class="normalnesil">“Kralınızın etrafında birleşmeniz gerekirken her biriniz ayrı tarafa çekiyorsunuz. Bu vaziyet karşısında ben ne yapabilirim, sihirbaz değilim ki, sihirli değneğimi kullanıp her birinizin kalbine gerçekleri doldurayım. Yıllarca memleketimizin uzağında kaldık, hepimizin sinirleri çok bozuk, velâkin birinci derecede mesul oluşum yüzünden benimkiler besbeter bozuk. Moral vereceğinize, kalkmış, moralimi bozuyorsunuz. Askeri ikna edeceğinize dedikoduları kuvvetlendiriyor, tereddütlerine tereddüt ekliyorsunuz.”</p>
				<p class="normalnesil">Gözleriyle her birini ayrı ayrı kırbaçladıktan sonra:</p>
				<p class="normalnesil">“Siz Aslan Yürekli Rişar’ı tanımaz mısınız? Bunca muharebelerden muzaffer çıktığımı bilmez misiniz? Ama geldik buraya, takıldık. Sultanın her askeri aşılmaz bir kale ki, ötesine geçememekteyiz. Buna Rişar ne yapsın. Bir ordu ki, inançlıdır, erinden sultanına kadar aynı gayenin ardından koşmaktadır, elbet zafer kazanır. Bize bakın bir de, Sultanın askeriyle mukayese edilemeyecek kadar kalabalık olmamıza rağmen doğru dürüst bir muharebe dahi kazanamamışız. Çünkü her birimizin gayesi ayrı; kimi kesesini doldurmak, kimi rütbesini yükseltmek, kimi şöhret merdivenlerini tırmanmak istiyor. Arada Kudüs’ü hatırlayan kaç kişi var?”</p>
				<p class="normalnesil">“Hepimiz hatırlıyoruz,” dedi kumandanlardan biri, “hepimiz.”</p>
				<p class="normalnesil">Kral sesini sertleştirdi:</p>
				<p class="normalnesil">“Öyle, hepiniz hatırlıyorsunuz, ama kendinizden arta kalan zamanlarda, nefsinizi düşünmekten fırsat bulabilirseniz. Böyle gitmez. Her hareketimiz Sultana ayan oluyor, şurada bulunanların içinde bile adamları olduğundan şüpheye düşmekteyim.</p>
				<p class="normalnesil">Başka türlü en gizli sırlarımızı dahi vaktinde nasıl haber alır? Kızmayın, bakışmayın da öyle, sözgelişi söyledim. Anlayacağınız her yerde gözü var Sultanın, her tarafta kulağı var. Askerin aleyhimize söylediklerini eminim, şu sıralar öğrenmiş, bundan istifadenin yollarını düşünmeye başlamıştır. Kesin darbeyi indirmeye gelecektir. Yegâne tehlike bu olsa neyse, memleketimizden de kötü haberler almaktayız. Filip, hudut ihlâllerine sıvanmış, burada kaybettiği prestiji sağlamaya çalışıyor. Bu işi bir an evvel neticeye götürmeliyiz. Bence yol tektir: Sultanla anlaşmak. Kudüs’ü vermeyeceğine, kutsal haçı da iade etmeyeceğine göre bari Hıristiyanların istedikleri zaman, silahsız olarak Kudüs’ü ziyaret etmelerine müsaade koparmak, bu bile başarı sayılacaktır bizim için.”</p>
				<p class="normalnesil">“Başarı ha!”</p>
				<p class="normalnesil">Kumandan Marlon yampiri yampiri gülüyordu.</p>
				<p class="normalnesil">“Bir şey mi söyledin, Marlon?”</p>
				<p class="normalnesil">“Evet, başarı ha dedim. Peki niye onca yolu teptik, söyler misiniz, niye onca meşakkate katlandık? Zaten işin başında Sultan, Hıristiyanların Kudüs’ü silahsız olarak ziyaret edebileceğini âleme duyurmuştu. Bununla yetinecek idiysek buralara kadar niye zahmet ettik, bunca Hıristiyanı çöle kurban verdik, niçin?”</p>
				<p class="normalnesil">“Böyle olacağını nereden bilebilirdik ki? Gelirken ümidimiz sonsuzdu. Kudüs’ü almakla kalmayacak Sultanın elindeki toprakların tamamını paylaşacaktık. Filip’i Kudüs’ten çok Sultanın toprakları ilgilendiriyordu sanırım, bunun bir rüya olduğunu anladığı an bir bahane ile askerini alıp sıvıştı, gitti, memleketimi basmaya bulaştı. Süratle sulhu gerçekleştirip Filip’e haddini bildirmek üzere dönmekliğimiz icap eder.”</p>
				<p class="normalnesil">Kumandanlar başları önlerinde çıktılar.</p>
				<p class="normalnesil">Hemen hiçbiri tatmin olmamıştı.</p>
				<p class="normalnesil">Hemen hiçbiri umduğunu bulamamıştı.</p>
				<p class="normalnesil">Hayal sukutu her birini kıskacında sıkıyor, nefes almalarını zorlaştırıyor, kendilerine olan güven duygusu Krala karşı duydukları güvenle birlikte göz göre göre eriyip bitiyordu.</p>
				<p class="normalnesil">Sultan Selâhaddin’in Remle’yi muhasara ettiği haberi o sırada geldi.</p>
				<p class="normalnesil">Apışıp kaldılar.</p>
				<p class="normalnesil">Kudüs’ten ne zaman hareket etmiş, Remle’ye nasıl varmış, muhkem kaleye nasıl girmişti?</p>
				<p class="normalnesil">Rişar ise şaşmadı. Artık Sultanın maharetini, akıllara durgunluk veren süratini biliyordu.</p>
				<p class="normalnesil">İsteyince yapardı.</p>
				<p class="normalnesil">Belki rüzgâr olur eser, belki yıldırım olur çakar, belki yağmur olur yağardı ve mutlaka menzile giderdi.</p>
				<p class="normalnesil">Kendisi de gitti.</p>
				<p class="normalnesil">Tam vaktinde gitmişti. Selâhaddin’i iç kale ile uğraşırken kıstırdı. Daha doğrusu kıstırdığını sandı. Onu ne kadar iyi tanırsa tanısın, bir gün tanımadığı bir yerinden yine oyuna geliyordu.</p>
				<p class="normalnesil">Böyle oldu.</p>
				<p class="normalnesil">Tam Selâhaddin’i kıskaca aldığını sandığı an hücuma uğradı. Kendisi kıskaca düştü.</p>
				<p class="normalnesil">Sultan Selahaddin, yine her şeyi vaktinde haber almış, bir kısım Müslüman asker iç kale ile uğraşırken kendisi ordunun büyük kısmıyla geriye sarkmıştı. Ve haçlılar, kale bedenlerine ulaştıkları an ok gibi vınlayarak dışardan muhasaraya almıştı.</p>
				<p class="normalnesil">Kıyasıya vuruştular.</p>
				<p class="normalnesil">Haçlıların bir kısmı maktül, bir kısmı esir düştü.</p>
				<p class="normalnesil">Gece bastırdı, muharebe bitti.</p>
				<p class="normalnesil">Bir kere daha gece vakitsiz bastırmış, düşmanı imha planlarını akim bırakmıştı.</p>
				<p class="normalnesil">Sultan meşveret meclisini içtimaya çağırdı.</p>
				<p class="normalnesil">“Bir son darbe,’ dedi, “bir son darbe bellerini kırmaya, başlarını ezmeye yetecek. Şimdiye kadar muzaffer olarak bunca muharebeden çıktık. Haçlılar kat kat fazla iken, hemen, daima zafer kazandık. Mademki, Cenab-ı Hak bize galibiyet ihsan ediyor, demek ki, muharebeye devam etmemiz Onun yüce rızasına uygundur. Bizim de Cenab-ı Hakkın rızasından kıl kadar ayrılmamamız iktiza eder. Sık sık hastalanmaktayım, korkarım ki, haçlıları bu topraklardan atamadan emr-i Hak vaki olur, teşebbüsüm yarım yamalak kalır.”</p>
				<p class="normalnesil">“Allah göstermesin Sultanım, sizi Allah başımızdan eksik etmesin. İyi söylersin, hoş söylersin, velâkin memleket harabeye dönmüştür. Bazı yerlerde kıtlık baş göstermiştir. Asker çektiği meşakkatlerden bunalmıştır. İnsanlar et, hayvanlar ot bulamıyor. Frenkleri büsbütün tazyik edersek, korkulur ki, can havliyle toparlanırlar ve sıkışan kedinin göze dalması gibi gözümüze dalarlar.”</p>
				<p class="normalnesil">“Biz de gözümüzü oydurmayız, şimdiye kadar oydurmadığımız gibi.”</p>
				<p class="normalnesil">“Belki oydurmayız Sultanım, ama tırnaklanmasına da mani olabilir miyiz? Zaten yaralıyız, zaten yorgunuz. Hazır düşman üst üste sulh teklifleri yapıyor, kabul edelim, nasılsa âdetleri veçhile bir gün sulhu bozacaklar, ama o güne kadar yıkılan kalelerimizi tamir, yorulan askerlerimizi dinlendirme imkânımız olacak.”</p>
				<p class="normalnesil">“Yani anlaşalım diyorsun?”</p>
				<p class="normalnesil">“Öyle diyorum Sultanım, anlaşalım, silâhsız olarak Kudüs’ü ziyaretlerine izin verelim, zaten işin başında niyetimiz bu idi.”</p>
				<p class="normalnesil">Sultan ise muharebenin devamını istiyordu. Düşmanın son derece bunalmış ve yıpranmış olduğunu biliyor, Krala karşı itimatlarının kalmadığım duyuyordu. Bu durumda anlaşmak yerine şiddetli bir meydan muharebesi daha verip bütün bütün köklerini kazımak akla daha yatkındı. Ne yazık ki, kumandanların çoğu bu fikri kabul etmediler.</p>
				<p class="normalnesil">“Sulh yapalım.”</p>
				<p class="normalnesil">O da meşverete verdiği ehemmiyetin icabı olarak karara uydu. Sulha razı oldu. Bir elçi gönderip durumu Kral Rişar’a bildirdi.</p>
				<p class="normalnesil">Üç senelik sulh akdettiler.</p>
				<p class="normalnesil">Mühürlediler.</p>
				<p class="normalnesil">Sultan Selâhaddin mührünü bastıktan sonra etrafındakilere:</p>
				<p class="normalnesil">“İdam fermanımı imzalar gibiyim,” dedi, “öyle hissediyorum ki, bir daha bu topraklara gelmek nasip olmayacak.”</p>
				<p class="normalnesil">Başlarını indirip sustular.</p>
				<p class="normalnesil">Dışardan gazilerin uğultusu geliyordu.</p>
				</body>
</html>