<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kant</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_19">Önsöz</h2>

  <p class="normal">Eski Yunan felsefesi üç bilime ayrılmaktadır: Fizik, Etik ve Mantık. Bu tür bir bölümlere ayırma, konunun yapısına tamamen uygun olup, buna, gerek bölümlere ayırmanın bütünlüğünü sağlamak için olsun, gerekse ikinci sırada gelen öteki zorunlu bölümlemeyi doğru olarak belirlemek için olsun, dayandığı ilkeyi eklemekten başka yapılabilecek daha iyi bir şey yoktur.</p>

  <p class="normal">Her akıl bilgisi ya içeriklidir ve herhangi bir nesneyi inceler ya da biçimle ilgilidir ve nesnelerde bir ayrım yapmaksızın, yalnızca aklın biçimi ile anlama yetisi ve düşünmenin genel kurallarıyla uğraşır. Biçimle ilgili felsefeye Mantık adı verilir. Belli nesnelerle ve bu nesnelerin bağlı olduğu yasalarla uğraşan içerikli felsefe ise yine iki dala ayrılır, çünkü bu yasalar ya doğanın ya da özgürlüğün yasalarıdır. İlk yasaların bilimine Fizik, öteki yasaların bilimine ise Etik adı verilir; bunlardan ilkine doğa öğretisi, ötekine de töreler (ahlak) öğretisi denir.</p>

  <p class="normal">Mantıkta, düşünmenin genel ve zorunlu yasalarının deneyden çıkan temellere dayandığı empirik (deneysel) bir kısım yoktur; eğer bunun tersi olsaydı, Mantık, yani anlama yetisi ya da akıl için her düşünmede geçerli olan ve tanıtlanması gereken bir kurallar bütünü (Kanon) olamazdı. Oysa, doğaya ilişkin dünya bilgeliğinin olduğu gibi, töreye (ahlaka) ilişkin dünya bilgeliğinin de ayrı ayrı her birinin kendi deneysel kısımları olabilir; çünkü ilki olan doğa felsefesi, empirik yanı ile doğa yasalarını deneyin bir nesnesi olarak inceler, ikincisi olan töreler (ahlak) felsefesi ise, doğanın etkisi altında kaldığı oranda empirik olan ve doğaca uyarılan insan iradesinin yasalarını belirlemelidir; hem de doğa felsefesi, bu yasaları her şeyin onlara göre olup bittiği yasalar olarak, töreler (ahlak) felsefesi ise her şeyin onlara göre olması gerektiği yasalar olarak belirlemeli, ama yine de bunun sık sık olmaması ile olup biterken de birçok durumda engel çıkaran koşulları da göz önünde bulundurulmalıdır.</p>

  <p class="normal">Deneyin temelleri üzerine basan her felsefeye, empirik, öğretilerini yalnızca <span class="ideitalik">a priori</span> ilkelerden çıkarana da katkısız (salt) felsefe adı verilebilir. Bu sonuncusu, yalnızca biçimsel olduğu zaman Mantık, anlama yetisinin belirli nesneleriyle yetindiği zaman ise Metafizik adını alır.</p>

  <p class="normal">Böylece, biri Doğa Metafiziği, öteki Töreler (Ahlak) Metafiziği olmak üzere iki tür metafizik idesi ortaya çıkar. İmdi, Fiziğin deneysel kısmından başka bir de ussal (akıllla ilgili) kısmı vardır; Etik de böyledir, ama burada deneysel kısma daha uygun özel bir ad verilerek Pratik Antropoloji, ussal kısma ise tam anlamında Ahlak (Moral) adı verilebilir.</p>

  <p class="normal">Bütün meslekler, sanatlar ve zanaatlar için işbölümü yararlı olmuştur; çünkü bu durumda bir kişi her şeyi yapmaz; her kimse, kendisini belirli bir işe vererek onu en yetkin ve en kolay biçimde yapabilmek için, yapılışı diğerlerinden belirgin bir biçimde farklı olan o işi yapmakla yetinir. İşlerin bu biçimde ayrılıp bölünmediği, herkesin her işten anlar olduğu yerde, meslekler hâlâ büyük bir ilkellik içinde kalmıştır. Oysa acaba <span class="ideitalik">"katışıksız, salt felsefenin, bütün kısımlarının her birine özgülenmiş bir kimseyi gerektirip gerektirmediği?"</span> sorusu ile <span class="ideitalik">"Acaba, kendilerine bağımsız düşünür, felsefenin yalnızca ussal (akılsal) yanıyla uğraşanlara da kılı kırk yarıcılar deyip, halkın beğenisine uygun olarak, deneysel olanla ussal olanı kendilerinin de bilmediği oranlara göre karıştırıp satmaya alışkın kimselerin, yapılışı çok farklı olan, her biri belki de ayrı özel bir yetenek, doğal bir yatkınlık gerektiren ve bir kişide birleştirilmeleri ancak başarısızlıklar yaratan iki işi birden yapmama konusunda uyarılmaları, bilginlik mesleğinin bütünü için daha iyi olmaz mıydı?"</span> sorusunu sormak, kendi başına incelenmeye değer bir konu olmaz mı? İşte ben de burada yalnızca şunu soruyorum: Acaba bilimin yapısı, deneysel olanı ussal (akılsal) olandan her defasında dikkatle ayırmak; her iki durumda da katışıksız aklın neler başarabileceğini ve öğrendiklerini hangi kaynaklardan <span class="ideitalik">a priori</span> olarak edindiğini bilmek için, deneysel fiziğin önüne esas anlamda her türlü deneysel olandan özenle arındırılmış bir Doğa Metafiziği, Pratik Antropoloji'nin önüne de, her türlü deneysel olandan dikkatle arındırılmış bir Töreler (Ahlak) Metafiziği koymayı gerektirmez mi? Bu son işi, ister sayıları pek çok olan tüm töre (ahlak) öğreticileri, ister bunu yapmak için kendilerinde özel bir çağrı duyanlar yapsın.</p>

  <p class="normal">Burada benim yöneldiğim amaç, töresel dünya bilgeliği olduğu için ortaya konulan soruyu şu biçimde sınırlıyorum: Acaba yalnızca deneysel olabilen ve Antropoloji ile ilgili her şeyden bütünüyle arınmış olan katışıksız bir Töre (Ahlak) Felsefesini işleyip geliştirmek düşüncesi kesin bir zorunlulukmuş gibi sayılmaz mı? Gerçekten böyle bir Ahlak Felsefesinin olabilmesinin gerektiği, sıradan ödev ve ahlak yasaları idesinden de açıkça anlaşılmaktadır. Eğer bir yasa ahlak yasası olarak geçerli olacaksa, yani bir yükümlenme ve bağlanmanın nedeni olabilmesi için, onun mutlak bir zorunluluk içermesi gerektiği herkes tarafından kabul edilmelidir. <span class="ideitalik">"Yalan söylemeyeceksin (söylememelisin)!"</span> gibi bir buyruğun, yalnız insanlar için geçerli olması, öteki akıl sahibi varlıkların ise onu dikkate almamaları olası değildir, diğer bütün töre yasalarında da durum böyledir, demek ki bağlanma ve yükümlülük nedeni burada insanın doğal yapısında ya da içinde bulunduğu dünyanın koşullarında aranmamalı, tersine <span class="ideitalik">a priori</span> olarak doğrudan doğruya katışıksız aklın kavramlarında aranmalıdır ve temelini yalnızca deneyin ilkelerinde bulan başka her buyruk; bir bakıma genel olan bir buyruk (kural) bile –belki de yalnızca bir hareket nedeni bakımından– en küçük bir noktası ile deneysel temellere dayanıyorsa (yani, çıkar ile ilgili ise), gerçi pratik kural adını alabilir, ama ona hiçbir zaman bir ahlak yasası denemez.</p>

  <p class="normal">Demek oluyor ki, bütün pratik bilgilerin içinde ahlak yasaları ve bunların ilkeleri, deneysel bir öğe taşıyan öteki bilgilerden öz bakımından ayrılmakla kalmazlar, fakat aynı zamanda her Ahlak Felsefesi bütünüyle bu bilgilerin katışıksız kısmına dayanır ve insana uygulandığında da, insana ilişkin bilgiden, yani Antropoloji'den en ufak bir şeyi almaz, ancak, akıl sahibi bir varlık olarak insana <span class="ideitalik">a priori</span> yasalar verir; bu yasalar, bir yandan hangi durumlara uygulanacaklarını ayırt edebilmek, öte yandan da bunların insanın istencini (irade) ele geçirip davranış alanında etkili olmalarını sağlayabilmek için, deneyle güçlenip kesinleşen bir yargı verme yetisine gerek gösterirler; çünkü çeşitli eğilimlerin etkisi altında bırakılıp uyarılan insanın, katışıksız pratik aklın idesine erişmeye gücü yetse de, bu ideyi kendi yaşam akışı içinde somut olarak etkili kılmaya gücü pek kolayca yetmez.</p>

  <p class="normal">Demek oluyor ki, bir Töreler (Ahlak) Metafiziği, yalnız aklımızda <span class="ideitalik">a priori</span> olarak bulunan pratik ilkelerin kaynağını araştırabilmek için düşünsel bir kurma (düşüntülüme: <span class="ideitalik">spekulation</span>) yüzünden değil, ahlakın kendisi hakkında doğru yargıda bulunmayı olanaklı kılan bir kılavuz ile üstün bir kural da var olmadığı sürece, her türlü bozulma tehlikesine açık olduğu için, kendisinden vazgeçilmeyecek kadar gereklidir. Zira, ahlak bakımından iyi olması gereken bir şey söz konusu olduğu zaman, bu şeyin ahlak yasasına uygun olması yeterli değildir, tersine bu şeyin aynı zamanda ahlak yasasından dolayı, yani onun için ve onun uğruna yapılmış olması da gerekir, yoksa bu uygunluk çok kez rastlantısal ve belirsiz olur, çünkü ahlaka yabancı olan bir temel kuşkusuz arada sırada yasaya uygun, ama çoğu kez de yasaya aykırı eylemler doğurabilir. Oysa şimdi ahlak yasası, kendi saflığı ve halisliği içinde (ki, pratik alanda en önemli olan da budur), katkısız <span class="ideitalik">(rein)</span> felsefeden başka bir yerde aranmamalıdır; dolayısıyla da bu felsefe (Metafizik) en ön sırada gelmelidir ve onsuz hiçbir Ahlak Felsefesi olamaz; hatta bu saf ilkeleri deneysel ilkelerle karıştıran bir felsefe, bu ada layık değildir, (çünkü felsefe, sıradan akıl bilgisinden, bu bilginin karışık olarak kavrandığını, ayrı (özel) bir bilim içinde ele alıp öğrenmesiyle ayrılır); böyle bir felsefe ise, Ahlak Felsefesi adını da daha az hak eder, çünkü katışıksız ilkeleri deneysel ilkelerle karıştıran bu felsefe, bu karıştırma yüzünden ahlakın kendisinin saflığına bile zarar verir ve kendi amaçlarına ters düşen bir yol izlemiş olur.</p>

  <p class="normal">Bununla birlikte burada istenenin, daha önce Wolff'un Ahlak Felsefesinin Giriş'inde <span class="ideitalik">(Propädeutik)</span>, yani onun Genel Pratik Dünya Bilgeliği dediği kısımda bulunduğunu ve burada bütünüyle yeni bir alanın açılmasının söz konusu olmadığını sanmamalıdır. Bu yeni alan, genel bir pratik dünya bilgeliği olması gerektiğinden, tam da bu nedenden, özel türden bir istenci (iradeyi) –hiçbir deneysel <span class="ideitalik">motiv</span>e dayanmayan, tamamıyla <span class="ideitalik">a priori</span> ilkelere göre belirlenen ve katkısız istenç denebilecek özel türden bir istenci– hiç göz önünde bulundurmaz; tam tersine, genel olarak istenci, bu genel anlamda kendisine yüklenen bütün eylemler ve koşullarla birlikte göz önünde bulundurur, böylece de genel olarak düşünmenin eylem ve kurallarını ortaya koyup öğreten genel Mantığın, yalnızca katkısız düşünmenin yani nesnelerin <span class="ideitalik">a priori</span> olarak bilinmesini sağlayan düşünmenin, özel eylem ve kurallarını ortaya koyan Transandantal Felsefeden ayrıldığı gibi, o da Ahlak Felsefesinden ayrılır. Çünkü Ahlak Metafiziğinin işi, görevi, olanaklı bir katkısız istencin (iradenin) ide ve ilkelerini araştırmak olmalıdır; yoksa, büyük bir kısmı psikolojiden çıkarılan genellikle insanın istencinin eylem ve koşullarını araştırmak değil. Genel pratik dünya bilgeliğinde de, yani genel pratik felsefede (her ne kadar bütün yetkisi dışında ise de) ahlak yasalarından ve ödevden de söz edilmesi, bu söylediklerime, benim bu savıma karşı bir itiraz oluşturmaz. Nitekim bu bilimin yazarları, yani pratik felsefe ile uğraşanlar, ona ilişkin kendi idelerine burada da sadık kalırlar; özelliklerinden dolayı akıl tarafından tamamıyla <span class="ideitalik">a priori</span> olarak tasarımlanan ve esas anlamda ahlaksal olan <span class="ideitalik">motiv</span>lerle, anlama yetisinin, deneyleri karşılaştırarak, genel kavramlar düzeyine çıkardığı deneysel <span class="ideitalik">motiv</span>leri birbirinden ayırmazlar; tersine onları, bu <span class="ideitalik">motiv</span>lerin kaynaklarındaki ayrıma bakmadan (hepsini aynı türden <span class="ideitalik">motiv</span>lermiş gibi sayarak), yalnızca toplamlarının daha çok ya da daha az olmalarına göre ele alırlar ve böylece de yükümlülük, bağlanma kavramlarını kurmuş olurlar. Kuşkusuz bu bağlanma kavramı bütünüyle ahlaksaldır, ama o öyle bir niteliğe sahiptir ki, <span class="ideitalik">a priori</span> olarak ya da <span class="ideitalik">a posteriori</span> olarak meydana gelmiş olmalarına bakmadan bütün mümkün pratik kavramların kaynağı konusunda hiçbir yargıda bulunmayan bir felsefeden beklenebilir yalnızca.</p>

  <p class="normal">İleride bir Töreler (Ahlak) Metafiziği yayımlamak niyetinde olduğum için, şimdi onun daha önceden temellerini koyan bir yapıtı baskıya veriyorum. Ne var ki Töreler (Ahlak) Metafiziğinin aslında katkısız pratik aklın eleştirisinden başka bir temeli yoktur, tıpkı Metafizik için daha önce yayımlamış olduğum Katkısız (Salt) Kuramsal Aklın Eleştirisi'nin başka bir temeli olmadığı gibi. Ancak bir yandan, bu eleştirilerin birincisi ikincisi kadar son derece zorunlu değildir; çünkü insan aklı ahlak alanında, en sıradan anlama yetisi söz konusu olduğunda bile, kolayca daha büyük bir doğruluğa ve ayrıntılılığı olan bir yere götürülebilir, buna karşın kuramsal, ama katkısız kullanışta tamamen diyalektiktir; öte yandan, katkısız bir pratik aklın eleştirisi için ben, eğer bu eleştirinin tam olması isteniyorsa, pratik akıl ile spekülatif aklın birliğinin ortak bir ilke içinde aynı zamanda bir birlik ortaya koyması gerektiğine inanıyorum; çünkü önünde sonunda akıl, yalnız uygulama alanında birbirinden ayrılması gereken, ancak bir tek ve aynı akıl olabilir. İşte böyle bir yetkinliğe ise ben burada, tamamıyla başka türden bazı düşüncelere başvurup onları araya sokmadan ve okuyucunun kafasını karıştırmadan, erişemezdim. Bundan dolayı, Katkısız (Salt) <span class="ideitalik">Pratik Aklın Eleştirisi</span> gibi bir adlandırma yerine, Töreler (Ahlak) Metafiziğinin Temellendirilmesi adını kullandım.</p>

  <p class="normal">Üçüncü olarak da –başlığının ürkütücü olmasına karşın– sıradan anlama yetisi ile kamuoyu (genel anlayış) için çok popüler ve uygun olabileceğinden bir Töreler Metafiziğinin temellerinin hazırlık niteliğindeki bu ön kuruluşunu ayırmayı ve böylece bunda kaçınılmaz bir biçimde bulunacak incelikleri, ileride, daha kolay anlaşılır öğretilere eklemenin gerekmemesi bakımından yararlı görüyorum.</p>

  <p class="normal">Şimdi elinizde bulunan bu Temellendirme, Ahlaklılığın En Üstün İlkesinin araştırılmasından ve saptanmasından başka bir şey değildir; kendi başına, kendi amacı bakımından bir bütün oluşturur ve öteki bütün ahlak araştırmalarından ayrılması gereken başlı başına (amaç olan) bir iştir. Gerçekten de bu çok önemli ve bugüne dek geniş çapta yeterince incelenmiş olmaktan çok uzak bulunan bu temel ve önemli soruna ilişkin düşünce ve savlarım, bu aynı ilkenin tüm sisteme uygulanmasıyla çok aydınlanacak, büyük bir güç kazanacak ve onun her yerde görülen uygunluğu sayesinde de büyük çapta onaylanacaktı. Ne var ki, temelde herkesin yararına olmaktan çok yalnızca beni tatmin eden böyle bencilce bir ayrıcalıktan vazgeçmek zorunda kaldım; çünkü bir ilkenin kullanılışındaki kolaylığı ile görünüşteki yeterliliği ve uygunluğu, onun doğruluğu konusunda kesin bir kanıt olamaz; tersine, bu kolaylık ve bu görünüşteki yeterlilik, daha çok, sonuçlarını dikkate almadan, böyle bir ilkeyi, kendisi için, sıkı bir biçimde araştırmama ve tartmama konusunda, belli bir yanlılık olduğu izlenimini uyandırır.</p>

  <p class="normal">Bu yazıda, sıradan bilgiden yola çıkarak analitik bir biçimde, onun en üstün ilkesini belirlemek, ondan sonra da yine bu ilkenin sınanmasından ve kaynağından geri dönerek, uygulamasını bulduğu sıradan bilgiye doğru sentetik olarak yürümek isteyince, yöntemimi kanımca buna en uygun olacak bir biçimde kullandım, yani en uygun olan yöntemi izledim.</p>

  <p class="normal">Bundan dolayı bölümleme şöyle oldu:</p>

  <p class="normal"><span class="idebold">Birinci Bölüm:</span> Sıradan töresel us (ahlaksal akıl) bilgisinden felsefi us (felsefi akıl) bilgisine geçiş.</p>

  <p class="normal"><span class="idebold">İkinci Bölüm:</span> Halka inmiş yaygın Ahlak Felsefesinden Töreler (Ahlak) Metafiziğine geçiş.</p>

  <p class="normal"><span class="idebold">Üçüncü Bölüm:</span> Töreler Metafiziğinden katkısız pratik aklın eleştirisine doğru son adım.</p>
</body>
</html>
