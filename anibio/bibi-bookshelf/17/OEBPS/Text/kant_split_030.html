<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kant</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_28">İkinci Tamamlayıcı – Ek</h2>

  <p class="ortayazi"><span class="idebold">SÜREKLİ BARIŞIN GİZLİ MADDESİ</span></p>

  <p class="normal">Kamu hukuku anlaşmalarında gizli bir madde, nesnel bakımdan, yani içeriği bakımından, bir çelişki oluşturur; ama öznel bakımdan, yani bu maddeyi yazdıran ve açıkça bunun yazarı olduklarını ilan etmekle ağırbaşlılık ve saygınlığını tehlikeye düşürmekten kaçınan kimseler bakımından, böyle bir gizli madde pekâlâ mümkündür.</p>

  <p class="normal">Bu tür tek mümkün madde şöyle olabilir: <span class="ideitalik">"Savaş için silahlanmış devletler, sürekli barışı mümkün kılacak koşullar hakkında filozofların genel kurallarını göz önünde tutmalıdırlar."</span></p>

  <p class="normal">Gerçi, öteki devletlere karşı izleyecekleri davranış biçimi hakkında, kendi uyrukları durumunda bulunan filozoflardan fikir almak, doğal olarak en akıllı sayılması gereken devletin yasama otoritesini küçümsemek gibi görünebilir; bununla birlikte, filozoflara danışmak yine de akıllıca bir davranıştır. Devletler, amaçlarını açığa vurmadan, filozofları düşüncelerini bildirmeye isteklendirmeli, yani onları, savaşa ve barışa ilişkin genel kurallar üzerinde serbestçe ve açıkça konuşmakta özgür bırakmalıdırlar; çünkü susturulmadıkları takdirde, filozoflar zaten kendiliklerinden konuşacaklardır. Bunun için de devletler arasında özel anlaşmalara gerek yoktur; çünkü yasa koyucu aklın evrensel (genelgeçer) ilkeleri bunu gerektirmektedir.</p>

  <p class="normal">Bununla birlikte burada devletin, hukukçuların (devlet erkinin temsilcilerinin) görüşlerine, filozofların ilkelerini üstün tutması gerektiği savunulmamaktadır; yalnızca filozofların düşüncelerinin dinlenmesi istenmektedir. Doğruluğun terazisiyle adaletin kılıcını simge olarak seçmiş, bulunan hukukçu, kılıcını yalnız her türlü yabancı etkileri hukuktan uzaklaştırmak için kullanmaz; terazinin kefelerinden biri isteğine uygun durumda değilse, kılıcını da oraya katabilir. (<span class="ideitalik">Vae victis!</span> – Yenene ne yazık!) Gerçekten böyle şiddetli bir istek, aynı zamanda, hatta ahlaksal bakmadan bile, filozof da olmayan hukukçunun karşısına sık sık çıkar. Meslek eğilimi onu, yalnız olumlu yasaları uygulamaya yöneltir, yoksa bu yasaların düzeltilmeye gereksinmeleri olup olmadığını araştırmaya değil. Hukukçunun görevleri bu koşullar altında hukuka fakülteler arasında, ilahiyat ve tıp fakülteleri gibi, ilk sıralardan birini sağlar. Felsefe fakültesi bu birleşmiş güçlerin altında ve çok aşağılarda bir yer tutar. Böyle olduğu için, örneğin felsefenin ilahiyatın (teolojinin) ve öteki iki fakültenin nedimesi olduğunu söylerler. Fakat asıl sorulması gereken, <span class="ideitalik">"felsefe lamba elde, acaba her zaman hanımının önünde mi gider, yoksa onun arkasında eteğinin ucunu mu taşır?"</span> sorusunu sormaya kimse yanaşmaz.</p>

  <p class="normal">Kralların filozof ve filozofların kral olmasını beklememeli ve bunu dilememelidir; çünkü iktidarda olmak, aklın yargıda bulunma yeteneğini bozar, tüketir. Fakat kralların ya da, eşitlik ilkesi altında yaşayan hükümran ulusların (halkların), filozofları ortadan kaldırmaya ya da susturmaya kalkışmamaları, tersine onları herkesin önünde açıkça konuşturmaları gerekir; böyle yapmak, kendi işleri ve davranışları hakkında her zaman aydınlatılması gereken iyi bir hükümet yönetiminin başlıca koşuludur. Kaldı ki filozoflar, doğal yapıları gereği, gerçeğe ihanet edemeyecekleri gibi, kendi aralarında kişisel dava birliği yapma yeterlikleri de olmadığından, bunlar propagandacılık gibi bir suçlamadan da kendilerini uzak tutmuş olurlar.</p>
</body>
</html>
