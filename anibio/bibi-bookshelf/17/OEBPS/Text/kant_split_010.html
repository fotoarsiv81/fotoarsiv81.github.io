<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kant</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_13">İkinci Basım İçin Önsöz<br class="chapter" />
  &nbsp;(1787)&nbsp;</h2>

  <p class="normal">Aklın kendi alanına giren bilgiler üzerinde yapılan çalışmalarda, bir bilimin sağlam yolunun izlenip izlenmediği varılan sonuca göre hemen anlaşılır. Pek çok hazırlıklar ve düzenlemeler yaptıktan sonra, amaca erişilir erişilmez bir çıkmaza düşülüyor ya da amaca varmak için birçok kez geriye dönmeye ve başka bir yol (yöntem) seçmeye mecbur kalınıyorsa eğer, yine aynı biçimde, ortak amaca ulaşmaları gereken ve işbirliği yapan bu kimselerin izleyecekleri yol hakkında uyuşmaları mümkün değilse, o zaman bu tür bir incelemede, henüz bilimin attığı sağlam adımın izlenmediğine ve bu araştırmaların da basit bir bocalamadan, el yordamıyla yürümeden başka bir şey olmadığına daima inanılır; ve şu nokta da açıklık kazanmış olur; hiçbir düşünlemede (refleksiyon) bulunmaksızın varılması arzulanan ilk hedefe ilişkin birtakım boş isteklerden vazgeçmek gerekse de bilimin yolunun olabildiğince ortaya çıkarılması akıl için büyük bir kazançtır.</p>

  <p class="normal"><span class="ideitalik">Aristoteles</span>'ten bu yana geriye hiçbir adım atmak zorunda kalmaması olgusu da göstermektedir ki <span class="ideitalik">mantık</span>, çok eski zamanlardan beri bilimin bu sağlam yolunu izlemiştir; fakat öyle sanıyorum ki gerçekte bazı yapay ve gereksiz incelikleri veya serimlenişindeki çok açık bir belirlenimi bir yana atmak ya da açıklama biçimini daha aydınlık bir duruma sokmak gibi bilimin doğruluğuna değil de, ifade edilişindeki dilsel açıklığa dayanan çalışmalar bu mantığın iyileştirmesi olarak anlaşılmaz ve kabul de edilemez. Mantıktaki şaşılacak ve takdir edilecek bir başka yan da, onun şimdiye değin ileriye doğru da bir adım atmış olmaması ve sonuç olarak bütünlüğüne bakıldığında onun tamamlanmış ve kendi içine kapanmış gibi görünmesidir. Gerçekten de bazı modern düşünürler, örneğin farklı bilgi yetilerine (imgeleme, anlama), yani <span class="ideitalik">Psikolojiye</span> ya da bilginin kaynağına, nesnelerin ve konuların farklılığına göre çeşitlilik gösteren farklı kesinlik (doğruluk) türlerine (Skeptisizm, İdealizm, vb.), yani <span class="ideitalik">Metafiziğe</span> ya da önyargılara (boş ve yanlış düşünce ve inançlar ile bunların nedenlerine ve giderilmesi çarelerine), yani <span class="ideitalik">Antropolojiye</span> ilişkin konuları mantığa katarak onu genişlettiklerini sanmışlardır; bu da onların bu bilimin (yani, mantığın) kendine özgü asıl yapısını nasıl yanlış tanıdıklarını göstermektedir. Oysa, kendi sınırları aşıldığında ya da birbirleri içine girdikleri zaman bilimler genişlemezler, fakat bozulmaya uğrarlar; imdi mantığın sınırları, bütün düşüncenin (bu düşünce ister <span class="ideitalik">a priori</span>, isterse empirik kökenli olsun, kaynağı ve nesnesi –konusu ne olursa olsun, zihnimizde doğal ya da arızi– geçici engeller bulsun bulmasın) yalnız formel kurallarını tam ve sağın (pekin) bir biçimde kanıtlayan ve ayrıntılarıyla ortaya koyan tek bir bilim tarafından çizilmiştir; işte mantığın böyle bir bilim olmasıdır ki onun sınırını kesin olarak belirleyip ortaya koymuştur.</p>

  <p class="normal">Mantık çok önceden başarı ile kurulabilmişse eğer, bunu yalnızca konusunu belirli bir biçimde sınırlandırılmış olmasına borçludur; çünkü mantık, uğraşacağı alanı sınırlayınca, bilgiyi tüm konularından soyutlaması ve bu konuların aralarındaki tüm farklılıkları dikkate almaması mümkün ve hatta zorunlu olur; böylece de anlama yetisi <span class="ideitalik">(Verstand)</span> bilgi alanında, mutlak olarak kendisinden ve kendisinin bilgiye vermiş olduğu formlardan başka bir şeyle uğraşmaz. Burada aklın yalnız kendisiyle değil de, nesnelerle ilgilenmesi durumunda doğaldır ki mantığın, bilimin sağlam ve pekin yoluna gitmesi elbette daha güç olurdu; işte bu nedenledir ki mantık, (bilime) bir hazırlayıcı <span class="ideitalik">(propädeutik)</span> olarak, deyim yerindeyse, bilimlere girişi sağlayan holü oluşturur; ama bilgi sorununa gelince, bilgileri değerlendiren ve onlar hakkında yargıda bulunan bir mantık anlaşılır; ama bu bilgilerin elde edilişini ise, doğrudan doğruya, nesnel olarak asıl bu adı, yani bilim adını alan bilimsel araştırmalarda bulmak gerekecektir.</p>

  <p class="normal">Bilimlerde <span class="ideitalik">akıldan (Vernunft)</span> gelen bir şeyin var olması için, onlarda, deneyden bağımsız <span class="ideitalik">a priori</span> bir yanın bulunduğunu bilmemiz gerekir; aklın bilgisi ise, ya nesneyi ve onun kavramını (ki, bir yerden verilmiş olması gerekir) belirlemek için ya da onu gerçekleştirmek için, nesnesi ile iki türlü ilgi içine girer. Bunlardan birincisi aklın <span class="ideitalik">teorik bilgisi</span>, ikincisi de aklın <span class="ideitalik">pratik bilgisidir.</span> İçerikleri ne denli geniş ya da dar olursa olsun, önce bunlardan her birinin <span class="ideitalik">katışıksız</span> (salt, pür, saf) kısmını, yani aklın nesnesini bütünüyle <span class="ideitalik">a priori</span> olarak belirlediği kısmı, yalnız bunu, öteki kaynaklardan gelenlerle (duyularla) karıştırmaksızın hemen ve en önce ortaya koymak gerekir; çünkü bu, daha sonra gelirlerinin arkası kesildiğinde, birikiminden hangi kısmın harcanabileceğini, hangi kısmın da elde tutulması gerekeceğini kestirmekten aciz kalacak denli elindeki her şeyi körü körüne sarf etmek gibi kötü bir ekonomiye benzer; bu her iki yanın <span class="ideitalik">katışıksız</span> (saf) kısmı kullanılarak bilim yapılabilir ancak.</p>

  <p class="normal"><span class="ideitalik">Matematik ve Fizik</span>, konularını <span class="ideitalik">a priori</span> olarak belirlemek zorunda olan aklın iki teorik bilimidirler; birincisinde akıl bu belirlemesini bütünüyle katışıksız, salt bir biçimde yapar; ikincisinde ise, hiç olmazsa, kısmen böyle olur; ama burada aklın bilgi kaynaklarından başka bilgi kaynakları da göz önünde bulundurulur.</p>

  <p class="normal"><span class="ideitalik">Matematik</span>, insan aklının tarihinin geriye uzanabilen en eski zamanlarından beri, yapıtları karşısında hayranlık duyduğumuz Grek halkı döneminde, bilimin emin ve sağlam yoluna girmiştir. Fakat onun bu yola girmesinin, aklın yalnızca kendisini konu edindiği ve bu görkemli yolda yürüdüğü mantık alanındaki bu sağlam yöntemin bulunmasından, daha doğrusu onun kendi kendine çizilmesinden daha kolay olduğu sanılmamalıdır. Ben öyle sanıyorum ki Matematik –özellikle Mısırlılarda– uzun zaman bir emekleme dönemi geçirmiştir; fakat matematiğin yöntemindeki bu kesin değişiklik tek bir adamın başarısıyla sonuçlanmış ve onun mutlu düşüncesi ile başarılmış bir devrim olarak kabul edilebilir; öyle ki, bu adamın girişimi, izlenmesi gereken yolu artık gizli kalmamacasına ortaya çıkarmış ve bu alanda bilimin emin ve sağlam yolu bütün zamanlar ve sonsuz mesafeler (yani, her yer) için açılmış bulunmaktadır. Matematik yöntemde meydana gelen bu devrimin tarihine ilişkin, ki ünlü Ümit Burnu'nun keşfi kadar önemlidir ve bunu başaran mutlu ölümlü hakkında bize kadar gelmiş bir bilgi yoktur. Bununla birlikte Diogenes Laertius'un bize aktardığı bir söylentiye göre, genel kanı uyarınca, hiç de ispata ihtiyacı olmayan şeyleri kanıtlamaya kalkanlara, matematik ispatların en küçük unsurlarını bulmuş bir kimse olduğunu taslayan mucit özentileri denirmiş; bu da göstermektedir ki, yeni bulunmuş bu yolda atılan ilk adımla meydana gelen devrim, matematikçilerin gözünde, olağanüstü önemli görülmekte ve bu yüzden de unutulmaz bir olay teşkil etmekteydi. İki kenarı eşit olan bir üçgeni ilk kez çizen ve bu orantıyı ispatlayan ilk kimse –bu ister Thales, isterse bir başkası olsun– böylece kendi zihninde beklenmedik önemli ve aydınlık bir açıklamada bulunmuş oluyordu; çünkü bu kimse, gözlerinin önündeki şekli adım adım izleyerek düşünmenin ya da zihninde bulunan bu şekle ait kavramdan sanki onun özelliklerini öğrenecekmiş gibi bu geometrik şekle saplanıp kalmanın gerekli ve yeterli olmadığını anlamış ve fakat bu şekli düşündüğüne ve onu <span class="ideitalik">a priori</span> kavramlar yardımıyla kurarak tasarımladıklarına göre, bilgisini elde etmek için, biçimlendirerek çizimini yapmak gerektiğini bulmuş oldu; bunu o, şeyleri yalnızca kavramlarına uygun bir biçimde ve zorunlu olarak içine girdikleri nesnenin şekillerine yükleyerek, kesin bir <span class="ideitalik">a priori</span> bilme için yapıyordu.</p>

  <p class="normal"><span class="ideitalik">Fizik</span> ise, bilimin büyük ve verimli yolunu bulmada çok daha yavaş yol aldı; ancak bir buçuk yüzyıl sonradır ki büyük dâhi <span class="ideitalik">Verulamlı Bacon</span>'ın usta işi yapıtı <span class="ideitalik">fiziği</span> kısmen bu yola doğru götürdü; kısmen diyoruz, çünkü zaten daha önceden bilimin izi üzerinde bulunuyordu <span class="ideitalik">fizik</span>; bu yolun izlerini taşıyan o yapıt, matematikte olduğu gibi, düşünce biçiminde ani bir devrimle meydana gelecek olan buluşu (keşfi) uyarıyor ve hazırlıyordu yalnızca. Burada ben <span class="ideitalik">deneysel (empirik)</span> ilkelere dayalı fizikten başka bir şeyi göz önünde bulundurmuyorum.</p>

  <p class="normal"><span class="ideitalik">Galilei</span>, kendisinin seçtiği belirli ağırlıktaki kürelerini artan bir hızla eğri bir yüzeyde yuvarladığında ya da <span class="ideitalik">Torricelli</span>, önceden bilinen bir su sütununa eşit olarak düşündüğü bir ağırlığı havaya taşıttığında veya daha sonraki zamanlarda <span class="ideitalik">Stahl</span>, yapısına bir şeyler katarak ya da çıkararak kireci madene (metale), madeni de kirece dönüştürdüğünde, bütün bunlar fizikçilerin (doğa araştırıcılarının) yolunu aydınlatan bir anlayış getirdiler.<sup class="calibre3"><a href="../Text/kant_split_036.html#footnote-100-5" id="footnote-100-5-backlink">[5]</a></sup> Böylece doğa araştırıcıları, aklın yalnızca kendi planlarına (taslaklarına) göre ortaya koyduğu şeyi kavradığını ve aklın kendi yargılarının ilkeleriyle değişmez yasalar doğrultusunda ilerlemesi ve sorunlarını yanıtlamak için kendisini doğanın ellerine bırakmaktansa doğayı zorlaması gerektiğini anladılar. Başka türlü hareket edildiğinde, önceden tasarlanmış bir plana göre yapılmamış, rastlantısal gözlemlerle aklın aradığı ve gerekli olan zorunlu yasalara varılamaz. Akıl bir şey öğrenmek için, doğaya, bir yandan birbiri ile uyuşan görünüşlere <span class="ideitalik">(Erscheinungen)</span> yasal geçerliği yalnızca kendisinin verebildiği ilkelerle, öte yandan da bu ilkelere göre düzenlediği deneylerle <span class="ideitalik">(Experiment)</span> gitmek zorundadır; ancak akıl, öğretmeninin istediği her şeyi söyleyebilen bir öğrenci durumunda değil, tersine kendilerine yönelttiği soruları yanıtlamaya tanıkları zorlayan görevli bir yargıç durumundadır. Böylece <span class="ideitalik">fizik</span> de düşünme biçimindeki o yararlı devrimi yalnızca şu buluşa borçludur; akıl kendisini doğaya yerleştirir, böylece de doğada aradığını (yanlış olarak doğaya yüklemeden) doğadan öğrenmek zorundadır, çünkü akıl bir başına hiçbir şey bilemez. Yüzyıllardır el yordamıyla aranıp durmaktan öte bir şey olmayan doğa bilimi (fizik), işte böylece bir bilimin güvenilir yoluna girmiş oldu.</p>

  <p class="normal">Aklın kendi kendisinin öğrencisi olması gereken yerde, yalın kavramlarla (matematikteki gibi kavramların içgörüye –somut sezgiye, <span class="ideitalik">Anschauung</span>– uygulanmasıyla değil) deneyden öğrenilenlerin tümü üstüne çıkan, bütünüyle dışa kapalı, spekülatif bir akıl bilgisi olan <span class="ideitalik">Metafizik</span>'in, bir bilimin güvenilir yoluna girmede, yazgısı bugüne dek kendisine hiç de gülmedi; fakat o yine de bütün bilimlerin en eskisidir ve onlar her şeyi yok eden bir barbarlığın uçurumunda yitip gitseler, yok olsalar bile, metafizik gene de ayakta kalırdı. Çünkü akıl (kendinde bulunduğunu öne sürdüğü) en sıradan deneyin onayladığı yasaları <span class="ideitalik">a priori</span> olarak görmek istediğinde bile, metafizikte sürekli engellerle karşılaşır. Metafizikte, tutulan yol, istenilen yere götürmediği için, sayısız kez geriye dönülmek zorunda kalınır. Metafizik yandaşlarının kendi savlarındaki uzlaşmalarına gelince, metafizik henüz bu durumdan çok uzaktır, o daha çok bir savaş alanına benzer; öyle ki, metafizik gerçekte, savaş oyunlarında savaşçıların güç denemesi yaptıkları, fakat herhangi birinin hiçbir zaman en ufak bir alanı olsun ele geçiremediği ve zaferi üstüne sağlam, sürekli etkinlik kuramadığı bir savaş meydanı görünümündedir. Böylece metafizikteki yöneltinin (yöntemin) şimdiye dek yalnızca el yordamıyla yürütülen bir arayış olduğunda, daha kötüsü bunun yalın kavramlarla yapılan bir yoklama olduğunda hiç kuşku yoktur.</p>

  <p class="normal">Öyleyse Metafizikte bir bilimin güvenilir yolunun henüz bulunamaması neden ötürüdür acaba? Yoksa bu yol olanaksız mıdır? Bu durumda doğa nasıl oldu da yorulmaz, durup tükenmez bir çaba ile aklın ilgilendiği en önemli işlerinden biri olarak bu yolu aramaya aklımızı yöneltti? Dahası, bilme tutkumuzun en önemli yönelimlerinden birinde bizi yalnızca terk etmekle kalmayıp, yanıltıcı hayallerle oyalayarak sonunda aldatan aklımıza güvenmek için niçin çok az nedenimiz kalıyor? Herhalde şimdiye dek yanlış bir yol tutuldu, öyleyse yeni arayışlarımızda ve sorgulamalarımızda öncekilerden daha şanslı olmayı ummak için acaba hangi işaretlerden (göstergelerden) yararlanabiliriz?</p>

  <p class="normal">Şimdiki yeterli duruma ani bir devrimle gelmiş olan Matematik ve Doğabilimi (Fizik) örneklerinden kalkarak, bu bilimlere pek çok yararı dokunmuş düşünme biçiminin (yönteminin) değiştirilmesine ilişkin temel öğeler üstünde durup düşünmek ve akıl bilgileri olarak bu bilimlerin metafiziğe fazlasıyla benzemelerine dayanarak en azından bunlardaki yöntem değişikliğini taklit etmeyi denemek gerektiği kanısındayım. Şimdiye dek bütün bilgilerimizin nesnelerine uyması, objelerine göre düzenlenmesi gerektiği kabul ediliyordu; fakat bu varsayımda, kavramlarla <span class="ideitalik">a priori</span> olarak nesneler üstüne kurup bir şeyler ortaya çıkartmak ve bu yolda bilgilerimizi genişletmek için bu ön dayanaktan hareketle yapılan her türlü deney boşa gitmiştir. Bu nedenle de bir kez daha objelerin bilgilerimize uyması kabulüyle metafizik güçlüklerde daha iyi ilerleyip ilerleyemediğimiz sınanıp denenmelidir. Bu, nesneler bize verilmeden önce onlar üstüne bir şeyler saptanması gereken <span class="ideitalik">a priori</span> bir bilginin arzulanan olasılığına daha uygun düşer. Aynı durum Kopernikus'un ilk düşüncesinde ortaya çıkar; şöyle ki Kopernikus, bütün yıldızlar kümesinin, gözleyicinin çevresinde döndüğünü varsayan gökcisimlerinin hareketlerine ilişkin açıklaması tutmayınca (geosentrik evren yorumu sökmeyince), o zaman yıldızları durağan bırakan ve onların çevresinde gözlemciyi döndüren varsayımının (helio–sentrik evren yorumunun) daha başarılı olup olmadığını denedi. İmdi metafizikte de objelere ilişkin <span class="ideitalik">içgörü (Anschauung)</span> konusunda aynı şey denebilir. Bu içgörü (somut sezgi), eğer objesinin yapısına, özelliğine uyarsa, ondan hareketle <span class="ideitalik">a priori</span> olarak bir şeyin nasıl bilinebileceğini bir türlü anlayamam; ama buna karşın eğer obje (duyuların objesi olarak) somut (iç)görü yetimizin, gücümüzün özelliğine uyarsa, bu bilmenin olanağını bütünüyle pek güzel tasarlayabilirim. Fakat, eğer bilgi olmaları gerekiyorsa bu içgörülerde durup kalamam, dahası, onları tasarımlar olarak nesne olan herhangi bir şeye bağlamak ve nesneyi tasarımlarla belirlemek zorunda olduğum için birini benimsemem gereken şu iki durumla karşı karşıya kalırım: Bu varsayımların ilkinde, kendileriyle bu belirlemeyi yaptığım <span class="ideitalik">kavramların</span> da nesnelere uyduğunu kabul edince, <span class="ideitalik">a priori</span> olarak bir şey bilme yolunda yine aynı güçlükle karşılaşıyorum; ikinci olarak da, nesnelerin ya da aynı cinsten olan nesnelerin yalnızca kendisinde (verilmiş nesneler olarak) bilinebildiği <span class="ideitalik">Deney</span>'in bu kavramlara uyduğunu kabul ettiğimde, hemen bunun daha kolay bir bilgilenme olduğunu görüyorum. Çünkü gerçekten de deneyin kendisi, bir bilgi biçimi olarak daha nesne bana verilmeden önce kuralını kendimde bulduğum anlama yetisini gerekli kılıyor; bu durumda da <span class="ideitalik">a priori</span> olarak ortaya koymak zorunda olduğum bu kural, kendisini <span class="ideitalik">a priori</span> kavramlarda gösteriyor. Öyleyse deneyin her türlü nesnesinin bu kavramlara zorunlulukla uyması ve onlarla uyum içinde bulunması gerekir. Zorunlulukla da olsa yalnızca akılla düşünülen, fakat (en azından aklın onları düşündüğü kadar) deneyde hiç verilmeyen nesnelere gelince, onları tüm düşünme denemelerini (çünkü onların düşünülebilmesi gerekir) nesnelerle ilgili olarak, ancak onlara yerleştirdiklerimizle <span class="ideitalik">a priori</span> bir biçimde biliriz; bu ise, kabullenip benimsediğimiz düşünüşe ilişkin yöntem değişikliği için benzersiz bir denektaşı olacaktır.<sup class="calibre3"><a href="../Text/kant_split_037.html#footnote-100-6" id="footnote-100-6-backlink">[6]</a></sup></p>

  <p class="normal">İsteğine başarı ile ulaşan bu deneme, birinci bölümünde, kendisine uygun karşılıkların nesneler olarak deney dünyasında verilebildiği, yalnızca <span class="ideitalik">a priori</span> kavramlarla iş gören Metafizik'e, bir bilimin güvenilir yolunu sağlar. Çünkü düşünme yöntemindeki bu değişikliğe dayanarak <span class="ideitalik">a priori</span> bir bilginin olanağı tümüyle açıklanabilir; dahası, deney konularının bütünü olan doğanın temeline <span class="ideitalik">a priori</span> yasalar yerleştirilebilir ve bu yasalarla da yeterli kanıtlamalar sağlanabilir; oysa bütün bunlar, bu iki şey, şimdiye dek süregelen çalışma biçimine göre olanaksızdı. Ama Metafiziğin birinci bölümündeki <span class="ideitalik">a priori</span> bilme yetimize ilişkin bu çıkarımdan Metafiziğin tüm amaçları için tuhaf ve görünüşte çok tehlikeli bir sonuç olarak ikinci bölümde sanki bilme yetimizle mümkün deney sınırlarının ötesine hiçbir zaman geçemeyiz gibi bir önyargıya varılır; oysa bu bilimin esas işi budur. Bizce bilinmeyen, fakat kendileri için gerçek olan, kendinde–şeylere değil, ama yalnızca görünüşlere (fenomenlere) yönelen <span class="ideitalik">a priori</span> akıl, bilgimizin bu ilk değerlendirme sonucunda ortaya çıkan doğruluğunu burada bir karşı kanıtlama deneyi ile ortaya koyuyor. Çünkü bizi zorunlulukla deneyin ve tüm görünüşleri sınırları dışına çıkmaya yönelten bu <span class="ideitalik">koşulsuz olan</span>'ı akıl, kendinde–şeylerde zorunlulukla ve bütün koşullara ilişkin her türlü haklılığıyla koşullar dizisini tamamlamak için ister. Diyelim ki deney bilgimizin, kendinde–şeylerle olan nesnelere uygunluğu kabul edildi, burada koşulsuz olan <span class="ideitalik">çelişmeye düşülmeksizin</span> düşünülemez; buna karşın, bize verildikleri gibi olan şeylere ilişkin tasarımımızın, bu kendinde–şeylere <span class="ideitalik">(Ding an sich)</span> uymadığı, ama daha çok görünüşler olan nesnelere uyduğu kabul edilirse, onlar bizim tasarım biçimimize uygundurlar demektir ki, artık burada <span class="ideitalik">çelişme kalkmaktadır</span>; bundan ötürü koşulsuz olanın bizim kendilerini tanıdığımız (bize verilen) şeylere değil, bizim tanımadığımız kendinde–şeylere ilişkin olması gerektiğinden, buradan, başka yalnızca deneme için kabullendiğimizin temellendirildiği anlaşılır.<sup class="calibre3"><a href="../Text/kant_split_038.html#footnote-100-7" id="footnote-100-7-backlink">[7]</a></sup> Spekülatif aklın bu duyular-üstü alandaki her türlü işleyişi (ilerleyişi) engellendikten sonra artık bize şunları yapmak kalıyor; aklın pratik bilgileri alanında koşulsuz olana ilişkin aşkın <span class="ideitalik">(transandant)</span> akıl bilgilerini belirleyecek verilerin bulunup bulunmadığını araştırmak ve böylece metafiziğin isteğine uygun olarak, yalnızca pratik amaçlarda mümkün olan <span class="ideitalik">a priori</span> bilgilerle her türlü mümkün deneyin sınırları ötesine geçilip geçilemeyeceğini denemek. Bu türden bir çalışma (yol, yöntem) izlerken, spekülatif akıl bize böyle bir genişleme için hep boş bırakmak zorunda kaldığı en dar alanı (Metafizik alanı) sunar; eğer yapabilirsek bu alanı pratik verilerle doldurmakta serbestiz, hatta akıl bizi bunu yapmaya çağırmaktadır da.<sup class="calibre3"><a href="../Text/kant_split_039.html#footnote-100-8" id="footnote-100-8-backlink">[8]</a></sup></p>

  <p class="normal">Spekülatif katkısız akla ilişkin bu eleştirinin böyle bir denemedeki işlevi de, metafiziğin bugüne dek sürüp gelen çalışma yöntemini değiştirerek, onda geometrici ve fizikçilerin (doğa araştırıcılarının) örneğine benzer bütünü kuşatan bir devrime girişmektir. Bu <span class="ideitalik">Eleştiri</span> izlenecek yöntem üstüne bir araştırma olup, bir bilim sistemi değildir. Fakat yine de o, bilimin bütün bir taslağını hem dış sınırları yönünden, hem de iç yapısı ve kuruluşu bakımından belirlemeyi amaçlar; çünkü katkısız spekülatif aklın, düşünme için çeşitli nesneleri seçmede değişik biçimlere göre kendi özel gücünü ölçebilmek, ortaya sorunlar koymada da sahip olduğu değişik yanları bir bir sayabilmek ve böylece metafiziğin bir sistemi için tam bir taslak çizebilmek ve bunları yapma gerekliğini bulmak türünden kendine özgü özellikleri vardır. Çünkü bu özelliklerden ilkinde, <span class="ideitalik">a priori</span> bilgide düşünen öznenin kendinden sağladıklarından başka hiçbir şey nesnelere katılmaz. İkinci özellikte ise, salt (katışıksız) spekülatif akıl, bilgi ilkelerinden ötürü bütünüyle sınırlanmış ve kendi başına bulunan bir birliktir. Bu birlikte her öğe, tıpkı organik bir yapıdaki bütünün diğerleri, ötekilerinin de bütün için bulundukları gibi bir durumda bulunmaktadır, ayrıca burada, bütün katkısız akıl kullanımına ilişkin <span class="ideitalik">genel</span> ilişkide ele alınmayan hiçbir ilke <span class="ideitalik">bir tek</span> ilişkide güvenle kabul edilemez. Böyle olduğu için de metafiziğin, nesnelerle ilgilenen (çünkü <span class="ideitalik">mantık</span> yalnızca genel olarak düşünmenin formlarıyla ilgilenmektedir) başka hiçbir akıl biliminin sahip olmadığı, az bulunur bir şansı vardır; metafizik yalnız eleştiri tarafından belirlenen kullanımına ilişkin ilkeler ve sınırlandırmalarla iş gördüğü için, bu Eleştiri ile bir bilimin güvenilir (pekin) yoluna girdiğinde kendine ait bilgilerin tüm alanını bütünüyle kuşatabilir, yapıtını tamamlayabilir ve hiçbir zaman çoğalmayan bir temel disiplin olarak gelecek kuşakların istifadesine (kullanımına) sunabilir. Bu nedenle bir temel disiplin olarak metafizik, bu bütünlüğe ulaşmaktan sorumludur ve onun için şöyle söylenebilir:</p>

  <p class="indentmetin"><span class="ideitalik">Nil actum reputans, si quid superesset agendum.</span><sup class="calibre3"><a href="../Text/kant_split_040.html#footnote-100-9" id="footnote-100-9-backlink">[9]</a></sup></p>

  <p class="normal">Böylece, Eleştiri ile arındırılmış, belirgin sürekli bir duruma getirilmiş bu metafizik sisteminin gerçek değerinin ne olduğu, bizden sonra geleceklere nasıl bir hazine bırakmış olduğumuz ve onlara ne gibi bir hizmette bulunduğumuz sorulabilir. Bu yapıta aceleci ve kısa bir göz atanlar, onun bize kazandırdığı yararın olumsuz olduğu gibi bir sonuca varacaklar, yani spekülatif akıl ile deney sınırlarının dışına çıkmak cesaretini bulamadığımızı göreceklerdir, bu da gerçekten yapıtın kullanılabilirliği (yararlılığı) ile ilgili elde edilen ilk kazanç olacaktır. Fakat spekülatif aklın, deney alanının sınırları ötesine çıkmak üzere yapmış olduğu boşuna çabalamalarında dayandığı ilkelerin aklın kullanımını genişletmediği, yakından bakıldığında, daralttığı görülünce Eleştiri'nin yalnız olumsuz yanı değil, ama olumlu değeri de hemen anlaşılır, bu ilkelere, duyu dünyasının sınırı dışına çıkılacağı sanısını vererek, aklın bu alandaki katkısız pratik kullanımını gerçekten engellemektedir. Bunun için spekülatif aklın sınırını belirleyen bir eleştiri, kuşkusuz bu nedenle, olumsuz bir sonuç verir, ama aklın zorunlu olarak pratik bir kullanılışı, ahlaksal bir kullanılışı olduğuna ve bu yüzden de duyu dünyasının dışına çıkmaktan kaçınılamayacağına inanılınca, Eleştiri'nin çok önemli ve olumlu bir kazancının daha olduğu da ortaya çıkmış bulunur. Çünkü bu Eleştiri, spekülatif aklın kendi sınırlarını belirlemekle aklın pratik kullanılışını tehlikeye sokan, hatta yok eden engeli de aynı zamanda ortadan kaldırmış olur; gerçekte aklın bu pratik alandaki kullanılışı spekülatif aklın yardımına gereksinim duymaz; ne var ki kendi kendimizi çelişkiye düşürmemek için onun (aklın) karşı koymasının da önü alınmalıdır. İşte <span class="ideitalik">Eleştiri</span> bu karşı koymayı kaldırmakla ve aklı pratik alanda kullanarak duyularımızla bildiklerimizin üstüne yükselmeyi olanaklı kılmakla bize olumlu bir hizmette bulunmuş oluyor. Polislerin temel görevleri, asıl işlerinin şiddet olaylarına kapıyı kapatarak, yurttaşların birbirlerine saldırmalarını önlemek ve bu sayede de, herkesin güvenlik ve barış içinde rahatça iş ve güçlerine bakmalarını sağlamak olduğuna göre, bunların görevi yalnızca önlem almaya ve yasaklamaya ilişkindir, diyerek polis güçlerinin olumlu bir hizmeti olduğunu yadsımak ne ise, Eleştiri'nin bize sağladığı olumlu yararı yadsımak da aynı şey olur. Böylece, Eleştiri'nin Analitik kısmında aşağıdaki konuları kanıtlamış bulunuyoruz: Uzay ve zaman duyusal sezişimizin (içgörümüzün; Anschauung) yalnızca formlarıdırlar ve bundan ötürü de fenomen olarak şeylerin varoluşunun tek koşullarıdırlar; öte yandan, şeylerin bilinmesine ilişkin unsurların ve bunun sonucu olarak da anlama yetisinin öteki kavramlarının bilgisine, bunların karşılıkları olan bir duyusal–sezgi (bir içgörü) ile birlikte verilmedikçe sahip olamayız, yani, hiçbir nesneyi kendinde–şey <span class="ideitalik">(noumenon)</span> olarak bilemeyiz; ama yalnızca onu duyusal sezginin nesnesi, yani fenomen olarak bilebiliriz. Burada hemen, aklın mümkün spekülatif tek bilgisinin ancak deneyin yalın nesneleri ile sınırlandırılacağı, onlara bağlı kalacağı sonucu çıkacaktır. Bununla birlikte şu noktaya, çünkü burada daima itiraz edilecek bir nokta vardır, işaret etmek gerekir, bu aynı nesneleri özleri (yani, ne iseler o olmaları) bakımından bilemesek de en azından kendinde–şeyler <span class="ideitalik">(Ding an sich)</span> olarak düşünebiliriz.<sup class="calibre3"><a href="../Text/kant_split_041.html#footnote-100-10" id="footnote-100-10-backlink">[10]</a></sup> Çünkü bu başka türlü tasarlandığında, bir fenomenin (ya da görünüşün) onu gösteren olmaksızın var olduğunu söylemek gibi saçma bir önermeyle karşılaşırız. Şimdi <span class="ideitalik">Kritiğimiz</span> tarafından zorunlu bir biçimde yapılan, deneyin nesneleri olan şeylerle kendinde–şeyler olarak bu aynı şeyler arasındaki ayrımın hiç yapılmadığını farz edelim, o zaman nedensellik ilkesi ve bunun ardından da, şeylerin belirlenimindeki (determinasyon) doğal mekanizm, genellikle etkileyici–nedenler olarak <span class="ideitalik">(causes efficientes)</span> kabul edilerek bütün şeylere mutlak bir biçimde yaygınlaştırılmak zorunda kalınacaktır. Bu durumda aynı varlık, örneğin insan ruhu üzerinde söz edildiğinde onun istencinin (irade, isteme) özgür olduğunu, ama aynı zamanda da fizik zorunluluğa bağlı bulunduğunu, yani özgür olmadığını pek açık bir çelişkiye düşmeksizin söyleyemem; çünkü yargıda bulunan bu iki ifadede (önermede) de ruh kavramını aynı anlamda, yani genel olan bir şey gibi (kendinde bir şey olarak) aldım ve önceden bir eleştiri yapmaksızın da onu başka bir anlamda kullanamazdım. Fakat, <span class="ideitalik">Eleştiri</span> bize bir nesnenin iki ayrı anlamda alınabileceğini, yani o şeyin hem fenomen (görünen şey), hem de kendinde–şey olarak düşünülebileceğini öğretmede yanılmıyorsa, eğer anlama yetisinin kavramlarından yaptığı çıkarım doğru ise, sonuç olarak da, eğer nedensellik ilkesinin uygulanışı yalnız şeyler birinci anlamında alındığında yani onlar deneyin nesneleri olduklarında mümkün bulunuyorsa ve bu şeyler ikinci anlamda, yani kendinde–şeyler olarak kabul edildiğinde, bu kavramlara bağlı değilse, o zaman yukarıda açıkça çelişki olacağını gördüğümüz savı hiçbir çelişkiye düşmeksizin düşünebilirim; çünkü bu durumda, aynı istenci (iradeyi) fenomenler düzeni içinde, yani görünür eylemler alanında (olgular dünyasında), doğanın yasalarına zorunlu bir biçimde bağlı olarak düşünebilirim ve bu ilişki içinde de, insan için seçme özgürlüğü olmadığından –oysa öte yandan da kendinde bir şeye ait olarak, özgür olması bakımından, bu doğa yasasını engellediği için– burada bir çelişmenin olmadığını söyleyebilirim. İşte bu sonuncu görüş açısından bakıldığında kendi ruhumu ne spekülatif akıl ile (dahası, hiç kuşku yok, deneysel gözlem ile), ne de bunun için duyusal dünyadaki etkilerini kendisine yüklediğim bir varlığın sahip olduğu bir şey olarak özgürlüğü bilemem; çünkü böyle bir varlığı kesin bir biçimde, kendi varoluşu içinde, ama zamanın dışında bilmem gerekir, bu ise mümkün değildir, çünkü ruh kavramını hiçbir duyusal içgörü <span class="ideitalik">(Anschauung)</span> üstüne kuramam; bununla birlikte özgürlüğü <span class="ideitalik">düşünebilirim</span>, yani bu özgürlük kavramı en azından benden hiçbir çelişmeye meydan vermez, şu koşulla ki, iki tür tasarımın (yani, duyusal ve zihinsel tasarım türünün) eleştirel ayrımı ile anlama yetisinin katkısız kavramlarının ve bunun sonucu olarak da bu kavramlardan çıkan ilkelerin aşamayacakları bir sınır kabul edilmiş olsun. Şimdi farz edelim ki ahlak, zorunlu bir biçimde ve sözcüğün tam anlamında, istencimizin (irade) bir özelliği olarak özgürlüğü içersin, öyle ki ahlakın varlığı, konusu, kaynağı akıl olan ve doğrudan doğruya ondan gelen <span class="ideitalik">a priori</span> pratik ilkelere dayanmış bulunsun ve iradede özgürlük kabul edilmedikçe bu ilkeler de mutlak bir biçimde mümkün olmasınlar; işte o zaman eğer spekülatif akıl çelişkiye düşmeksizin irade özgürlüğünü tasarımlamanın mümkün olmadığını göstermiş bulunursa, bu durumda birinci varsayım, yani ahlakın gerektirdiği özgürlüğün varoluşu varsayımı, yerini, tersi açıkça çelişkiyi zorunlu kılan öteki varsayıma bırakır; bunun sonucu olarak da özgürlük ile birlikte ahlaklılık kuramı da yerini –ki özgürlük önceden farz edilmedikçe, karşıtı hiçbir çelişki ortaya çıkarmaz– genellikle her şeyde doğa mekanizmasının egemen olduğu fikrinin kabulüne bırakır. (Başka bir deyişle, özgürlük önceden kabul ve farz edilmedikçe, her şeyin ve böylece ahlak ilkelerinin de doğa mekanizmasına, yani nedensellik ilkelerine bağlı olduğunu sanmamız, kendiliğinden hiçbir çelişkiyi içermez. –Çev. n.) Oysa ahlak açısından benim gereksinmem yalnızca özgürlüğün kendi içinde çelişkili olmamasıdır; yine aynı şekilde o (özgürlük), temelden araştırılmaya gerek kalmaksızın kendisinin kavranmasına en azından elversin ve aynı eylemin (aktın), (başka bir ilişki altında), doğal mekanizmine karşı hiçbir engel çıkarmasın ve böylece de ahlak öğretisi kendi durumunu, fizik öğretisi de yine kendisininkini korumuş olsun. Eğer <span class="ideitalik">Kritik</span> daha önceden kendinde–şeyler hakkındaki kaçınılmaz bilgisizliğimizi bize bildirmemiş olsaydı ve eğer kuramsal olarak bilebileceğimiz her şeyi basit fenomenlerle sınırlamamış bulunsaydı, bu durum ortaya çıkmazdı. <span class="ideitalik">Katkısız (Salt) Aklın Eleştirisi</span> ilkelerinin bu olumlu kullanımının aynı örnekleri, Tanrı kavramı, Ruhumuzun yalın yapısı (özü) sorunları ile karşılaştığımızda da kendilerini gösterirler, ama konuyu kısa kesmek için bunların üzerinde durmuyorum. Spekülatif aklın aşkın <span class="ideitalik">ide'lere</span> (yani, deneyi aşanı bilmeye ilişkin, transandant görüşlere. –Çev. n.) yönelen ve haklı olmayan eğilimlerini ortadan kaldırmaksızın, Tanrı, Özgürlük, Ölümsüzlük kavramlarına aklımın zorunlu pratik kullanımını hiçbir zaman uygulayamam. Çünkü spekülatif akıl deney üstüne çıkmaya yönelince, gerçekte yalnız mümkün deneyin nesneleri için geçerli bulunan ilkeleri kullanması gerekir; ama bunları deney konusu (objesi) olamayan bir şeye uygulayınca, deney içinde bulunmayan bu şey hemen fenomen haline dönüşecek ve böylece katkısız aklın pratik t<span class="ideitalik">üm genişlemesine–yayılmasına</span> olanak kalmayacaktır. İşte bunun içindir ki inanca bir yer sağlamak amacıyla bilgiyi yıkmak zorunda kaldım, (eşdeyişle, inanca bir yer açabilmek için, deneyi aşan şeyler hakkındaki bilgi olanağını ortadan kaldırmak zorunda kaldım –Çev. n.) Bundan başka, Metafizik hakkındaki dogmatizm, yani Katkısız Aklın Bir Eleştirisi'nden geçmeksizin bu bilimde ilerlendiği önyargısı, ahlaka saldıran her türlü inançsızlığın –inançsızlık da daima çok dogmatiktir– gerçek kaynağıdır. Eğer bizden sonra gelecek kuşaklara, <span class="ideitalik">Katkısız Aklın Eleştirisi'</span>nin ortaya koyduğu plan üzerinde kurulmuş sistemli bir Metafizik bırakmak mümkün olabilirse, bunun değeri hiç de küçümsenmeyecek denli önemli olacaktır: Bir yandan eleştiri yapmaksızın kör bir araştırma ve el yordamı ve başıboş yararsız bir dolaşıp durma ile uğraşacağı yerde, ancak sağlam bir bilimin pekin yolunda yürüyerek aklı ele geçirmiş bulunan gerçek bir kültürün elde edileceği anlaşılmış olacaktır, öte yandan da alışılagelmiş dogmatizm ile hiç kimsenin anlamadığı ve ilerde de asla anlayamayacağı şeyler hakkında zamanından önce yargılarda bulunmaya kalkan ya da bilimin sağlam yolunu bırakarak (sözde) yeni düşünce ve kanılar elde etmek peşinde koşan bilgiye susamış gençlere zamanlarını en iyi biçimde kullanmak fırsatı verilmiş olacaktır, son ve en önemli olarak da ahlaklılığa ve dine karşı, Sokrates'in yapmış olduğu gibi, düşmanlarının pek açık bilgisizliklerinden çıkarılmış kanıtlarla saldırmanın artık sonu gelecektir, ki bu yolla elde edilecek kazancın değeri de ölçülemeyecek denli büyüktür. Çünkü yeryüzünde her zaman bir metafizik olmuştu (vardı) ve daima da olacaktır; ama onun yanında da katkısız (salt) aklın kendisi için doğal olan bir diyalektiği her zaman bulunacaktır. Demek ki felsefenin ilk ve en önemli işi, her şeyden önce, yanlışların kaynağını kurutarak, bu diyalektiği zehirleyen bütün kötücül etkileri ortadan kaldırmaktır.</p>

  <p class="normal">Bilimler alanındaki bu önemli değişikliğe ve şimdiye değin spekülatif aklın, deneyin ötesindeki şeylere el atmasından doğan zarara karşın insanlığın genel çıkarı ve katışıksız aklın <span class="ideitalik">"öğreti"</span> lerinden edinilen yarar, öteki bütün şeyler gibi hep eskiden olduğu durumda kalmıştır; spekülatif aklın sınırını aşmasından doğan zarara, bütün insanlığın çıkarları değil, ama yalnızca felsefe okullarının yandaşları maruz kalmışlardır. Şimdi en katı ve tutucu bir dogmatiğe şu soruyu yöneltiyorum: Ruhun ölümsüzlüğüne ilişkin kanıt onun özünün yalınlığından çıkarılarak savunulursa, öznel ve nesnel pratik zorunluluğun yeterli ve güçlü olmayan, ama bu zorunluluğun inceden inceye farklılaşmasına dayanarak doğanın evrensel mekanizminin karşısına iradenin özgürlüğü konulursa, değişen şeylerin öyle değil, fakat başka türlü de olabileceğinden ya da var olmamasının mümkün bulunmasından ve evrende ilk hareket ettiricinin, ilk sebebin gerekliliğinden, hakiki ve zorunlu (genelgeçer) bir varlık kavramı elde edilir ve bundan da Tanrı'nın varlığı çıkarılırsa eğer, o zaman bu dogmatiğe ben, bu kanıtların belli okulların sınırlarının dışına çıkıp çıkmadığını, halka yayılıp yayılmadığını sorarım. Mademki ortalama insan zekâsı bu kanıtları ve bu tür ince spekülasyonları anlamaya elverişli değildir, bunları gelecekte de onun zihninin alması hiçbir zaman beklenemez; yine ilk sorunda yer alan, aslında varoluşunun tam amacı bakımından bu dünyadaki yaşamı(nı) kendi gereksinmesine yeter görmediği için mademki bütün insanlarda ölümlülükle tatmin olmamak eğilimi var ve bu eğilimi de onlarda öte dünyanın varlığı umudunu doğuruyor, diğer yanda doğal eğilimlerin zorlamasına karşın insanda açıkça <span class="ideitalik">"görev"</span> tasarımının bulunması seçme bilincinin (özgürlüğün) ortaya çıkmasına, oluşmasına yetiyor ve böylece de ikinci sorunda söz konusu olan inanç kurulabiliyor; ve nihayet üçüncü sorunun bulunduğu konuya gelince, mademki doğanın her yanında kendisini gösteren yetkin bir düzenin, güzelliğin, öngörürlük ile sakınımlılığın varlığı başlı başına evrenin büyük (egemen) ve bilge bir yapıcısı–kurucusu olduğu inancını besleyip korumakta ve akılsal temellere dayandığı için de bu inanç yayılabilmektedir, işte o zaman eğer felsefe okulları, saygımıza çok değer olan halk kitlesinin kolaylıkla varamayacağı yüksek ve daha geniş görüş noktalarına çıkmak hevesini bir yana bırakıp da tinsel (zihinsel, manevi) yaşantımıza yeten ve herkesçe de anlaşılabilir olan bu kanıtların ahlak açısından, yayılmasına ve geliştirilmesine çalışsalar(dı), bu sorunlar elbette bulandırılmaksızın karılırlar ve daha çok ilgi ve değer kazanırlar(dı). İşte yapmak istediğimiz reform (yenilik, değişiklik) bizi, felsefe okullarının bu sorunlarda ve buna benzer öteki noktalarda yalnız kendilerini bilir gösteren ve hakikatin (doğruluğun) anahtarını kendi ellerinde tutarak halka yalnız bunları kullanmayı öğütleyen güvenli ve gururlu savlarına karşı gelmeye, bizi bunlara karşı çıkmaya zorluyor. <span class="ideitalik">Quod mecum nescit</span>, <span class="ideitalik">solus vult scire videri.</span><sup class="calibre3"><a href="../Text/kant_split_042.html#footnote-100-11" id="footnote-100-11-backlink">[11]</a></sup> Bununla birlikte biz, spekülasyon yapan, katkısız bir kuram ile uğraşan filozofun doğru olan düşüncelerini dikkate alıyoruz. O, halk için yararlı bir bilimin her zaman tek mirasçısıdır, bu bilimden de ben, kuşku yok, aklın eleştirisini anlıyorum; ne var ki bu bilim gerçekte hiçbir zaman halka yayılamaz, zaten bu da zorunlu değildir, çünkü yararlı doğruları dayandırmak üzere bile olsa, düzenlenen birtakım ince kanıtlar halkın kafasına pek az gireceği gibi, bunlara karşı yapılan birtakım ince eleştiri ve itirazlara da onlar başkaldırırlar. Buna karşın böyle bir spekülasyona yükselen her insan ve her felsefe okulu bu iki yanlışa kaçınılmaz olarak düşecektir; onun için Eleştiri her şeyden önce, spekülatif aklın yetkilerini ve haklarını derinliğine inceleyerek eleştiri ile başlamayan bütün metafizikçilerin ve onların yolunda giden birçok teoloğun er geç birbirleriyle tartışmaya tutuşacaklarını ve bunun sonunda da halkın önünde utanılacak bir skandalın çıkacağını ve nihayet kuramlarının yanlışlığını gösterecek bir sonucun elde edileceğini daha önceden haber vermeye mecbur olmuştur. Yalnız aklın bu eleştirilmesidir ki, herkese zararı dokunabilecek olan dertleri, materyalizmi, fatalizmi, ateizmi, freigeisterischen denilen özgür düşüncelerin inançsızlıklarını, bağnazlığı, boş inançlılığı kökünden söküp atar ve halk arasında pek güçlükle yayılacağından daha çok felsefe okulları için zararlı olan idealizm, skeptisizm kavgasına da bir son verir. Eğer hükümetler (yönetimler) bilimadamlarının işlerine karışmakta bir yarar görüyorlarsa, bu ancak onların insanları olduğu kadar bilimleri de korumak gibi bilgece bir kaygı içinde yapacakları bir davranış ile aklın işleyişine sağlam bir temel atan bu eleştiri özgürlüğünü sağlamaktan ibaret olacaktır; öte yandan hükümetin başında bulanan bu aynı adamlar (yöneticiler) böyle yapmayıp da felsefe okullarının halk tarafından zaten bilinmeyen ve ortadan kalktığı zaman da yine onlarca hiçbir zaman hissedilmeyecek olan örümcek ağından oluşmuş kanıtlarına, parçalandığında gölge düşünce, genel kesim için tehlike vardır diye bunlar tarafından koparılan gürültüye kulak asarlar ve bu okul mensuplarının gülünç baskılarını korumaya kalkarlarsa asla akıllıca bir iş yapmış olmazlar.</p>

  <p class="normal">Eleştiri, bir bilim olarak, aklın kendi katışıksız (salt) bilgisini elde etmesinde dogmatik bir yol izlemesine karşı değildir. (Çünkü bilim, daima dogmatik olmak zorundadır, yani <span class="ideitalik">a priori</span> kesin ilkeler üzerine dayanan ve kanıtlarla tam olarak ispat edilmiş olması gerekir). Fakat Eleştiri, aklın uzun zamandan beri kullandığı halde nasıl ve ne biçim bir yetkiyle elde ettiğini araştırmadığı ilkeler aracılığıyla kavramlardan çıkarılmış kuramsal (spekülatif), başka bir deyişle, felsefi bilgilerle doğruluk yolunda (hakikat) ilerlenebileceği inancına bir kelime ile, dogmatizme karşıdır. Demek ki dogmatizm, kendi gücü ve olanakları hakkında daha önceden bir eleştiri yapmaksızın spekülatif (katışıksız; salt) aklın dogmatik bir yol izlemesidir. Eleştiri'nin dogmatizme olan bu karşıtlığını, onu yaygınlaştırmak adına yanlış ele alınan, ne sözel bir kısırlığın nedeni olarak, ne de her türlü metafizikle çok çabuk geçiştirilen bir işbirliği içinde bulunan skeptisizmin nedeni olarak almamalıdır; Eleştiri, bilim olarak iyi bir biçimde kurulmuş bir metafiziğin geliştirilmesi için yapılan daha çok zorunlu bir hazırlıktır; öyle ki bu bilim yine zorunlu olarak dogmatik, çok sistemli, dolayısıyla skolastik bir biçimde (popüler değil) ele alınmalıdır; burada metafizik için kaçınılmaz bir gereklilik ortaya çıkmakta, çünkü geleceğin bu bilimi kendi eserini tamamıyla <span class="ideitalik">a priori</span> olarak kurup tamamlamaya ve spekülatif aklın bütünüyle, her yönüyle tatmin olmasını sağlamaya çalışır. Eleştiri'nin çizmiş olduğu planın uygulanışında, yani metafiziğin gelecekteki sisteminin kuruluşunda, bütün dogmatik filozofların en büyüğü olan, ünlü Wolff'un o ciddi yöntemini izlememiz gerekir. Wolff, kendi örneğiyle, ilkelerin düzenli kuruluşuna, kavramların açık belirlenimine, kanıtlamaların istenen kesinliğine ve zorunluluğuna, sonuçların gelişmesi sırasındaki belirsiz ve kestirmesiz atlamaları engellemeye yönelik emin bir bilimin sağlam, pekin yolunun nasıl açılabileceğini gösteren ilk kişidir. (Böylece o, bu engin–derin ruhu yaratmış oldu ki, Almanya'da hâlâ sönmüş değildir.) Başkaca o, bir bilimin bu özelliğini metafiziğe vermek için aletin, yani katışıksız aklın kendisini eleştirerek ona yeni bir yer hazırladı: Burada, döneminde olduğu gibi kendisinde de, daha çok düşünce biçiminin dogmatikliğinden ötürü ortaya çıkan ve onun üzerinde de etkisini gösteren, filozofların kendi çağlarında olduğu gibi geçmiş zamanlarda da birbirlerini suçlayamayacakları bir durum belirdi. İşte bu yüzden Wolff'un yöntemini ve aynı anda da katışıksız aklın eleştiri sürecini yadsıyanlar, bilimin bağlarını parçalamaktan ve işi oyuna, kesinliği kanıya, felsefeyi de doksa (sanı) sevgisine dökme yöneliminden başka bir şey yapmış olamazlar.</p>

  <p class="normal">Bu ikinci basımda, belki de benim hatam ile, doğan pek çok yanlış yorumların, kavrayışı derin insanların içine düştükleri belirsizliğin, karanlığın ve zorlukların olabildiğince ortadan kaldırılmasına giriştim. Önermelerin kendilerinde olduğu gibi, onların kanıtlarında da, yapıtın planının biçiminde olduğu gibi bütünlüğünde de değiştirilecek hiçbir şey bulamadım; bunu, kısmen yapıtı kamuoyuna sunmadan önce bütün konuların uzun uzun incelenmiş olmasına, kısmen de konunun kendine özgü yapısına atfetmek olasıdır, çünkü katışıksız spekülatif akıl için hiçbir şeyin bağımsız ve soyut olmadığı organik bir yapı söz konusudur, fakat her bir tek parça geri kalan bütün için ve öteki bütün de her bir tek üye için vardır ve esastır, bu yüzden de ne denli küçük olursa olsun, bu bir hata (yanlış) ya da dikkate almama (gözden uzak tutma) da olsa, her yanlışlık gözden kaçmayacak biçimde kullanım sırasında, yani pratikte kendini gösterir. Bu sistemin değişmez özelliğinin gelecekte de süreceğini umuyorum. Bu güveni bana veren, görünüşe dayanan boş bir kanı değil, ama ister en yalın (basit) unsurlardan katışıksız aklın tamamlanmış bütünlüğüne çıkarak olsun, isterse tersine bütünden her bir parçaya, geriye doğru inerek olsun (çünkü bu bütün de aklın en son amacı tarafından pratik alanda kendiliğinden verilmiştir) deneyin ortaya koyduğu eşit sonuçların apaçıklığıdır, yalnız en küçük kısım (unsur) değiştirilmeye kalkıldığında, sadece sistem üzerinde değil, genellikle bütün insan aklı üzerinde de çelişmeler hemen ortaya çıkar. Yalnız serimde yapılacak daha pek çok şey vardır; bu basımda, Estetik bölümünün yanlış anlaşıldığı yerde, özellikle de zaman kavramında, anlama yetisinin kavramlarının çıkarımında karşılaşılan aydınlık olmayan yerlerde, yine katışıksız anlama yetisinin ilkelerinin kanıtlanmasındaki yeterli apaçıklığın yanlışlığı sanısında olduğu gibi, Rasyonel Psikoloji'nin paralojizmlerindeki yanlış yorumlamaların bulunduğu yerlerde de tarafımdan bazı düzeltmelere gidilmiştir. Buraya kadar (yani, Transandantal Diyalektik'in birinci bölümünün sonuna kadar) yalnızca redaksiyonda yaptığım değişiklikler yer almaktadır.<sup class="calibre3"><a href="../Text/kant_split_043.html#footnote-100-12" id="footnote-100-12-backlink">[12]</a></sup> Bunun nedeni kısmen zamanın dar olması, kısmen de onu izleyen bilgili ve yansız herhangi bir okurun yapıtın yanlış anlaşılmasına ilişkin hiçbir eleştirisinin bana ulaşmamış olmasıdır; her türlü övgüyü hak eden bu kimselerin (eleştirmenlerin) yargılarının dikkate alındığını burada bildirmeyi gerekli görmedim, çünkü onlar, tavsiyelerine uygun olarak yeniden ele aldığım yerleri kendileri bulacaklardır. Görüşlerinin serimini olabildiğince anlaşılır kılmak için, bu düzeltmelerle, yapıtın bütünlüğü bakımından esas olmayan çeşitli pasajların kısaltılması ya da terk edilmesi yolunu tuttum; böylece pek çok okur ondan çeşitli biçimlerde yararlanabilecek ve değerlendirme yapabilmekten uzak kalmayacaklardır. Bu yeni serim, geri kalan önermeler ve onların karşıtları ile ilgili olarak temelde kesinlikle hiçbir değişiklik yapmamıştır; ama bununla birlikte eski metinde yer alan ve şimdikinin aralarına konmasına imkân bulunmayan şeyleri sunma biçiminde yer yer bazı çıkarmalar yapmıştır. Her okuyucunun istediğinde ilk basımla karşılaştırarak hemen onarabileceği bu küçük kayıp, umarım yapıtın büyük bir açıklığa, gözle görünür bir aydınlığa kavuşmasıyla giderilmiş olsun. Yayımlanmış bulunan farklı yazılarda, derinlik ruhunun ve onunla birlikte araştırmanın Almanya'da henüz ölmediğini büyük bir minnet zevki içinde gözledim; yalnız onun, bu derin–engin ruhun, kısa bir süre için de olsa, bu ülkede kendisine dehanın havalarını veren büyüleyici bir düşünme özgürlüğü modası tarafından soluk alamaz hale getirilmiş olduğunu da ispatladım; ama şuna da eminim ki, Eleştiri'nin güçlüklerle dolu dikenli patikaları, skolastik salt aklın bir biliminin kurulmasına götürürken de, yalnız bu durumda popüler değil, ama yapısı gereği tek sürekli olan ve bu nedenle de mutlak olarak zorunlu olan böyle bir bilim, kendisini izleyen aydınlık ve uyanık zihinlerin cesaretlerini kırmayacaktır. İşte mutlu bir rastlantı sonucu, akıcı bir serimleme yeteneği (ki böyle bir yeteneğe sahip olduğumu ben pek sanmıyorum) ile görüş derinliğini ve keskinliğini bir araya getiren bu saygıdeğer baylara kitabımdaki karanlık ya da eksik yerlerin düzeltilmesi görevini veriyorum. Bu durumda da karşı çıkılmak, reddedilmek değil, yanlış anlaşılmış olmak tehlikesi ortaya çıkmaktadır. Kendi payıma ben, şu andan itibaren, kitabımın yüceltilebileceği tüm tartışmalara katılamam, ama dostlarımın ya da karşıtlarımın, bu propedötik (hazırlayıcı giriş) üzerinde kuracağım sistemin gelecekteki kullanımında, işleyişinde onlardan yararlanmak için, bana yöneltebilecekleri her türlü işarete (uyarıya) büyük bir dikkat göstereceğim. Ne var ki bu çalışmalar sırasında oldukça ilerlemiş bir yaşa ulaştım (bu ay altmış dört yaşına basıyorum): Zamanımı kullanmada da tutumlu olmalıyım, eğer geliştirilmiş bir doğa Metafiziği gibi bir ahlak Metafiziği yayımlama planımı gerçekleştirmek istiyorsam; çünkü bu, hem spekülatif, hem de pratik olan ve bu Salt (Katkısız) Aklın Eleştirisi'nde temellenen ilkelerin doğruluğunun bir üstelenmesidir, gösterilişidir. Bu nedenle, önce bu yapıttaki karanlık noktaların (kaçınılması mümkün olmayan) aydınlığa çıkarılması görevini, sonra da yapıtın bütünlüğünün savunulmasını, sistemini kendilerine sorun yapan saygıdeğer baylara bırakıyorum. Bir felsefe sistemi, bir matematik inceleme (deneme) gibi her bakımdan dayanıklı, güçlü ve dinamik bir biçimde ileriye ulaşamaz, ama bir birlik olarak düşünülen felsefi sistemin organik yapısındaki özel bazı pasajlara karşı yapılan itirazların tehlikesi de o kadar önemli değildir. Gerçekten de yeni bir sistemi bütünlüğü içinde görüp anlayabilen pek az yetili zihin vardır, çok daha az bir kısmı da ondan zevk alma ayrıcalığına sahiptir; çünkü bütün yeni şeyler onlar için tedirgin edicidir. Yapıtın hemen her yerinde özellikle de özgür bir atılımla yazılmış bir yazıda, eğer bazı pasajlar kendi bağlamındaki yerlerinden alınıp da tek tek birbirleriyle karşılaştırılırsa, ortaya çıkmış bazı çelişkiler bulunabilir. Bu çelişkiler ise, yapıtı, başkalarının yargılarına bağlı kimselerin gözlerinde öyle pek de iyi görünmeyen bir ışığın altına koymuş olurlar; fakat bütünü görmede usta olan kimseler tarafından da bu çelişkiler kolayca bağdaştırılır. Bununla birlikte bir kuram, eğer kendi içinde tutarlı ve sağlam ise, onun varlığını ilkin büyük bir tehlikeye sokup, tehdit ediyor gibi görünen etki ve tepkiler, zamanla, yalnız bu eşitsizlikleri ve yüzeysel düzensizlikleri ortadan kaldırmaya yararlar, onun ayakta kalmasına hizmet ederler ve eğer yan tutmayan, aydınlık kafalı insanlar ve gerçek popülerlik dostları (halkın aydınlanmasını isteyenler), dikkatlerini ona yönelterek kendilerini ona verirlerse (adarlarsa), işte o zaman o kuram kısa zaman içinde arzulanan derin inceliğe ve yüceliğe ulaşmış olur.</p>

  <p class="sagnormal">Königsberg,<br class="chapter" />
  Nisan 1787</p>
</body>
</html>
