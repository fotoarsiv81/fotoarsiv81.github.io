<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kant</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_29">Son Ek</h2>

  <p class="ortayazi"><span class="idebold">I<br class="chapter" />
  SÜREKLİ BARIŞ KONUSUNDA AHLAKLA POLİTİKA ARASINDAKİ KARŞITLIK ÜSTÜNE</span></p>

  <p class="normal">Eylemlerimizde uymamız gereken salt kuralların toplamı olması bakımından, nesnel anlamında ahlakın zaten başlı başına pratik bir amacı vardır. Bir yandan ahlakın bütün otoritesini görev düşüncesine bağlamak, öte yandan da bu görevin yerine getirilemez olduğunu söylemek, görev idesinin kendisini ortadan kaldıracağı için saçmadır. <span class="ideitalik">(Ultra posse, nemo obligatur</span> – yapabilme gücü bulunmayan bir kimse, herhangi bir şeyi yapmaya zorlanamaz.) Böyle olunca, bir tür uygulamalı hukuk olan politika ile, hukukun teorisi olan ahlak arasında (kuram ile uygulama arasında) karşıtlık olamaz; yeter ki ahlaktan anlaşılan sakınganlık, kuralların toplamı ya da kişisel çıkarı sağlayacak yolları gösteren teori olsun; bu ise, her türlü ahlakın varlığını yadsımak olurdu.</p>

  <p class="normal">Politika, <span class="ideitalik">"yılanlar gibi sakıngan (ihtiyatlı) olun"</span> der; ahlak buna şöyle bir sınırlama koyar: <span class="ideitalik">"Ama kumrular gibi de saf."</span> Eğer bu iki kuralın aynı buyruk içinde bağdaşmalarına olanak yoksa, politika ile ahlak arasında bir savaşım, bir çekişme, bir karşıtlık var demektir; ama bu iki kuralın birleşmesi kesinlikle zorunlu ise, o zaman karşıtlık düşüncesi saçmadır, boştur; hatta, politika ile ahlakın nasıl bağdaştırılacağı sorusunu bir problem olarak ortaya koymaya da gerek yoktur. Her ne kadar <span class="ideitalik">"dürüstlük en yetkin politikadır"</span> cümlesi uygulama açısından ne yazık ki sık sık yalanlanmış bir kuram ise de, yine de teorik olan <span class="ideitalik">"dürüstlük, her türlü politikadan daha iyidir"</span> kuralı, hiçbir zaman çürütülmediği gibi, politikanın da en temel koşullarından biridir. Ahlak sınırının bekçisi olan Tanrı, erk ve güçlülük tanrısı Jüpiter önünde boyun eğmez; çünkü Jüpiter'in kendisi de alınyazısına boyun eğmektedir. Bu ise şu demektir: Akıl, önceden belirleyici ve saptayıcı nedenler dizisini kucaklayacak denli aydınlığa kavuşmamıştır; ancak bu nedenleri bilmektir ki akla, arzularımıza uygun olacaklarını ummaya yetecek kadar tanıdığımız insan yapıp etmelerinin, doğa mekanizmasına uygun olarak ortaya çıkan, iyi ya da kötü sonuçlarını önceden kesin olarak görme olanağını verecektir. Fakat bizim, aklın en son amacı olan göreve, bilgelik kurallarına uygun olarak sadık kalmamız için gerekeni, akıl açıkça belli edecek biçimde aydınlatmaktadır.</p>

  <p class="normal">Durum böyle olmakla birlikte, ahlakı yalın bir kuram sayan uygulayıcı, bizim bu cömert ümidimizi, yerine getirilmesi gereken görev ve bunun mümkün olduğu konusunda bizimle aynı fikirde olmasına karşın, sert ve kinci bir biçimde yok etmeye çalışır; ona göre, insan doğası sürekli barışın amacına erişmek için gerekeni hiçbir zaman istemeyecek niteliktedir.</p>

  <p class="normal">Kuşku yok bu amaca varmak için bütün insanların tek tek (bireysel olarak) anayasal bir kuruluş (örgüt) içinde özgürlük ilkelerine uygun olarak yaşamak istemeleri, yani genel iradenin yaygınlaştırıcı bir birliğinin olması yeterli gelmez; herkesin hep birlikte bu durumu istemesi, yani genel iradenin ortak bir birliği ve bütünlüğü de olması gerekir. Bu ise, hiç de kolay olmayan, insanlar arasında uygar bir topluluk kurma sorununun çözümünde zorunlu bir koşuldur; bireysel iradelerin bu çeşitliliğinden başka, ortak bir irade sağlayacak biçimde, hepsini birleştirecek bir neden de gerekmektedir; bunu ise hiçbir bireysel irade yapamaz. Böyle olunca, bir anayasa düzenini uygulamada yürürlüğe koymak ancak, sonradan bir örgüte (devlete) de temel olan, güç kullanmakla olabilir. Bu yüzden teori ile pratik arasında karşıtlıklar doğması beklenmelidir; çünkü yasa koyucunun bir vahşi sürüsünden meydana getirdiği bir ulusa, genel iradeye dayanarak hukuksal bir anayasal örgüt (kurum) kurma özenini, ihtimamını bırakacak denli ahlaklı davranmasını istemek beklenemez. Fakat şöyle denilebilecektir: Yönetim erkini (iktidarı) bir kez ele geçiren, artık halkın kendi yasalarını kendisinin yapmasına katlanamaz. Kendi yasalarından başka yasa tanımayan bir devlet de, başka devletlere karşı haklarını korumak konusunda, bu devletlerin kararları ile kendini bağlı saymayacaktır; hatta, dünyanın bir parçası kendisini başka bir parçasına karşı üstün görürse, bu parçayı ele geçirmek ve egemenliği altına almak, dolayısıyla da kendi gücünü (kudretini) büyütmek fırsatını kaçırmayacaktır. Böylece bizim iç hukuk, devletler hukuku ve dünya yurttaşlığı hukuku üzerindeki bütün düşündüklerimiz de, en sonunda boş ve gerçekleşmez bir idealden başka bir şey olamayacaktır; oysa, insan doğasının empirik (deneysel) ilkelerine dayanan ve kendi kurallarını saptamak için dünyada olup bitenler hakkında bilgi edinmeyi hor görmeyen bir uygulama, ancak böyle bir uygulama (yani, pratik), politikasının yapısını dayandıracağı kadar sağlam bir temel bulmayı umabilir.</p>

  <p class="normal">Eğer ne özgürlük ve ne de buna dayanan herhangi bir ahlaksal yasa varsa, eğer olan ve olabilecek her şey, doğanın mekanizmasından başka bir şey değilse, o zaman kuşku yok, pratik bilgi, insanları yönetmek için bu mekanizmayı kullanma sanatı olan politikadan ibaret olur; hukuk kavramı da anlamsız bir düşlemden başka bir şey olmazdı. Fakat tersine, eğer hukuk kavramını politika ile bağdaştırmak ve hukuku politikanın sınırlayıcı koşulu yapmak zorunlu görünürse, her ikisinin birleşmesinin mümkün olduğunu kabul etmek gerekir. Ben, ahlakçı bir politikacı, yani yalnız ahlakın herkesin önünde açıkça söyleyebileceği ilkelerden başka ilke tanımayan bir devlet adamı tasarımlayabilirim; ama devlet adamının çıkarlarına göre bir ahlak biçen bir politikacı–ahlakçıyı ise aklım kesinlikle almaz.</p>

  <p class="normal">Ahlakçı–politikacı'nın davranışını düzenleyen ilke şudur: Eğer bir devletin anayasasında ya da bir devletin başka bir devletle ilişkilerinde, önüne geçilememiş yanlışlar bulunursa, bu uğurda kişisel çıkarlarını feda edecek olsalar bile, ellerinden geldiğince bu yanlışları düzeltecek yolları aramak ve aklın gözlerimizin önüne ideal bir örnek olarak koyduğu doğal hukuka yaklaşmaya çalışmak, özellikle devlet başkanları için bir görevdir. Bununla birlikte, eski bir anayasa yerine hemen konabilecek bir yenisi elde bulunmadan, bir devletin ya da bütün devletlerin toplumla bağlarını koparmak, ahlakın onayladığı politik hizmet anlayışıyla çelişeceği gibi, böyle bir kusuru hemen ve zor kullanarak düzeltmeye kalkışmak da bütünüyle saçma olacaktır. Yöneticilerden istenecek tek şey, sürekli bir biçimde bu amaca, yani hukuk kurallarına uygun en yetkin anayasal kuruma (örgüte) yaklaşmak için bu tür iyileştirmeleri (ıslahatları) yapmak zorunluluğunu her zaman göz önünde bulundurmalarıdır. Bir devlet var olan anayasasına göre, despotça bir iktidarın boyunduruğundan henüz kurtulamamış olsa bile, ulus yasa otoritesinden başka bir güç tanımama düşüncesinin etkisini duyacak duruma gelinceye ve temel haklarının gerektirdiği gibi kendi yasalarını yapabilecek duruma varıncaya değin, cumhuriyet biçiminde bir yönetime sahip olabilir. Ama eğer, kötü bir anayasanın yarattığı bir devrim, yani iyi olmayan bir anayasadan kaynaklanan bir devrim, şiddet kullanarak ve yasadışı yollarla daha iyi bir anayasal örgütün–kurumun kurulmasını sağlamışsa, bu devrime açık ya da gizli katılmış olanları cezalandırma hakkının doğmasına karşın, halkı eski anayasal düzene dönmek konusunda zorlamaya izin verilemez. Devletlerin dış ilişkilerinde de, hiçbir devlet, hatta dış düşmanları gözünde en tehlikeli olan baskıcı bir anayasayı bile bırakmaya, bu devlet başkalarınca yutulmak tehlikesiyle karşı karşıya bulunduğu sürece, zorlanamaz; bu iyileştirmenin daha elverişli bir zamana ertelenmesi gerekir.<sup class="calibre3"><a href="../Text/kant_split_092.html#footnote-100-61" id="footnote-100-61-backlink">[61]</a></sup></p>

  <p class="normal">Pratikte baskıcı (müstebit) ahlakçılar, bazı çok acele önlemler alarak ya da salık vererek, politikaya kötülük ederlerse, deney onları çok geçmeden yine doğa yoluna yöneltir. Fakat ahlakı da niyetlerine ve amaçlarına uyduran politikacı–ahlakçılar, hukuka aykırı ilkeleri doğru, haklı göstermek için, insan yapısının, aklın buyurduğu iyilik idesini gerçekleştirmeye gücü yetmediği bahanesini öne sürerek, her türlü iyiye doğru gidişi ellerinden geldiğince olanaksız kılarlar ve böylece, hukukun çiğnenmesini de sürekli hale getirirler.</p>

  <p class="normal">Bu politika uzmanları, bilmekle övündükleri bu pratik bilimle uğraşacakları yerde, şu anda egemen olan iktidarı, kendi çıkarlarını yitirmemek için, övmekle uğraşırlar; bütün ulusu, hatta ellerinden gelse, bütün dünyayı feda edecek aşağılık oyunlara başvururlar. Aynı durum, yasa yapıcılığı ile uğraşmamış, meslekten yetişme hukukçuların başına da gelir. Bunlar, yürürlükteki yasalar üzerinde düşünmekle değil, ama var olan yürürlükteki yasaları uygulamakla görevli olduklarından, onlarca en yetkin yasalar yürürlükte olanlardır ya da bunlar üst makamlarca değiştirilince yerine konan yasalardır; bu hukukçuları, alışmış oldukları mekanik düzenden hiçbir şey ayıramaz. Bununla birlikte, kendilerini her türlü koşullara uydurmadaki beceriklilikleri onları, sanki hukukun evrensel ilkeleri ile devlet yönetimi hakkında da düşünebilirlermiş sanısına kapılacak biçimde kibirli yapar. Bunlar, işleri yüzünden pek çok insanla tanışırlar; bunun için de insanı tanıdıklarını sanarak, kapıldıkları böyle bir sanı ile övünürler; oysa insanlarla tanışmak başka, insanı tanımak ise başka bir şeydir; insanı tanımak için, insanın doğal yapısını daha yüksek bir yerden gözlemek gerekir. Gözlem ve incelemeleriyle övünerek, bu kez kamu hukuku ve devletler hukuku yasasını ele aldıkları zaman da, ancak bu konulara geçimsiz bir anlayış ve mantık getirmekten ve baskıya dayanan bir iradenin zorla kabul ettirdiği baskı yasalarına dayalı yargılama biçimlerini uygulamaktan başka bir şey yapamazlar; oysa akıl, hukuksal yaptırımların yalnızca özgürlük ilkelerine dayanmasını ister; bu da bir devlet örgütünü, kurumunu devamlı yapacak olan biricik temeldir. Bu son düşünce üzerinde pratikten yetişmiş hukukçu pek az düşünür; çoğu kez hukuka da aykırı düşerek, bugüne kadar gelmiş geçmiş anayasalar arasında en yetkin olanını saptama sorununu, deneye dayanarak çözmek ister.</p>

  <p class="normal">Böyle yaparken de, açığa vurmamaya çalışarak, kullandığı bazı kuralları (maksimleri) şu sofismalarda toplar:</p>

  <p class="normal"><span class="idebolditalik">I– Fac et excusa</span> (Önce eylemde bulun, yap sonra da eylemlerini haklı göster, özür dile.) Kendi devletine ya da komşu bir devlete ait bir hakkı ele geçirmek için elverişli hiçbir fırsatı kaçırma; bunu yaptıktan sonra, bu davranışını bağışlanabilir ve haklı göstermek daha kolay ve ince bir biçimde yapılabilir; hele yüce iktidar, aynı zamanda, iradesine gözü kapalı uyması gereken yasa koyucu ise. Önce bir şiddet hareketinde bulunmak, sonra da özür dilemek, kandırıcı ve inandırıcı nedenler aramaktan ve itirazları dinlemekle zaman yitirmekten çok daha kolaydır, zahmetsizdir. Bunu yapma cesaretinin kendisi bile, yaptığının meşruluğu hakkında içten bir kanaati dile getirir; en sonunda başarı, Tanrısal en yetkin <span class="ideitalik">(Bonus Eventus)</span> avukattır.</p>

  <p class="normal"><span class="idebolditalik">II– Si facisti nega</span> (Ne yapmışsan yadsı, inkâr et.) Ne suç işlemişsen inkâr et, onu üstünden at. Örneğin, halkını ümitsizliğe ve bu yüzden isyana sürüklemek için neler yapmışsan, hiçbirinin suçunu üzerine alma; tersine, kabahati, uyruklarının inatçılığına yükle. Eğer bir komşu ülkeyi ele geçirmişsen, suçun insan doğasında olduğunu savun; neden olarak da, sen başkalarından önce davranmasaydın, onların bunu senden önce yapmayacaklarından ve senin olan şeyleri ellerine geçirmeyeceklerinden emin olmadığını söyle.</p>

  <p class="normal"><span class="idebolditalik">III– Divide et impere</span> (Böl ve yönet; ayır ve buyur.) Halkın içinde seni baş olarak (eşitler arasında birinci, <span class="ideitalik">primus inter pares</span>) seçmiş imtiyazlı bazı şefler mi var, onları birbirine düşür ve halkla aralarını boz; devamlı halkın yanını tutar görün ve halkı, kendisine vereceğin daha büyük bir özgürlük sözü (vaadi) ile oyala; az sonra her şey mutlak olarak senin istemene (iradene) bağlı olacaktır. Ya da yabancı devletlere mi göz diktin, onların arasına anlaşmazlıklar sok; her zaman en zayıfı koruma bahanesiyle, bu devletleri birbiri ardından egemenliğin altına almak için en emin, güvenli yol budur.</p>

  <p class="normal">Artık kimsenin bu politik kurallara kanmadığı bilinen bir şeydir; çünkü bunlar, evrensel bir biçimde evrensel olarak herkes tarafından bilinmektedir; o kadar ki, bu kurallarda haksızlık aşırı derecede göze batıyor diye kimsenin aklına bunlardan utanmak bile gelmemektedir. Utanacakları şey, bu kuralların açığa vurulması değil (zaten bunların ahlaksallık derecesi konusunda hepsi aynı şeyi düşünmektedir), ama bu kuralların uygulanmasında karşılaşacakları başarısızlıktır. Ama ne de olsa, hangi yollardan elde edilirse edilsin, erklerini her zaman büyütmek demek olan politik şeref yine de ellerinde kalmaktadır.<sup class="calibre3"><a href="../Text/kant_split_093.html#footnote-100-62" id="footnote-100-62-backlink">[62]</a></sup></p>

  <p class="normal">Ahlakdışı bir politikanın ulusları, doğa durumu olan savaş halinden barış haline götürmek için başvurduğu bütün bu dolambaçlı yollar, insanların ne özel ne de kamusal ilişkilerinde hukuk düşüncesinden sıyrılamadıklarını gösterir; bu, aynı zamanda, politikalarını basit sakınganlık (ihtiyatkârlık) ilkelerine dayandırmaya açıkça herkesin önünde cesaret edemeyerek, özellikle devletler hukukunda görüldüğü gibi, kamu hukukuna boyun eğmeyi reddetmediklerini de ortaya koyar; tersine, uygulamada hukuk idesinden uzaklaşmak ve hukukun kaynağını hileyle işbirliği etmiş şiddete indirgemek için her türlü kurnazlığı ve gizli kapaklı yolları düşünmekle birlikte, hukuka gereken bütün saygıyı gösterdiklerini de açıklar. Artık, haksızlığın kendisini olmasa bile, bunun gizlemek için kullanılan bütün sofizmalara (safsatalara) bir son verelim; dünya devletlerinin bu sahte ve sözde temsilcilerini, hukukun değil, ama sanki buyurma yetkileri kendilerindeymiş gibi bir eda takındıkları gücün yanında yer aldıklarını, onun tarafını tuttuklarını itiraf etmeye zorlayalım. Bunun için de, bunların kendilerini ve başkalarını aldatmak amacıyla başvurdukları göz boyamacılığını ortaya koyalım; sürekli barışa varmak niyetinin dayandığı yüce ilkeyi bulup ortaya çıkaralım; ve buna engel olan her kötülüğün, politikacı–ahlakçının işe, ahlakçı–politikacının durmak istediği noktada başlamasının neden olduğunu, ilkeleri amaca uydurmakla (yani, sapanı atların önüne koşmakla), ahlakı politikayla bağdaştırmak olan kendi amacını yok etmekte olduğunu belirtelim.</p>

  <p class="normal">Eğer pratik felsefenin (ahlak felsefesinin) hiçbir yerde kendisiyle çelişmeye düşmemesi isteniyorsa, pratik akıl problemlerinin çözümü için, her şeyden önce bu yetilerin maddi ilkelerden mi, yani iradenin konusu olan gayeden mi, yoksa formel (biçimsel) ilkelerden mi, yani dış ilişkilerde yalnız özgürlüğe bağlı olan ve <span class="ideitalik">"öyle hareket et ki, amacın ne olursa olsun, eyleminin, kuralının genel bir ilkesi olmasını isteyebilesin"</span> biçiminde dile getirilen ilkeden mi başlamak gerektiği sorununu çözmek gerekir.</p>

  <p class="normal">Problemin çözümüne hiç kuşkusuz bu son ilkeden başlamak gerekir; çünkü bu ilke, bir hukuk ilkesi olması bakımından, mutlak bir zorunluluğu içerir; oysa birinci ilke ancak bazı deneysel koşullar düşünülürse, yani amacın önceliği varsayılırsa ve eylemimizin konusu amaca bu yoldan varmak ise, zorunlu bir nitelik kazanır; bu amaç (örneğin, sürekli barış gibi) aynı zamanda bir görev olursa, o zaman da bunun bizim dış eylemlerimizin biçimsel ilkesi olan kurallardan çıkarılması gerekecektir. Oysa birinci ilke, yani politikacı–ahlakçı'yı ilgilendiren sorun (yani, kamu hukuku, devletler hukuku ve dünya yurttaşlığı hukuku sorunu) bütünüyle teknik bir sorundur <span class="ideitalik">(problema technicum)</span>; buna karşılık ikinci ilke, yani ahlakçı–politikacı'yı ilgilendiren sorun ise, ahlaksal bir sorundur <span class="ideitalik">(problema morale)</span>; ahlakçı–politikacı sürekli barışa büsbütün farklı bir yoldan varmaya, politikacı–ahlakçı'nın tersine bunu yalnız maddi bir şey olarak değil, ama aynı zamanda göreve karşı gereken saygının yaratacağı bir sonuç olarak da ister, arzu eder. Birinci problemin, yani politik sakınganlık (ihtiyatkârlık) sorununun çözümü için, geniş bir doğa bilgisi gerekmektedir; çünkü doğa mekanizmasından, benimsenmiş politik amaç yönünde yararlanma söz konusudur; bütün ihtiyatkârlığın sonucu ne olursa olsun, sürekli barışa varmak yine de askıda kalacaktır. Bunun doğruluğunu kabul etmek için, kamu hukukunun üç dalına da bakmak yetecektir. Halkı, devlet içinde, olabildiğince uzun süre hem boyun eğip söz dinleme, hem de gönenç içinde tutma konusunda en elverişli yol hangisidir? Sert bir yönetim mi, yoksa gururu okşayacak biçimde rütbeler dağıtmak mı? İktidarda bir kişinin olması mı, yoksa birçok başın bir araya gelmesi mi? Bu konularda kesin hiçbir şey söylenemez. Tarih bize bütün hükümet şekillerine ilişkin (yalnız ahlakçı–politikacının tasarımlayabileceği gerçekten cumhuriyetçi hükümet biçimi hariç) birbirini tutmayan örnekler vermiştir. Tam yetkili devlet adamlarının buyruklarına dayandığı savunulan devletler hukuku ise, bu bakımdan, daha da belirsizdir; hatta uygulamada anlamdan yoksun bir sözden başka bir şey olarak da görünmemektedir; çünkü devletler hukukunun dayandığı sözleşmelerin ne gibi durumlarda geçerli olmayacaklarını saptayan istisnalar hakkındaki maddelerde açığa vurulmamış bir içten pazarlık, bir ihtirazi kayıt saklıdır.</p>

  <p class="normal">Buna karşılık ikinci sorun, yani ahlakçı–politikacı'nın problemi için çözüm biçimi ise herkes tarafından kolayca bulunur; bu çözüm biçimi politikacının yaptığı hilecilikteki ayıbını açığa vurarak, doğrudan amaca götürür; bununla birlikte, bütün elverişli fırsatlardan yararlanarak hissettirmeden amaca yaklaşılmasını isteyen sakınganlığın (ihtiyatkârlığın) öğütlerini de göz önünde tutar.</p>

  <p class="normal">Bu şu demektir: <span class="ideitalik">"Her şeyden önce, pratik aklın egemenliğini ve adaletini arayın; o zaman amacınız da, yani sürekli barışın hayırlı sonuçları, zorunlu olarak gerçekleşecektir."</span> Çünkü ahlak, kendi ilkelerinin ilişkileri bakımından kendiliğinden bir özelliğe sahiptir. Ahlak amacına ne denli az yönelirse, yani maddi ya da manevi çıkarı ne kadar az gözetirse, bu amacı o kadar çok elde eder. Çünkü bir ulusun ya da birbiriyle çeşitli ilişkilere girişmiş ulusların haklarını <span class="ideitalik">a priori</span> olarak düzenleyen genel iradedir. Böyle olduğu içindir ki, devamlı, her zaman uygulamak koşuluyla, bütün iradelerin meydana getirdiği birlik, hatta doğa mekanizmasına göre, istenilen etkiyi yaratacak ve aynı zamanda hukuk fikrinin gerçekleşmesinin nedeni olacaktır.</p>

  <p class="normal">Örneğin bir halkın ancak özgürlük ve eşitlik haklarına dayanarak devlet halinde kurulması ahlaksal bir ilkedir; bu ilke sakınganlığa (ihtiyatkârlığa) değil, ama ödeve dayanır. (Bilindiği gibi, Kant'ın ödev kavramı, yalnızca ödünsüz–karşılıksız, tek yanlı bir yükümlülük yükleyen dinsel ve ahlaksal normlara uyma anlamına gelmektedir. Yükümlülük karşılığı hak kazandıran hukuksal normlar ise iki yönlü içeriğiyle ahlak kurallarından ayrılır. –Çev. n.) Politikacı–ahlakçılar, toplum halinde bir araya gelip toplanmış insanların, bu ilkeleri zayıflatan ve güdülen amacı yıkan doğal mekanizması üzerinde boşu boşuna düşünüp dururlar; sözlerini eski ve yeni zamanlarda kurulmuş anayasalardan, örneğin temsili sisteme dayanan demokrasilerden aldıkları örneklerle boş yere kanıtlamaya yeltenirler; ama söyledikleri dinlenmeye bile değmez. Çünkü insanı, kendilerini dünyanın en sefil yaratıkları saymaları için özgür olmadıklarını bilmemekten başka eksikleri olmayan öteki canlı makinelerle bir tutan bu bozucu teoriyle, politikacı–ahlakçılar, sözünü ettikleri bu kötülüğü kendileri yaratırlar.</p>

  <p class="normal">Biraz fazla serbestçe söylenmiş olmakla birlikte, bir gerçeği de açıklayan <span class="ideitalik">"Fiat iustitia, pereat mundus"</span> kuralı şöyle çevrilebilir: <span class="ideitalik">"Adelet olsun da, –isterse– dünya yok olsun." "İsterse bütün dünya yok olsun, yeter ki adalet yerini bulsun";</span> atasözü haline gelmiş olan bu kural, açıkgözlülüğün ve şiddetin tüm pürüzlü yollarını kesen cüretli bir hukuk ilkesidir. Yalnız kuralı yanlış anlamamak gerekir; bu kural, hakkımızı ahlaksal ödevle bağdaşamayacak biçimde, büyük bir şiddetle kullanmamıza iznini vermez; ama bu kural, güçlüleri, bazı kimselere karşı duydukları nefret, öteki bazılarına karşı da besledikleri sevecenlik (şefkat) yüzünden, kimsenin hukukunu çiğnememek zorunda bırakır; bu ilkenin kabulü, önce, devlet içinde, öz hukuk ilkesine dayanan bir iç anayasa kurulmasını gerektirdiği gibi, sonra da bu devletle komşuları ya da daha uzak devletler arasında uyuşmazlıkların (bir evrensel devlete benzer biçimde) yasal yollardan çözülmesini sağlayacak bir birlik kurulması sonucuna varmaktadır. Yukarıda söz konusu edilen kural, yalnızca şu düşünceyi anlatmaktadır: Politik kuralların her devleti bunlardan çıkarmayı umacağı gönenç (refah) ve mutluluğa dayandırılmaması gerekir; bu, kuralları kurarken dikkati, maddi amaç, yani her devletin arzuladığı şey üzerinde toplamamalıdır; böyle bir amaç, politikaya, kurallarını deneyden çıkarması durumu hariç, bir ilk ilke hizmetini de göremez; devletin kuralları, maddi sonuçları ne olursa olsun <span class="ideitalik">a priori</span> olması gereken öz ödev düşüncesinden çıkarılmalıdır. Dünya, kötü insanların azalmasıyla sonuna gelmiş, yıkılacak, batacak değildir. Ahlaksal kötülüğün doğal yapısından ayrılamayan şu özelliği vardır: Özellikle kötü düşüncelilerin birbirleriyle olan ilişkilerinde ahlaksal bakımdan kötülük kendisiyle çarpışır; kendi kendisini ortadan kaldırıp yok ederek yerini, ağır bir ilerlemeyle, ahlaksal iyilik ilkesine bırakır.</p>

  <p class="normal">İmdi nesnel bakımdan, yani teoride, ahlakla politika arasında karşıtlık yoktur. Pratikte, yani öznel bakımdan ise, insanların bencil eğilimleri yüzünden her zaman böyle bir karşıtlık var olacaktır. Böyle bir savaşım da devamlı erdemin üstünlüğünü sağlayacaktır. <span class="ideitalik">(Tu ne cede malis, sed contra audentior ito</span> – Kötülüğe boyun eğme, tersine ona yüreklice karşı koy – Vergilius.)</p>

  <p class="normal">Erdemin en yürekli atılımı, bize zorla kabul ettirilebilecek kötülüklere ve esirgemezliklere sarsılmaz bir biçimde karşı koymasından çok, aldatıcı yalanının ve hain sofizmalarının bizi insanın sevgisinin süreksizliğinin bütün suçların özürü olduğuna inandırmaya yeltenen, içimizdeki o kötü ilkeye saydırması ve onu yenmesidir.</p>

  <p class="normal">Pratikte politikacı–ahlakçı şöyle diyebilir: Yöneticiyle halk ya da kendi aralarında uluslar, birbirlerine karşı savaşmak için, güç ve hile kullanarak, sürekli barışın biricik temeli olabilecek hukuk düşüncesine saygı göstermemekle suçlu durumuna düşmelerine karşın, birbirlerine karşılıklı olarak haksızlık yapmamaktadırlar. Çünkü bunlardan birisi, kendisine karşı aynı derecede kötü niyetli olan diğerine karşı ödevini yerine getirmezse, bunlar birbirlerini yok etmekle layık oldukları cezayı adaletli bir biçimde çekiyorlar demektir; ne yazık ki bu mücadeleden geriye bu oyunu yüzyıllarca sonraya, yüzyılların ötesine götürecek ve böylece gelecek nesillere korkunç derecede uyarıcı örnekler vermeye yetecek kadar insan kalmaktadır. Dünyanın akışını düzenleyen Tanrısal Takdir, insanda hiçbir zaman yok olmayan ahlaksal ilkeyi korumakla kendisini yeniden doğrulatmaktadır; çünkü insan kafasının devamlı gelişmeleri aklı da yavaş yavaş, geliştirir; bu gelişmeler hukuk idesini ahlaksal ilkeye daha kolayca uyabilecek bir duruma getirdiği gibi, bunu çiğneyenleri de daha kolayca suçlu duruma sokar. Eğer insan türünün hiçbir zaman iyileştirilemeyeceğini (ıslah edilemeyeceğini) kabul edersek, belirttiğimiz gibi bozuk ahlaklı bir ırkın varlığını, hatta yaratılmış olmasını haklı gösterecek hiçbir yüce neden öne sürülemez. Fakat teorik yargılarda bulunurken sınırımızı da aşmamamız gerekir; sonsuz güç, kavrayışımızın ve kavramımızın çok ötelerindedir.</p>

  <p class="normal">İşte hukuk ilkelerinin uygulama olanağının bulunmadığı kabul edilirse eğer, içine sürüklenilecek acıklı sonuçlar bunlardır. İmdi bu ilkelerin nesnel gerçekliğini kabul etmek gerekmektedir. Deneye dayandırılmış politika ne kadar itiraz ederse etsin, bir devletin içinde halkın ya da birbirleriyle ilişkilerinde çeşitli devletlerin uyacakları ilkeler bunlardan ibarettir.</p>

  <p class="normal">Gerçek politika ise, daha önce ahlaka gerekli saygıyı göstermeden ileriye bir adım bile atamaz; aslında güç ve karmaşık bir sanat olan politika, ahlakla birleştiği zaman böyle olmaktan çıkar; ahlakla politikanın bağdaşamadığı durumlarda, ahlak, politikanın çözemediği düğümleri çözer ve koparır. İnsan hakları, yönetimi ellerinde bulunduran iktidar sahiplerinin ne derece fedakârlığı pahasına olursa olsun, her zaman kutsal tutulmalıdır. Burada, ahlakla politikayı aynı ölçüde gözetmeye olanak da yoktur; ahlakla çıkar arasında ortalama bir yer tutan pragmatik koşullar altında ortalama bir hukuk da düşünülemez; politika ahlak önünde dize gelmelidir; ancak böylelikledir ki, politika, sönmek bilmez bir ışıkla parıldayacağı yüksek bir düzeye, yavaş yavaş bile olsa, yükselmeyi umabilir.</p>

  <p class="ortayazi"><span class="idebold">II<br class="chapter" />
  KAMU HUKUKU TRANSANDANTAL (DENEYÜSTÜ: AŞKIN) KAVRAMLARINA GÖRE POLİTİKA İLE AHLAK ARASINDAKİ UYUM ÜSTÜNE</span></p>

  <p class="normal">Kamu hukukunu, devlet içindeki insanlar arasında, hatta devletler arasında, deneyin ortaya koyduğu, çeşitli ilişkiler bakımından göz önünde tutar da, hukuk bilginlerinin yapageldikleri gibi, her türlü konudan soyutlayarak düşünürsem, geriye yine biçimsel bakımdan zorunlu bir unsur olan <span class="ideitalik">herkesçe açık olarak bilinen şey</span> (kamuoyu önünde açık açık dile getirme; aleniyet) kalır. Bu saklısızlık–gizlisizlik, herkesin gözü önünde açıkça olup bitme, yani aleniyet olmadan adalet de olmaz; çünkü adalet herkesin önünde açıktan, yani ancak aleni olarak düşünülebilir; bunun tersi durumda hukuk da ortadan kalkar; çünkü adalet olmadan hukuk da olamaz. Herhangi bir hukuksal iddianın apaçık (aleni) olarak ortaya atılabilmesi gerekir; her davada bu özelliğin bulunup bulunmadığını, yani iddia sahibinin ilkelerini aleniyete döküp dökemeyeceğini anlamak çok kolaydır; böyle olunca, bu bize, aklın <span class="ideitalik">a priori</span> olarak sağladığı bir ölçüt hizmetini görebilir; bu ölçütü, öne sürülen hukuksal iddianın <span class="ideitalik">(praetensio iuris)</span> haklı olup olmadığını anlamak için, hemen, teorik aklın bir tür uygulaması biçiminde kullanabiliriz. Böylece kamu hukuku ile devletler hukuku kavramlarının deneye dayanarak içerebilecekleri şeylerin hepsini (örneğin, insan doğasının yaptırımı zorunlu kılan sözde kötü yanını) bir yana bırakırsak, kamu hukukunun deneyüstü <span class="ideitalik">(transandantal)</span> formülü diyebileceğimiz şu cümle ortaya çıkar: <span class="ideitalik">"Başka insanların haklarıyla ilgili olan ve dayandığı genel kurallar apaçıklıkla (aleniyetle) uzlaşmayan bütün eylem ve davranışlar hak ve adalete aykırıdır."</span></p>

  <p class="normal">Bu ilke yalnızca ahlak ve erdem öğretisi bakımından, zorunlu bir ilke olmakla kalmaz; aynı zamanda insan haklarıyla ilgisi bakımından hukuksal bir ilkedir de. Gerçekten, izlediğim amacı yok etmeden açığa vurulamayacak, başarı kazanması için gizli tutmam gereken ve herkesi tasarılarıma karşı ayaklandırmaksızın ortaya atılamayacak bir genel kural, herkesi tehdit eden bir adaletsizliktir; bunu akıl <span class="ideitalik">a priori</span> olarak görür. Kaldı ki bu ilke, bütünüyle olumsuz bir ilkedir; çünkü yalnızca neyin başkalarının haklarını ortadan kaldırdığını (ihlal ettiğini) göstermeye yarar; bu, bir aksiyom gibi, kanıtlanmaya gerekseme göstermeyecek biçimde apaçık ve kesindir; ayrıca, kamu hukukundan alınmış aşağıdaki örneklerde de görüleceği gibi, bu ilkenin uygulanması da kolaydır.</p>

  <p class="normal"><span class="idebolditalik">I– Kamu hukuku bakımından (ius civitas):</span> Yani iç hukuk bakımından, çoğunluğun güç çözümlenir saydığı, ama aleniyet ilkesinin kolayca çözümlediği bir sorunla karşılaşırız: Devrimler (başkaldırmalar), istibdatçı–baskıcı bir iktidarı, yönetimi <span class="ideitalik">"sözde değil, uygulamada da" (non titulo, sed exercitio talis)</span> yıkmak için bir ulusun başvurabileceği meşru bir yol mudur? Ulusların haklarını çiğneyen bir tiranı tahtından indirmekle, kuşkusuz, hiçbir kötülük işlenmiş olmaz; ama uyrukların haklarını bu biçimde elde etmeye çalışmalarının haksız olduğu da kuşku götürmez; eğer uyruk (tebaa) bu hak mücadelesinde yenilip, bundan sonra da en şiddetli cezalara çarptırılırsa, bunun adaletsizlik olduğunu öne sürerek şikâyette bulunamaz.</p>

  <p class="normal">Bu sorunun, hukuk ilkelerinden çıkarılacak dogmatik bir <span class="ideitalik">dedüksiyon</span>la çözümlenmesi istenirse, lehte ve aleyhte pek çok kanıt ortaya atarak tartışmak olasıdır; ama kamu hukukunun deneyüstü (yani, <span class="ideitalik">a priori</span> ve transandantal) apaçıklık (aleniyet) ilkesi bizi bütün bu güçlüklerden kurtarır. Bu ilkeye göre, bir ulus, toplumsal sözleşmenin kurulmasından önce, günün birinde, ayaklanmak niyetinde olduğunu açıkça söylemeye cesaret edebilip edemeyeceğini bir düşünsün. Hemen görülür ki, eğer bir ulus, bir anayasa kurarken, bazı durumlarda yöneticiye karşı güç kullanma hakkını saklı tutarsa, egemen yöneticiye karşı üstün bir hakkı elde etmiş olacaktır; o zaman hükümdar da hükümdar olmaktan çıkacaktır; bu koşul, anayasanın bir kararı, bir yargısı haline getirilmek istendiği zaman, anayasayı kurmak mümkün olamayacaktır; ulus da sözleşme ile güttüğü amaca erişemeyecektir. Ayaklanmanın haksız oluşu, bu ayaklanmaya olanak veren kuralların aleniyete dökülmesiyle, amaca varışı olanaksız kılmasından anlaşılır; imdi, zorunlu olarak, bunu gizli tutmak gerekecektir. Fakat devlet başkanı bakımından böyle bir zorunluluk yoktur; devlet başkanı, devrimcileri (başkaldıranları), bunlar önce kendisinin anayasayı çiğnemiş olduğunu savunsalar bile, ölümle cezalandıracağını çekinmeden ilan edebilir, her birini herkese karşı koruyabilme gücüne sahip olmasa, her birine kumanda etme hakkına da sahip olamayacağı için, devlet başkanının karşı durulmaz ve dokunulmaz bir gücü olması gerekir (nitekim bu ilkenin bütün anayasalarca da böyle kabul edilmesi zorunluluğu vardır). Böyle bir kudreti olduğuna inanan bir hükümdar, genel kurallarını ilan etmekle kendi amaçlarına aykırı davranmış olmaktan da korkmaz. Bu ilkenin bu kadar aşikâr, açık olmayan bir sonucu da şudur: Eğer ulus başarılı bir ayaklanma yaparsa, hükümdar, tahtından inerek bir uyruk durumuna düşeceği için, yine tahta çıkmak üzere yeni bir başkaldırıya, devrime girişmemelidir; ama geçmişteki yönetimi hakkında hesap vermek endişesiyle de karşı karşıya bırakılmamalıdır.</p>

  <p class="normal"><span class="idebolditalik">II– Devletler hukuku bakımından:</span> Devletler hukukunun olması için hukuksal bir duruma gereksinim vardır. (Bu hukuksal durum, insanın gerçek hak sahibi olmasının da koşuludur.) Bir kamu hukuku olması bakımından, devletler hukuku, herkese hakkını gösteren genel bir iradenin açıkça ortaya (aleniyete) dökülmesi düşüncesini de önceden içerir. Bu hukuksal durumun <span class="ideitalik">(status iuridicus)</span>, bir devlet anayasasının dayandığı zorlama yasalardan farklı olarak, yukarıda sözünü ettiğimiz, çeşitli devletlerden kurulu federasyon gibi, serbest ve devamlı bir birliğe dayanan asıl, temel bir sözleşmeden doğması gerekir.</p>

  <p class="normal">Doğal durumda, gerçek ve tüzel kişileri gerçekten birbirine bağlayan bir hukuksal durumun yokluğunda, ancak özel hukuktan söz edilebilir. Burada da politika ile, hukuk öğretisi olarak anlaşılan, ahlak arasında bir çelişme görmekteyiz; bu çelişme ise, genel kuralların aleniliği (açıklığı) ilkesinin uygulanmasıyla kolayca ortadan kaldırılabilir. Şu koşulla ki, uluslar federasyonunun amacı, ancak barışın sürdürülmesi olmalı, federasyon fetih, yani bir ülkeyi ele geçirme amacı gütmemelidir. Aşağıda, politika ile ahlak arasında çelişme yaratan birkaç sorunla onların çözüm yollarını gösteriyorum:</p>

  <p class="normal"><span class="idebold">1.</span> Eğer bir devlet, başka bir devlete, bağımsız bir bölgeyi (eyaleti) bırakma gibi mali ya da herhangi başka bir yardım sözü vermişse, sözünü tuttuğu takdirde kendi güvenliği tehlikeye girecekse, şu iki yoldan birine başvurmakla sözünden dönebilir mi? Bir hükümdar olarak, davranış biçimi hakkında kimseye hesap vermeyecek bir durumda bulunmaktadır; sonra da, devletin en yüksek memuru olması bakımından, devlete hesap vermekle yükümlüdür; böylece, ilk niteliğiyle herhangi bir yükümlülük altına girmişse, ikinci niteliği sayesinde de bu taahhütten kurtulabilmektedir. Fakat bir devlet ya da bu devletin başkanı, bu genel kuralı benimsediğini açığa vurursa, öteki devletler onunla ilişkiye girmekten kaçınacaklar ve bu tür iddialara karşı koymak için aralarında birleşeceklerdir; bu da politikanın, bütün kurnazlığına karşın, içten davranmakla, izleyeceği amacı elden kaçıracağını, dolayısıyla da sözü geçen genel kuralın haksız olduğunu kanıtlar.</p>

  <p class="normal"><span class="idebold">2.</span> Korkunç bir güç (kudret) <span class="ideitalik">(potentia tremenda)</span> halinde gelişen bir devlet, komşuları için kaygı kaynağı olduğu zaman, bu devletin ötekilerini, eğer isterse, baskısı altına alabileceğini düşünerek, daha az güçlü olanlar, bu büyük devlet kendilerine önceden bir haksızlık işlemese bile, birleşerek ona saldırma hakkına sahip midirler?</p>

  <p class="normal">Bu durumda, bu kuralı açıkça savunacak bir devlet yıkımdan kurtulmak yerine, onu büyük bir hızla üzerine çekmiş olacaktır. Çünkü üstün devlet, ötekilerinden önce davranacaktır; küçük devletlerin aralarında birleşmeleri ise, <span class="ideitalik">divide et impere</span> (böl ve yönet) yöntemini iyi kullanmasını bilene karşı ancak zayıf bir savunma örgütü olacaktır. Politikanın bu kuralı, açığa vurulduğu zaman, amacını kendi eliyle yok eder, bu yüzden de haksızdır.</p>

  <p class="normal"><span class="idebold">3.</span> Eğer küçük bir devlet, bir büyük devletin çeşitli bölgeleri arasındaki yaşamsal bağlantıya engel olacak bir durumda bulunuyorsa, bu büyük devlet, küçük bir devleti egemenliği altına alabilir ya da onu kendi topraklarına katabilir mi?</p>

  <p class="normal">Her şeyden önce büyük devletin böyle bir kuralı açıkça savunamayacağını anlamak kolaydır; ya küçük devletler daha çabuk davranarak ona karşı birleşeceklerdir ya da öteki büyük devletler bu avı kendileri için ele geçirmeye kalkacaklardır; bu yüzden büyük devletler de karşı karşıya gelmiş olacaklardır. Böylece bu kural aleniliğe (saklısı gizlisi olmamaya) vurulmasıyla, kamunun bilgisine sunulmasıyla uygulanabilir olmaktan da çıkacaktır; bu da onun haksız olduğunun kanıtıdır. Bu haksızlık çok yüksek bir düzeyde de olabilir; çünkü konusu ne denli küçük olursa olsun haksızlığın kendisi çok büyük olabilir.</p>

  <p class="normal"><span class="idebolditalik">III– Dünya yurttaşlığı hukuku bakımından:</span> Burada bu konudan söz etmeyeceğim; çünkü devletler hukukuna yakın benzerliği yüzünden, dünya yurttaşlığı hukukunun genel kurallarını göstermek ve değerlendirmek de kolaydır.</p>

  <p class="normal">Devletler hukuku kurallarının açıktanlıkla (alenilikle) bağdaşmazlığı ilkesi, politika kurallarının, hukuk öğretisi olarak anlaşılan ahlakla uyuşamadığı durumları anlamak bakımından yetkin bir ölçüt olarak belirmektedir. Şimdi hangi koşullar altında bu kuralların devletler hukuku ile bağdaştığını görmek kalıyor geriye. Gerçekten, bir kuralın aleniliğe, herkesin bilgisine dökülmüş olması, bu kuralın haklı da olmasını gerektirmez; çünkü mutlak olarak her şeyin üstünde bir güce sahip olan bir kimse, kurallarını gizlemeye de gerek görmez.</p>

  <p class="normal">Devletler hukukunu gerçekleştirmede ilk koşul, her şeyden önce, genel olarak bir hukuksal durumun var olmasıdır. Barışı sürdürmekten başka bir amacı olmayan bir devletler federasyonunun, devletlerin özgürlüğü ile bağdaşabilecek tek hukuksal durum olduğunu daha önce görmüştük. Politikanın ahlakla bağdaşması da, ancak federatif bir birlikle gerçekleşebilir (yani, birçok devletlerin tek bir devlet haline girmek üzere yaptıkları ortaklık, ahlak ve politikanın birbirine yaklaştırılmasıyla olasıdır); işte bu birlik, bu ortaklık da hukuk ilkeleri bakımından <span class="ideitalik">a priori</span> ve zorunludur; her türlü politikanın hukuksal temeli, en geniş anlamıyla, bu tür meşru (yani, yasanın ve kamu vicdanının doğru bulduğu) bir federalizme dayanır; başka türlü olursa, bütün ustalığı sakıngan olmamadan (ihtiyatsızlıktan) ve gizli haksızlıktan ibaret kalır. Böylesine aşağılık bir politikanın, cizvitlerinkini bastıran bir kazüistiği (yani, ikiyüzlülerin vicdan durumunu incelemesine benzer bir görünüşü) vardır. Başlıca yöntemleri de şunlardır: Sırasında kendi çıkarlarına göre yorumlayacağı (örneğin, <span class="ideitalik">de fait et de droit</span> ile <span class="ideitalik">status quo</span> ayrımını yorumlamada) terimler kullanmaya çalışarak kaleme alınmış bulunan antlaşmalarda açığa vurulmuş bir itirazi kayıtla (karşı söz hakkıyla) <span class="ideitalik">(reservatio mentalis)</span> hareket etmek; başkalarına kötü niyet atfeden olabilircilik <span class="ideitalik">(probabilismus</span>; ihtimalcilik); onlarda umulan (muhtemel), beklenilen bir üstünlük imkânını gerçekten var sanarak, barışçı devletleri kundaklamayı kendisi için hukuksal bir neden olarak kabul etmek; ve nihayet, bir büyük devletin, dünyanın en büyük iyiliğini işlemek bahanesiyle küçük bir devleti yutmasını kolayca bağışlanacak ufak bir kabahat sayan felsefi safsata <span class="ideitalik">(peccatum philosophicum, peccatillum bagatelle)</span>.<sup class="calibre3"><a href="../Text/kant_split_094.html#footnote-100-63" id="footnote-100-63-backlink">[63]</a></sup></p>

  <p class="normal">Ahlakı bildiği gibi kullanan politikanın bu ikiyüzlülüğü, bu kurallardan herhangi birini kendi amaçlarına uydurmak için gereken bahaneyi de kolayca bulabilir. İnsanlara sevgi duymak gibi insan haklarına saygı duymak da bir ödevdir; ama insanlara sevgi duymak koşula bağlı bir ödev, insan haklarına saygı duymak ise mutlak ve zorunlu bir ödevdir; yani, insan sevgisinin tatlı eğilimine, akışına kendimizi bırakmazdan önce, bu ikinci ödeve aykırı hareket etmemiş olmamızdan kesin olarak emin bulunmamız gerekir. Politika, insanların haklarını kendilerinden üstün olanlara bırakmaları konusunda, birinci anlamda (yani, etik anlamında) ahlakla kolayca bağdaşabilir; fakat hukuk öğretisi olarak anlaşılan ahlak önünde politikanın dize gelmesi gerekirken, politika böyle bir ahlakla herhangi bir anlaşmaya yanaşmamayı uygun bulur ve bütün ödevleri yalnızca iyilik–dileyicilik (hayırhahlık) biçiminde yorumlamayı yeğler. Oysa ne olduğu belli olmayan bu ışıktan korkan düzenbaz–entrikacı politika, filozoflara düşündüklerini açıklamak olanağını tanısaydı, felsefe, herkese açık olma (aleniyet) yoluyla, onun bütün kurallarının gerçek özünü, niteliğini ortaya dökerdi. İşte bu erekle ben, kamu hukukunun şu biçimde dile getirilebilecek deneyüstü ve olumlu başka bir ilkesini öneriyorum:</p>

  <p class="normal"><span class="ideitalik">"Amaçlarına erişebilmeleri için açıkça ortaya konulmaları gereken bütün kurallar, hem hukuka ve hem de politikaya uygundur."</span></p>

  <p class="normal">Gerçekten bu genel kurallar, amaçlarına ancak aleni olmakla erişebilirlerse, bu durumda kamunun genel amacına (mutluluğa) da uygun olmaları gerekir; böyle olunca, bunlar temel (asıl) görevi herkesin halinden memnun olacağı bir durum sağlamaya uğraşan politikayla bağdaşmaktadır. Eğer bu amaca, ancak alenilik, yani herkese açıklık yolundan, bir başka deyişle, her türlü itimatsızlık nedenini ortadan kaldırarak erişilmesi gerekirse, bu kuralların kamunun hukukuyla da bağdaşması gerekir; çünkü bütün amaçlar arasında bir uyum ancak bu yoldan sağlanabilir. Bu ilkenin açıklanmasını ve tartışılmasını başka bir uygun zamana bırakıyorum; burada, bu ilkenin yalnızca, deneyüstü, (yani, <span class="ideitalik">a priori</span> ve dolayısıyla da transandantal) olduğunu ekleyeceğim; bu nedenle, bu ilke her türlü empirik koşullardan (yani, mutluluk teorisinden), maddi yasa düşüncesinden uzak olarak, yalnızca genel yasallık biçimi bakımından ele almak gerekir.</p>

  <p class="normal">Eğer kamu hukukunun egemenlik alanını yaymak, hükümranlığını gerçekleştirmek, yerinde bir ümidin de desteklediği bir ödev ise, aslında ateşkesten başka bir şey olmadığı halde şimdiye değin yanlış olarak barış antlaşmaları adı verilen antlaşmaların yerine geçecek Sürekli ya da Kalıcı (Ebedi) Barış, boş bir fikir (ide) değil, ama çözümünü yavaş yavaş elde eden ve amacına her an biraz daha yaklaşan bir sorundur; çünkü aynı ilerlemenin gitgide kısalan zamanlarda, yakın bir gelecekte gerçekleşeceğini ümit etmek gerekir.</p>

  <div class="calibre1" id="calibre_pb_32"></div>
</body>
</html>
