<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kant</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_5">Kant Felsefesine İlişkin Notlar</h1>

  <p class="h2baslik">I</p>

  <p class="normal">Schopenhauer'in <span class="ideitalik">Kant Felsefesinin Eleştirisi</span> adlı yapıtında da belirttiği gibi, <span class="ideitalik">"Büyük bir zihnin yaratmış olduğu sistemdeki yanlışları ve eksikleri ortaya çıkarıp göstermek, o yapıtın değerini tam olarak ve ayrıntılı bir biçimde vermekten çok daha kolaydır."</span> Burada yapmak istediğimiz, buna benzer bir şey olacak. Immanuel Kant, felsefeye matematiksel bir kesinlik kazandırmak amacıyla çalışmış filozofların başında gelir. Bu anlayış, kendisine XVII. yüzyıl düşünürlerinden, Descartes, Leibniz ve Spinoza gibi filozoflardan devrolunmuş, miras kalmıştır; ama o, felsefeden daha çok metafiziği anlamaktaydı ve matematik kesinliği olan bir metafiziği kurmayı arzu etmekteydi. Kırk iki yaşındayken şöyle yazıyordu: <span class="ideitalik">"Ne mutlu bana ki, bir metafizik tutkunuyum; ama sevgilim hâlâ pek yüz vermedi bana."</span> O günlerde Kant, <span class="ideitalik">"Metafiziğin dipsiz uçurumlarından"</span> söz ediyordu, ama metafizik fırtınaların en büyüğüne kendinin neden olacağını kestirememişti. Matematiksel–bilimsel bir yapıya sahip olacak bir metafiziğe ulaşmak, başka bir deyişle, insanı baştan beri tüm yaşamı boyunca meşgul eden soruların yanıtlarını eksiksiz vererek onu yatıştırmak, her düşünürün olduğu gibi Kant'ın da varmayı amaçladığı en son noktalardan biridir. Her zaman ve her yerde geçerli olan evrensel doğruların elde edilmesi, ona göre, matematiksel işleyişin metafiziğin içine sokulmasıyla olanaklıdır. İşte bu açıdan Kant'a <span class="ideitalik">"a priorizm'in filozofu"</span> da diyebiliriz; çünkü o, bilim, ahlak ve sanat alanlarında genelgeçer ve kesin <span class="ideitalik">a priori</span> ilkelerin bulunup bulunmadığını araştırmış, bunun tek kaynağı olan aklı sorguya çekmiştir. Kant, "sağın ve pekin <span class="ideitalik">(exact ve correct)</span> bilgiye, aslında içeriksiz ve doğa üstüne hiçbir şey söylemeyen, kendi içinde tutarlı matematik bilgiye ulaşmak için aklın yeterliliği nedir", "tüm deney malzemesi elden alınınca akılla ne başarılabilir" gibi sorulara yanıtlar aramış; insan, toplum ve dünyaya ilişkin sorulara aklın ne dereceye kadar doyurucu karşılıklar verdiğini ortaya çıkarmaya çalışmıştır. Kant adı, <span class="ideitalik">"transandantal felsefe"</span> diye adlandırılan felsefi etkinlik sistemine sıkı sıkıya bağlıdır. Descartes'ın <span class="ideitalik">"Res Cogitans"</span>ından kaynaklanan transandantal idealizmin can alıcı noktası tözsel özne (düşünen şey) ile fonksiyonel özne (işleyen–eyleyen şey) arasındaki ayrımda bulunur. Bilginin <span class="ideitalik">a priori</span> koşullarını ve kategorilerin fonksiyonel bir bütünlüğünü, ayrıca bilginin bir nesnesi olarak nesnenin imkânını evrensel bir özneye bağlayan görüşünü Kant, bilindiği gibi Kopernicus'unkini andıran bir devrime benzetir. Çünkü eski bilgi kuramlarına göre bilgi, kendisini nesnesine dayanarak düzenler, bilgi elde etmek için nesnesine yönelir. Başka bir deyişle, nesneler bizim bilgimizle düzenlenirler ve bizde bulunan <span class="ideitalik">a priori</span> bilgi ile biz nesneyi bize verilmeden önce bilinebilir kılarız; yani kendimizi nesnelerin içlerine koyarak, onların içine sokarak şeyleri <span class="ideitalik">a priori</span> olarak biliriz. Böylece bilgi Kant'a göre hem temellendirilmiş ve hem de sınırlandırılmış olur. Temellendirilmiştir, çünkü bilgide <span class="ideitalik">a priori</span> bir unsur vardır ve bu unsur bilgide iç–zorunluluğu kurar; sınırlandırılmıştır, çünkü bilgi nesnesinde daha önceden bulunmayan hiçbir şeyi özne bilemez. Buradan çıkan sonuç bilgimizin, fenomenlerin bilgisine dayanan bilgiden başka bir şey olmadığıdır, kendinde–şeyler hakkında hiçbir şey söyleyemeyiz. Bu <span class="ideitalik">"şeyler" uzay ve zamanda</span> gerçek olarak var değildirler, çünkü uzay ve zaman, bizim kendileriyle, şeyleri bildiklerimizdirler, yani duyarlığımızın <span class="ideitalik">a priori</span> formlarıdırlar; deneyden çıkarılamazlar, ama onların imkânı <span class="ideitalik">a priori</span> olarak deneyde vardır. İmdi, her bilgi <span class="ideitalik">deneyle</span> başlar, fakat tümüyle deneyden çıkmaz. Bilgi yetisi kullanılması zorunlu olan kategorileri işletir, görüye bağlı (sezişsel, anschauung) farklılığı sentetik bir biçimde düzenler ve <span class="ideitalik">"a priori sentetik yargıları"</span> formüle eder. Bilindiği gibi, <span class="ideitalik">"a priori sentetik yargılar"</span>, teorik fizik ya da matematik önerme tipine bir örnek oluştururlar; bunlar deneye başvurmaksızın ve anlama yetisinin yalın bir işleyişi ile 7+5=12' nin bir sentetik <span class="ideitalik">a priori</span> yargı olduğu bilgisini ortaya koyarlar. Böylece fenomenler dünyasının bilgisinin geçerliği yasal güvencesini bulmuş olur. Duyarlık <span class="ideitalik">(Sinnlichkeit)</span>, bu fenomenlerin bilgisine malzeme getirir; anlama yetisinin <span class="ideitalik">(Verstand)</span> sentetik ilkeleri ve kategorileri de, bu bilgiye görkemli, gösterişli formunun zorunluluğunu ve genelgeçerliliğini (evrenselliğini) verir. İmgeleme yetisi ise <span class="ideitalik">(Imagination)</span>, transandantal bir çözümleme aracılığıyla duyarlık ile anlama yetisi arasında bir bağ, bir bireşim oluşturur; kavrama bir içerik, görüye (doğrudan sezişe) bir aydınlık ve açıklık sağlar ve <span class="ideitalik">"belirleyici yargı gücüne"</span> de bilinen nesneler üzerine onların hem evrenselliğini (kavram) ve hem de tikelselliğini (görü, sezgi) getirip yüklemesine izin verir. Belirleyici yargı gücü, nesnel bir bilgi; buna ters bir sürece boyun eğen, uyan refleksiyonlu yargı gücü ise, öznel bir kural sağlar. Başka bir deyişle Kant'a göre: <span class="ideitalik">"Kavramlar algısız boş, algı kavramsız, kördür."</span></p>

  <p class="h2baslik">II</p>

  <p class="normal">Kant'ın çıkış noktalarından biri de dogmatizmi ve skeptisizmi yıkmaya yöneliktir: Bu yüzden o, <span class="ideitalik">"Bilginin yerine inancı koydum,"</span> der. Ona göre, duyusal dünya, bilgimizin ve deneyimizin tek verisini oluşturur ve bilgi, duyunun verileri ve olgularıyla mümkün olur. Anlaşılır dünya ise, <span class="ideitalik">"teorik bir yanılsama"</span>dan <span class="ideitalik">(illusion)</span> başka bir şey değildir. Salt aklın gücü yanılsatıcıdır; anlama yetisinin ilkeleri, yukarıda da değindiğimiz gibi, numenler alanına değil, yalnızca fenomenler alanına uygulanabilir; buna da Kant, <span class="ideitalik">"Transandantal Diyalektik"</span> der. Akıl kendi sınırlarını bilmek zorundadır; aklı sınırlamak demek, onun nesnelliğini gerçekleştirmek demektir. İki unsurdan oluşan bilgi, bir yandan duyusal dünya ya da fenomenler ile uzay ve zamana bağlanmıştır; öte yandan, anlaşılır dünya, kendinde şey ya da numenler olarak düşüncenin salt (katkısız) nesnesine bağlanmıştır. Bilginin kaynakları görü (seziş) ve kavramdır. Ama zihin, düşünce aracılığıyla biz, anlaşılır dünyanın bilgisine ulaşamayız. İmdi, uzay ve zaman, her türlü bilginin koşullarını oluştururlar; yani bir nesnenin nesnel gerçekliğe sahip olması için, onun uzay ve zamana yerleştirilmesi gerekir. Başka bir deyişle, uzay ve zaman, Kant'a göre, bütün empirik bilgilerin <span class="ideitalik">a priori</span> formlarıdır. Kant bu konuyu I. Kritiğin, <span class="ideitalik">"Transandantal Estetik"</span> ya da <span class="ideitalik">"Duyarlığın Çözümlenmesi"</span> bölümünde ele alır. Bu iki unsur (uzay ve zaman) tarafından verilen tasarımlar kendi aralarında sonlu akıl tarafından bağlanırlar; ve bu işlem için de salt anlama yetisinin ilkeleri ya da <span class="ideitalik">kategoriler</span> yardımcı olur. I. Kritiğin, <span class="ideitalik">"Transandantal Analitik"</span> bölümünde ele alınan Kategoriler, doğruluğun sınırlarını çizerler ve bunlar bir tözün atributu değil, bir gücün ürünleridirler. Kategoriler, deney sayesinde ortaya konulmuşlardır, ama onu aşarlar; Nicelik, Nitelik, Bağıntı (İlişki) ve Kiplik gibi dört ana başlık altında toplanan bu temel kategoriler aynı zamanda yargı yetisinin sınıflarıdırlar da. Her sınıf, katkısız anlama yetisinin <span class="ideitalik">a priori</span> temel kavramları olan, üç alt kategoriden oluşur: Nicelik: Birlik, Bütünlük, Çokluk. Nitelik: Gerçeklik, Olumsuzlama (Değilleme), Sınırlama. Bağıntı: Öz (Töz), Nedensellik, Karşılıklı olma. Kiplik (Modalite): Olanak (İmkân), Varlık, Zorunluluk. Analitik ve Diyalektik, Transandantal Mantığı kurarlar. Kant'a göre, aklın aslında pratik bir ereği, varmayı amaçladığı pratik bir hedefi vardır; akıl yapıp–etmeye ilişkin bir yetiye sahiptir. Eğer, ona göre, katkısız teorik akıl yanılsatıcı <span class="ideitalik">(illusoire)</span> ise, katkısız pratik akıl yanılmazdır; çünkü o özgürlükle aynı şeydir ve kendi kendisine, kendi otonomisinin (özerkliğinin) sınırlarını çizen, belirleyen kendi ahlak yasalarını verir. İnsanın (doğal) yapısında, düzensizliğe ve günah işlemeye yönelik doğal bir eğilim vardır: Bu eğilim bir tür ahlaksal bir bağımlılık ya da tutsaklıktır. İmdi özgürlük bize hitap eden, buyuran bir buyruk, kumanda eden bir komutandır; o, ahlaksal kuralın biricik varlık nedenidir. Akıl tarafından iradeye yüklenen yasa olan ödev, özgürlüğü tanımamızın bir biçimidir, bir yoludur. Ahlaksallığın bu kesin buyruğu, kategoriktir, mutlaktır, koşulsuz ve evrenseldir. Buradan bilindiği gibi, <span class="ideitalik">"öyle davran ki, eyleminin maksimi iraden tarafından evrensel, genelgeçer bir yasa olarak gösterilsin"</span> kuralı çıkarılır; bu eylemin maksimi, varılacak hedef bakımından, kendinde bir ereğe sahiptir, bu erek düşünen, akıllı varlığın bir ereğidir. Buradan, <span class="ideitalik">"İnsanlığa her zaman, kendinde ve bir başkasında, asla bir araç olarak değil, ama bir amaç olarak davranacak gibi eylemde bulun"</span> genel kuralı çıkmaktadır ki, Kant'a göre, böyle ideal bir dünyada, bu amaçlar (gayeler) cumhuriyetinde, <span class="ideitalik">"Her yurttaş, hem yasa koyucu ve hem de bu yasaya boyun eğen, uyan kimse olacaktır."</span> O halde, <span class="ideitalik">"Özgür ve akla uygun iradelerin cumhuriyetinde hem yasa koyan, hem de ona uyan bir kimse (yurttaş) gibi davran."</span> Doğal bakımdan düzensizliğe, karışıklığa ve günah işlemeye eğilimli olan insan, bu kesin buyrukları <span class="ideitalik">(kategorik imperativ)</span> tam olarak, yetkin bir biçimde yerine getiremez; işte bu yetkin olmayıştan da dinsel çatışmalar doğar; Pratik Aklın genel ilkelerine böylece bazı postülalar bağlanmıştır: <span class="ideitalik">"Tanrının varlığı ve ruhun ölümsüzlüğü"</span>, Pratik Aklın kendi çabasının yararlılığını, onun kullanımının kaçınılmazlığını güvence altına alan postülalardır. İşte bu katkısız teorik aklın hiçbir geçerli kanıt sağlayamadığı bu konuda inanç (iman) kendisini başarıyla öne çıkarır.</p>

  <p class="normal">Bilindiği gibi Kant, öte yandan da ereksellik ve güzellik kavramını çözümlemeye girişmiştir: Güzel, ona göre, kavramsız olarak herkesin genellikle hoşuna giden şeydir (kavramsız, ama evrensel olarak hoşa giden şey); güzellik, ereği olmayan bir erekselliktir. Ereksellik idesi, öznel bir değere sahiptir; teleolojik ilke, zihnimizin kuruluşuna, ruhumuzun yapısına tümüyle bağlı bir zorunluluk olup şu ilkeyi koyar: <span class="ideitalik">"Hiçbir şey boşuna var değildir."</span></p>

  <p class="h2baslik">III</p>

  <p class="normal">Şimdi Kant'ın kritik sferine biraz daha yaklaşalım: Bilindiği gibi Kant, eleştiriden, mümkün deney alanının sınırlanmasını ve bu alanın dışına düşen problemlerin de ayrı tutulmasını anlar. Aklın bir tür ihtiyacından kaynaklanan ve yanıtlamak için yanıp tutuştuğu, her çareye başvurduğu bu problemlerden bazıları şunlardır: Evren, uzay ve zaman içinde sonlu mudur sonsuz mudur? Yalınlık ve bölünmezlik var mıdır yok mudur? Doğal nedensellikten ayrı özgür bir nedensellik var mıdır? Dünya zorunlu bir nedene sahip midir, yoksa o hiçbir nedeni olmayan kendinde bir şey midir? Bu sorular hem savunulabilen, hem de savunulamayan antinomiler, çelişkilerdir. Anlama yetisinden farklı olan akıl düzenleyici bir role sahip olup, onun <span class="ideitalik">"ideleri"</span> birleştirici ilkelerdir; bunlar aklın kurduğu bilgileri yetkinleştirmek ve onları önceden birleştirmek için anlama yetisini zorlarlar. Ama aklın ideleri, kendi başlarına birer bilgi olma gücüne sahip değildirler, çünkü onlar mümkün hiçbir deneye karşılık olamazlar. Antinomiler, Aklın hipotezlerinin gerçek işlevinin –ki düzenleyiciliktir– unutulmasından kaynaklanırlar; başka bir deyişle, antinomiler, deney alanının içine taşınırlar ve gerçekte kendileriyle ilgisi olmayan bir kurucu rolüne bürünürler ya da onlar tam olarak yadsınırlar; çünkü fenomenlerin dünyası gerçeklik ile özdeşleşmiştir. İşte burada Eleştiri, deneyin toprakları içindeki fenomenlerin bilgisinin, duyuüstü gerçekliğin açıklanmasına yeltenmemesini kesin olarak istemiş ve fenomenleri bilgisi ile anlama yetisinin kategorilerinin yasa koyucu kullanımı sırasında Aklın anlaşılabilirliğinin zorunlu ve genelgeçerli olmasına bağlı bulunan düzenleyici idelerin gerçekliği arasında belirgin bir ayrımın varlığını vurgulamıştır. [Burada şu noktayı açıklamakta yarar vardır: Kant'ta, <span class="ideitalik">"Kendinde–şey"</span> (Ding an sich)" ile, <span class="ideitalik">"Noumen"</span> arasında bir ayrılık bulunur: <span class="ideitalik">"Kendinde–şey",</span> duyarlık <span class="ideitalik">(Sinnlichkeit)</span> düzeyindeki bilinemeyen gerçekliktir; <span class="ideitalik">"Noumen"</span> ise, anlama yetisi düzeyindeki bilinemeyen gerçekliktir.] İşte bu yüzden her ikisi de fenomen bilgisinin nesnel niteliğinin (özelliğinin) temeli olarak anlaşılamaz. Ben, Dünya ve Tanrı gibi kavramların durumu; anlama yetisinin yasa koymasını yönlendiren (yöneten) zorunlu ve öznel varsayımlar olarak anlaşılmalıdırlar.</p>

  <p class="normal">Kant düşüncesine göre, insan zihni nesnelerin dayandığı temel ilkeyi, yani, '<span class="ideitalik">Kendinde–şey'</span>i (Ding an sich) ya da '<span class="ideitalik">Noumenon</span>'u bilemez; şeyleri ancak bize göründükleri gibi, birbirleriyle ve bizimle ilişkileri içinde bilebilir. Başka bir deyişle biz, bir şeyin niteliklerini doğru olarak kavrayabiliriz; ama bir şeyin kendisini hiçbir duyusal ya da zihinsel süreç içinde kavrayamayız; '<span class="ideitalik">Kendinde–şey</span>' bilme yetimizin sınırlarının ötesindedir. Kant sisteminde varılan en önemli sonuçlardan biri işte budur. Oysa Hegel, bu problemin çözümünü daha o zamanlar vermişti. Ona göre, eğer bir şeyin bütün niteliklerini biliyorsanız, o şeyin kendisini de biliyorsunuz demektir; geriye yalnızca bu şeyin bizim dışımızda var olması olgusu kalır ki, duyularımız bunu da bize öğrettiği zaman, '<span class="ideitalik">Kendinde–şey'</span>in, Kant'ın o ünlü bilinemez dediği '<span class="ideitalik">Noumenon</span>' alanının son kalıntısı da kavranmış olur. Ancak burada Kant'ın lehine sayılabilecek bir açıklama yapmamız gerekiyor: Doğrusu istenirse, Kant döneminde, doğa nesneleri ve olan bitenler hakkındaki bilgilerimiz o kadar bölük pörçük bir durumdaydı ki, filozofun, her biri üstünde pek az şey bildiğimiz bu nesnelerin gerisinde gizemli bir <span class="ideitalik">"kendi başına şey"</span>in bulunabileceğini sanması mümkün olabiliyordu. Fakat o zamandan bu yana kavranılması olanaksız bu şeyler birbiri arkası sıra kavranılmış, çözümlenmiş, üstelik bilimin dev adımlarıyla aldığı yol sayesinde yeniden üretilmiştir. O dönemde olmasa bile, günümüzde artık hemen her şeyin yeniden üretilmesi, yaratılması söz konusu olabilmektedir. İmdi kendi ürettiğimiz, yarattığımız bir şeye elbette bilinemez bir şey diye bakamayız. Örneğin, XIX. yüzyılın ilk yarısında organik maddeler kimya için işte böyle birer sır dolu nesnelerdi. Oysa biz, şimdi bu organik maddeleri, kimyasal unsurlar aracılığıyla, organik süreçlerin yardımı olmaksızın, birbiri ardınca meydana getirmeyi öğreniyoruz. Modern kimyacılar, kimyasal yapısı bilindiği takdirde, herhangi bir cismi unsurları aracılığıyla sentez yapabileceğimizi söylüyorlar. Bugün artık proteinli yapay cisimler üretme aşamasına gelmiş durumdadır biyokimya sanayii. Yakın bir zamanda en yüksek organik maddeler olan albüminoidlerin yapıları ile ilgili elde ettiğimiz bilgiler sayesinde yapay albüminler üretmememiz için hiçbir neden yoktur, bu başarıldı mı giderek organik yaşam da üretilebilir. Son yarım yüzyıl o kadar hızlı adımlarla geçildi ki aşılan bu evreler çok kısa zamanları oluşturmuşlardır: Atom çağı, Uzay çağı derken günümüzde artık bilgisayar <span class="ideitalik">(computer)</span> ya da bilişim çağını yaşanmaktadır. Acaba Kant bu günleri görebilseydi, bilgisayarların beceri ve başarıları karşısında bunların da bilinemez şeyler olduğunu ve <span class="ideitalik">"Noumenon"</span> alanına ait olduklarını mı söyleyecekti? O, bugün yaşasaydı ne düşünürdü bunu bilmiyoruz, ama eğer bizler de <span class="ideitalik">"Am Anfang war die Tat"</span> (Başlangıçta eylem vardı) önermesine yaslanacak olursak, insan eyleminin, güçlükleri, insan zihninin onları yaratmasından çok önce çözmüş olduğunu söyleyebiliriz.</p>

  <p class="h2baslik">IV</p>

  <p class="normal">Bir bilim teorisi de sayılabilecek olan Kant'ın bilgi öğretisinin (Epistemoloji) kaynağında Hume'un empirizmi ve skeptisizmi ile Newton'un fiziği bulunmaktadır; bizce, Kant'ın bilgi öğretisi, Newton fiziğinin bu alandaki izdüşümünden başka bir şey değildir. Bu bakımdan Kant bir bilim filozofudur da; zaten kişiliğinde bir bilim filozofu için gerekli tüm koşulları da toplamıştır: Onun fizik ve matematikle uğraştığını biliyoruz. Ona göre; <span class="ideitalik">"Bir bilimde ne kadar matematik varsa, o bilim o ölçüde gerçek bir bilimdir."</span> Bu sözü Kant'a söyleten doğrudan doğruya XVII. yüzyılın, XV. ve XVI. yüzyıllardan devraldığı matematiksel bir felsefe kurma girişimiyle kendini gösteren bir tutumun sonucudur. İşte Kant'ın yüzyılı, kendisinden önceki üç yüzyılın bu matematik hayranlığından henüz kurtulamamış ve sonuç olarak da aklın genelgeçer, evrensel, kesin ve pekin bir ürünü, göstergesi olan matematik yöntem, neredeyse her yere sokulmak istenmiştir; aklın bir tür nesnelleşmesi, somutlaşması olan matematik böylece Kant'ın çağında aklı bize gösteren bir ayna gibi anlaşılmış ve her şeyin onunla çözümlenebileceğine inanılmıştır; bu ise bir pan–matematizmden başka bir şey değildir. Kant, I. Kritiğinde <span class="ideitalik">(Kritik der reinen Vernunft)</span>, her türlü bilgimizin deneyle başladığını söyler ve hemen ardından da şunu ekler: <span class="ideitalik">"Evet, ama her şeyi, hatta deneyi de düzenleyen birtakım ilkeler vardır ki bunlar a priori, yani deneyden önce gelen temel ilkelerdir."</span> Bunlar zorunludur, evrenseldirler, yani tersi düşünülemez ve her yerde ve her zaman geçerlidirler. İşte insan zihninde bulunan bu birkaç sarsılmaz ilkeden bazıları şunlardır: Zaman, Uzay, Töz, Nedensellik... İnsan aklının ilkeleri olan bunlar yardımıyla biz deneyi, başka bir deyişle, bilginin konusunu kurarız. Yukarıda da değindiğimiz gibi Kant bu sonuca, Newton fiziğinin güzel matematik yapısı ve başarıları karşısında Leibniz'den uzaklaşıp, Newton'un etkisi altına girerek varmıştır. Newton fiziğinde de, her gerçek bilimsel kuramda olduğu gibi, her şey görelidir; ama bu görelilik (relatiflik), sonunda göreli olmayan iki temele gelip dayanmaktadır: <span class="ideitalik">"Mutlak Zaman"</span> ve <span class="ideitalik">"Mutlak Uzay"</span>. Yine bu fiziğin temel ilkelerinden biri maddenin, yani tözün değişmezliği ve öteki de nedensellik bağının sağlamlığıdır. Böylece birincisi ile şeylerin kaybolup gitmesi önlenmiş olmakta, sonuncusu ile de doğal yasa sağlanmış ve evrende görülen düzenin (mekanizm) bir açıklaması verilmiş olmaktadır. İşte Kant, Newton fiziğinin bu ilkelerini, aklın değişmez ilkeleri olarak almış ve bunları, bilime buyuran, emir veren bir temel haline sokmuş, hatta bunu ahlak ve sanat alanında uygulamaya kalkmıştır. O, bilginin felsefesini yaparken, bilimin doğrudan doğruya kendisine bakarak, bilimde egemen olan ilkeleri (eğer varsa) ortaya çıkaracağı yerde, Newton'un, sarsılmaz olduğunu hiç de uzun uzadıya kanıtlamadığı ilkeleri, aklın ilkeleri haline sokmakla, doğru yolda yanlış adım atarak, aklın bir analizini yapmaya girişmiştir.</p>

  <p class="normal">Peki bunun sonucu ne olmuştur? Bilindiği gibi Kant'ın ölümünden aşağı yukarı yirmi yıl kadar sonra, Eukleides–dışı geometriler kurulmaya başladı. İnsan düşüncesinin sınırlarının bu genişlemesinin Kant'ın bilgi öğretisi bakımından anlamı şudur: Kant'a göre uzay (mekân) aklın değişmez ilkelerinden biridir; uzayın bilimi ise geometridir. Bu niteliğiyle de geometri, tıpkı uzayın kendisi gibi sarsılmaz olacaktır. Burada sarsılmazlığı öne sürülen geometri ise Eukleides'in iki bin yıldan fazla bir zamandan beri biricik doğru ve geçerli olarak kabul edilen sistemidir. Eukleides–dışı geometrinin kurulması ile Eukleides sisteminin bu biricikliği ortadan kaldırılmış oluyordu. Böylece Eukleides geometrisine dayanan Newton fiziği, Newton fiziğine dayanan Kant felsefesi de bir sarsıntı geçiriyordu. Bununla birlikte Kant' tan sonra gelen Kantçı filozoflar, ustalarını kurtarmak için şöyle demişlerdir: Evet, Eukleides–dışı geometriler, gerçi Eukleides geometrisinin biricik geometri olmadığını göstermişlerdir, ama doğa için geçerli geometri yalnız Eukleides geometrisidir; çünkü fiziğimiz, mühendisliğimiz, teknolojimiz hemen her şey Eukleides geometrisine göredir. Evlerimiz, barajlarımız, demiryolu raylarımız, günlük yaşamda göze çarpan her şey Eukleides geometrisine göre yapılmıştır. Fakat günün birinde, XX. yüzyılın başlarında büyük bir fizikçi çıkıp evrenin yapısının da Eukleidesçi olmadığını öne sürdü; ona göre evrenin yapısı, Riemann'ın Eukleides–dışı geometrisine uygun bulunmaktaydı. Bunun üzerine yapılan astronomik gözlemler de bu büyük fizikçinin, Einstein'ın haklı olduğunu deneyle gösterince, Eukleides geometrisinin olduğu gibi, yapısı bu geometriye göre olan uzayın da evrenselliği, sarsılmazlığı ortadan kalkmış oldu. Eukleides geometrisinin ancak ufak, küçük boyutlar için doğru–geçerli bir yaklaştırmadan başka bir şey olmadığı böylece anlaşılmış oldu. Ama bugün hâlâ okullarda, günlük yaşamdaki uygulamalarda bu geometri sağladığı pratik yararlar nedeniyle kullanılmaktadır; zaten dünyamızda da küçük boyutlar söz konusudur. Öte yandan modern atom kuramları, çekirdek fiziği ve bunlardan önce XIX. yüzyılda kurulmuş olan termodinamik de göstermiştir ki, evrende Newton'un ve Kant'ın öne sürdüğü gibi sıkı bir nedensellik de egemen değildir; daha doğrusu, evrende bir nedensellik vardır, ama bu biraz gevşek ve her alanda (atomaltı dünyası) sökmeyen bir nedenselliktir. Evrendeki nedenselliği sıkı bir nedensellik olarak göstermek, tıpkı geometride olduğu gibi, bir yaklaştırmayı tam doğru bir ilke gibi göstermek olur. Çünkü modern bilim de artık ortaya koymuştur ki, doğa yasaları birer istatistik, yani olasılık <span class="ideitalik">(probabilite)</span> yasalarıdırlar. İşte o zaman Newton'un ve asıl Kant'ın sarsılmaz ilkesi olan nedensellik de sarsılmış olmaktadır; doğada tam anlamıyla egemen olan bir determinizmden söz edilememektedir artık. Kant'ın bilgi öğretisinin öbür sarsılmaz dediği ilke için de durum aynıdır. Böylece onun bilgi felsefesi, bilimin ilerlemesiyle yıkılmış oldu.</p>

  <p class="normal">Kant'ın <span class="ideitalik">a priorizm</span> tutkusuyla, yani onun <span class="ideitalik">a priori</span> önermeleri ile deney arasında, birtakım çelişkiler vardır; örneğin, zamanın <span class="ideitalik">a priori</span>'liğinde karar kılmak isteniyorsa, endüksiyondan uzaklaşmak gerekir; yok eğer endüksiyonun geçerliliğinde karar kılmak isteniyorsa o zaman da, zamanın <span class="ideitalik">a priori</span>'liğinden vazgeçmek zorunluluğu vardır. <span class="ideitalik">Kant'ın katı a priori ilkeler sistemi ile deney yoluyla elde edilmiş malzemenin endüksiyon aracılığıyla yorumu arasında bir bağdaşmazlık vardır.</span> Çünkü Kant, "deneyin verdiği malzemenin endüksiyonla yorumu sırasında bu yorumun insan zihnindeki ilkelerle (kategorilerle) çelişmesi halinde nasıl bir tutum içine girilecektir?" sorusuna, <span class="ideitalik">"son söz hakkını ilkelere tanımakla,"</span> cevabını vermiştir. Oysa gerçekte, deney ile kurucu denen ilkeler (kategoriler) arasında çelişkilerin ortaya çıkması bilginin ilerlemesi bakımından kaçınılmazdır ve her zaman mümkündür; ve böyle bir durumda da <span class="ideitalik">"empiri"</span> ile <span class="ideitalik">"ratio"</span> arasındaki etkileşme üstünlüğü zaman zaman birinden ötekine geçebilir. Rasyonel ile empirik olan arasında bire bir bir karşılıklılık (tekabül), olumsal <span class="ideitalik">(contingent)</span> bir karşılıklılıktır. Başka bir deyişle, doğa ile akıl arasındaki tekabül, bire bir karşılığı olma, olumsaldır ve insanın anlama yetisi yalnızca kendi sistemi ile doğada kavranabilir bir düzen kuramaz ve deney de salt rasyonel bir kaskatı sistemle yorumlanamaz. Kant, bilgi kuramının temel sorununu çözümlerken, bilimin analizini yapacağı yerde aklın analizini yapmaya kalkışmıştır. Kant, felsefecilerin yüzyıllık bir kusurundan kendisini tam olarak kurtaramamış ve bilime direktifler vermeye kalkmıştır. İmdi Kant'ın teorik felsefesi, yıkarak yapmaya yönelmiş bir felsefedir. Onun <span class="ideitalik">Salt Aklın Eleştirisi</span>, bu görkemli kavramlar binası, artık günümüzde yalnızca tarihsel bir değer taşımakta, hele 19. ve 20. yüzyıl başlarında yaşayan birçok bilginin sandığı gibi bir <span class="ideitalik">philosophia perennis</span> sayılmamakta, yalnızca Batı uygarlığının zorunlu, ama aşılmış bir basamağı olarak alınmaktadır.</p>

  <p class="h2baslik">V</p>

  <p class="normal"><span class="ideitalik">Katkısız (Salt) Aklın Eleştirisi</span>, <span class="ideitalik">"ortak aklın gizli yargıları"</span>nı gün ışığına çıkarmak, <span class="ideitalik">Pratik Aklın Eleştirisi</span> de, kendisini<span class="ideitalik">, "aklın bir olgusu"</span> olarak sunulan <span class="ideitalik">özgürlüğün</span> zorunluluğunun kesinliği üstünde temellendirmek amacına yöneliktir. Kendinin nedeni olma kesinliği, koşullanmamış bir biçimde, rasyoneldir (akılsal), ama anlaşılır, zihinsel değildir (intellektüel). Ve bu <span class="ideitalik">"iyi irade"</span> adı altında ortaya çıkar. Bu <span class="ideitalik">"iyi irade"</span> kavramı ahlak olgusunun temellendirilmesinde kullanılır. Kant'ın ahlakı bu kesinlik üstüne kurulur. Formel bir ahlak ya da ne olursa olsun insanların uymak zorunda kalacağı empirik birkaç buyruktan soyutlama yaparak çıkarılmış kendisine uyulacak bir şey kurmak için, <span class="ideitalik">özgürlüğün</span> ahlak olgusunun özü olduğunu ve ahlaksal eylemin, öznenin katkısız iradesiyle doğrudan doğruya belirleniminde bulunduğunu kabul etmek gerekir. Kant ahlakı çift başlık taşıyan bir formalizmden başka bir şey değildir: O, ahlak yasası için uygulamanın basit geçici eylemlerinin içeriğinden bir soyutlama yapar; ve özgürlüğün katkısız formunun eylemin ahlaksallığını belirlediğini kabul eder. Kant, dünyanın insana önerdiği farklı empirik amaçların arasında bir seçme yapmasını isteyen özgür iradenin özgürlüğü ile, bu amaçlar ve ahlaksallık arasında bir ayrım yapar: Özgürlük bir ahlaksallıktır; özgür irade ise <span class="ideitalik">(libre artbitre)</span> ahlaki olmayı ya da olmamayı seçebilme gücüdür. Transandantal öznenin, evrensel bir özne olarak, iradenin kendisi tarafından doğrudan doğruya belirlenimi, ahlaksal bir yasa olan evrensel bir yasa değerine sahiptir; çünkü bu yasa, kendisi için istediğini zorunlu olarak herkes için istemeyi gerektirir, eğer onun kendinde bir nedeni olması isteniyorsa. Yasa koyucu form ile özgürlük birbirlerini karşılıklı olarak içerirler; yani birbirleriyle örtüşürler. <span class="ideitalik">"Özgürlük"</span>, yasanın <span class="ideitalik">"ratio essendi"si (bilgi nedeni)</span>dir; yasa da özgürlüğün <span class="ideitalik">"ratio cognoscendi"si (birlik nedeni)</span>dir. İmdi ahlak yasası, aklın formuna göre zorunlu, eylemin formuna göre ise <span class="ideitalik">"kesin buyruktur"</span>; ve ahlaki olarak davranmak demek, tek empirik, hareket ettirici güç olan ödev bilinci içinde hareket etmek demektir. Çünkü insan varlığı sağlıksız duygulanımlardan etkilenmiştir. Bu nedenle ahlak yasasına tek saygı ödev ile gerçekleşir. Töreler metafiziğinin temellendirilişinde Kant, kesin buyruğun <span class="ideitalik">(kategorik imperativ)</span> üç formüle ediliş biçimini verir: 1) <span class="ideitalik">"Öyle davran ki, eyleminin maksimi doğanın evrensel yasasında bulunsun"</span>; 2) <span class="ideitalik">"İnsan kişiliğine her zaman bir amaç olarak bak ve ona hiçbir zaman bir araç gibi davranma"</span>; 3) <span class="ideitalik">"Erekler krallığında hem yasa koyucu ol, hem de yasalara uyan bir yurttaş gibi davran".</span> Kant'a göre, yalnız insanın hakları ve ödevleri vardır; çünkü Tanrı'nın sadece hakları vardır, ama ödevleri yoktur.</p>

  <p class="h2baslik">VI</p>

  <p class="normal">Kant felsefesinde öyle bir yere gelinir ki yaşam, transandantal felsefe için bir sorun oluşturur. Yaşam, hem bireysel ve örgütlü, hem de estetik yanıyla karşımıza çıkar. Estetik alanda sanatsal güzel ve doğal güzel söz konusu edilir. Burada bilgi belirleyici yargı gücü ile tikel olanı, evrensel aracılığıyla kavramamalıdır, ama tikel düşüncenin kendisinde genel olan bir kuralı bulup ortaya çıkarmalıdır. İşte <span class="ideitalik">Yargı Gücünün Eleştirisi</span>, bireyselin bilgisi olan bu problemin çözümü ile uğraşır. Ne var ki Kant'ın öne sürdüğü çözüm çok karışıktır; o, transandantal ilke adını verdiği doğanın formel bir erekselliğini benimser. Bu ilke ile <span class="ideitalik">a priori</span> evrensel bir koşul tasarımlanmış olup, yalnız onun altında şeyler genellikle bilgimizin nesnesi olabilirler. Bu transandantal ilkenin işlevi, bilinemeyen deneyin ve empirik yasaların sistematik tutarlılığını düşünülebilir kılmaktır. Doğaya ve organik cisimlere (bitkiler ve organizmalara) uygulanan genel kural, ereklilik kavramı, bilginin düzenleyici bir ilkesinden başka bir şey olmayıp, refleksiyonlu yargı gücüne, fenomenler düzeni içinde herhangi bir yasa kurmaya izin vermeksizin, bir maksim sağlar. O, bilinecek nesnenin imkânını temellendirmez, ama yalnızca anlama yetisine, <span class="ideitalik">"organik bir ürün"</span> olarak, <span class="ideitalik">"şeylerin bambaşka bir düzeninden doğanın yalın bir mekanizminin düzenine"</span> tanıklık ediyormuş gibi bilgi içinde yol gösterir; bu düzene göre bilinemese de. Kant'ın ereklilik problemine, tarih felsefesi ile ilgili yazılarını eklediğini görüyoruz. III. Kritiğindeki düşüncelerinden çok farklı olan bir tarih felsefesi anlayışı ile Kant, Hegel'in <span class="ideitalik">"Aklın Hilesi"</span> (List der Vernunft) temasını ondan önce işlemiş bulunmaktadır.</p>

  <p class="normal">Kant öğretisi, kritik felsefe, transandantalizm (aşkıncılık) kritisizm, transandantal idealizm gibi çeşitli adlar alır. Onun öğretisi bir doğa metafiziğini (foronomi, dinamik, mekanik, fenomenoloji), bir töreler–ahlak–metafiziğini (hak, ödev, erdem), tarih felsefesini ve rasyonel dini içermekteydi. Öğretisinin bir bilim teorisi ile bir ahlak teorisini de geliştirdiğini, ama bunların kısa zamanda eskidiğini söyleyebiliriz. Ancak yine de Kant Felsefesi'nin etkisi herhangi bir modern filozoftan çok daha derin olmuştur. Onun özgürlük öğretisi Fichte, Schelling ve Hegel gibi romantik filozofların idealist metafiziklerinin temelini oluşturmuştur; aynı zamanda onun sağlam kritik yöntemi de feda edilmemiştir. Yapıtının çok geniş sistematiği ve tek anlamlılıktan uzaklığı nedeniyle onun transandantal felsefesi çok farklı tipten transandantalizmlerin ortaya çıkmasına yol açmıştır. Bunlar arasında Marbourg Okulu, Fenomenoloji ile Heidegger ve de Yeni–Kantçılık sayılabilir. Onun sistemine dayanılarak bilimin yeniden temellendirilmesine ve varlık sorununun yeniden ele alınmasına girişilmiştir. 19. yüzyıldaki ahlak ve varlık kuramlarının ve bilimler teorisinin temelinde Kant felsefesi bulunmaktadır. Yine bir epistemolojinin önkoşulları hazırlanırken, onun felsefesine bir karşı çıkış olmak üzere, bütünleştirici felsefelerin de ortada boy göstermeye başladığına tanık oluyoruz. Ben'in ve Dünya'nın, Tin'in ve Doğa'nın uzlaştırılması açısından Fichte, Schelling ve özellikle de Hegel 19. yüzyıl felsefe sahnesinde rol almış olan filozoflar arasındadırlar. Schopenhauer, kendi felsefe sistemi olan İradecilik (Volontarizm) felsefesini, Kant'ın <span class="ideitalik">"fenomenler"</span> ile <span class="ideitalik">"kendinde–şeyler"</span> arasında yaptığı ayrım üstünde temellendirmiştir. Lotze'nin teleolojik idealizmi de büyük ölçüde Kant'a borçludur varlığını. Yine Kant düşüncesinin taşıdığı bazı psikolojik ve pragmatik öndeyişler, J. F. Fries, Liebmann, Lange, Simmel ve Vaihinger tarafından geliştirilmiştir. Daha yakın zamanlarda Almanya'da bir başka grup kritik yöntemi canlandırarak, metafizik ve psikoloji arasında sağlıklı, pekin bir bağlantı aramışlardır; bu grup arasında Cohen, Natorp, Riehl, Windelband, Rickert, Husserl, Heidegger ve E. Cassirer bulunur. Son zamanlara değin İngiliz ve Amerikan idealist filozofları arasından Caird, Green, Bradley, Howison ve Royce gibileri, Kant'ın felsefesini daha çok Hegel'ci bir gözle görmüşler ve yorumlamışlardır. Fransa'da Renouvier'nin Fenomenizm felsefesi de Kant'ın etkilerini taşır. Kant, bütün değişme ve gelişmelere karşın, felsefe tarihindeki yerini bugün de büyük bir başarıyla korumakta, her düşünürün kendisine zorunlu olarak başvurmak durumunda kaldığı bir uğrak görünümünü sürdürmektedir. Günümüzde onun düşüncelerine katılsın ya da katılmasın pek çok filozof ve bilimadamının Kant'ın görüşlerine başvurduklarına tanık oluyoruz. (K. R. Popper, B. Russell, J. Derrida, A. Einstein, W. Heisenberg ve Frankfurt Okulu filozofları). Burada son olarak Hegel'in Spinoza için söylemiş olduğu bir sözün Kant için de geçerli olduğunu vurgulayarak yazımızı bitirelim:</p>

  <p class="normal"><span class="ideitalik">"Filozof olmak isteyen herkes, önce Kantçı olmasını bilmelidir."</span></p>
</body>
</html>
