<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>NYG0131.html</title>

<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_6">Üçüncü Bölüm</h1>
				<p class="normalnesililk">“Duydunuz mu, hey? Şatiyö, yine kervanlarımızı basmış!”</p>
				<p class="normalnesil">“Bu serkeş de çok oluyor ha, dersini vermek var, ama nedense Sultan Selâhaddin’imiz kımıldamıyor.”</p>
				<p class="normalnesil">“Rahata mı alıştı, dersin?”</p>
				<p class="normalnesil">“O ne biçim söz öyle! Sultan hiç rahatını düşünür mü? Bir bildiği olacak.”</p>
				<p class="normalnesil">“İyi ama baksana, İzzeddin Mesut da Kudüs Kralı ile birleşip hudutlarımızı ihlâl ediyor, Sultanda hâlâ bir kıpırdanma yok.”</p>
				<p class="normalnesil">“Aklın ermez. Sultanca işlere aklın erse sultan olurdun, bırak dilediği gibi hareket etsin. Bana sorarsan bir bildiği var, derim. Görmedin mi, Hıns Raban’a taarruz eden Kılıç Arslan’ı Takıyüddin marifetiyle bozdu, bozmakla kalmadı. ‘Ben küffarla uğraşırken, İslâm’ın mukaddes beldesi Kudüs’ü zapta çalışırken siz Müslüman olmakla gaile çıkarırsınız, hiç yakışır mı?’ diye haber salaraktan, kılıç dersi yanında, gönül dersini de verdi.”</p>
				<p class="normalnesil">‘Peki, Kılıç Arslan taarruzundan vazgeçti mi?”</p>
				<p class="normalnesil">“Helbet, özür beyan edip, ‘Bilemedim, gafil davrandım, daha doğrusu Kudüs Kralı ile Haşhaşîlerin Reisi beni aldattı’ deyip ülkesine geri çekildi.”</p>
				<p class="normalnesil">“Yahu, aklıma sığıştıramıyorum, şu küçük asker aklıma sığıştıramıyorum, kardaş. Neden dersen, herhalde, aklımın yetmemesinden. Biz Kudüs’ü küffarın elinden alarak Müslümanlara iadeyi düşünürüz; öte yandan Müslüman sultanlar, atabekler, emirler küffarla işbirliğine girişir, bizi arkadan vurur, bizimle birleşecekleri yerde bize karşı küffarla birleşirler. Taaccüp!”</p>
				<p class="normalnesil">“Sultanımızın da elini kolunu bağlayan bu husustur işte, aşağı tükürsen sakal, yukarı tükürsen bıyık. Selçuklu gaile çıkardı üstüne varacaksın, varmaklığın lâzım, velâkin o da senin gibi Müslüman’dır, askerleri Müslüman askerler, nasıl kılıç üşürüp, hangi yürekle muharebeye tutuşacaksın? İzzeddin Mesud’un gailesi de böyle işte. Baksan o da Müslüman, yanındakiler İslâm askeri. Nasıl kıracaksın? Sultanımızı düşündüren, üzen budur. Yoksa dünyanın bütün Hıristiyanları birleşip üstüne gelseler zerre perva etmez, kırar geçer, vurur alır. Ama İslâm askerini diktin mi karşısına, mecburi durur. Eli varmaz ki, kılıç çeksin. Son ana kadar bekler. Bekler ki, kendiliğinden hatalarını anlasınlar, tövbekâr olup gaileyi kaldırsınlar.”</p>
				<p class="normalnesil">“Kaldırmazlar.”</p>
				<p class="normalnesil">“Kaldırmayınca iş işten geçer. Sulh yollarının tamamını deneyip sulha ulaşılmadığı görüldükte son söz kılıca kalır.”</p>
				<p class="normalnesil">“Yani şimdi o kerteye geldi mi iş?”</p>
				<p class="normalnesil">“Geçmek üzeredir kertesi. Geldi de geçmek üzeredir. Derim ki bugünlerde sefer hazırlığına başlanır. Binilir İzzeddin Mesud’un tepesine, dersi verilir. Küffarla ortaklık kurmanın da hesabı bir güzel sorulur. Dün Halep’ten elçiler geldiydi duydun mu?”</p>
				<p class="normalnesil">“Duydum da İzzeddin Mesud’dan mı diye meraka düştüm.”</p>
				<p class="normalnesil">“Yok. Doğrudan Halep Müslümanlarının temsilcileri geldi. Niçin dersen, Sultanımıza yalvarmak için: Gel Halep’i al, bizi İzzeddin Mesud’dan kurtar, keyfi idaresine son verip, İslâm adaletinin hükmü mucibince idare edilmemizi temin et diye yalvarmak için.”</p>
				<p class="normalnesil">“Aman, essah mı bu?”</p>
				<p class="normalnesil">“Elbette, Halit anlattıydı bana. Bilirsin Sultanımızın yakınıdır, dizi dibinden ayrılmayan gayretli hamiyetli arkadaşıdır. İşte de gendisi. Hey, Halit serdarım! Azıcık eğleşebilir miydin?”</p>
				<p class="normalnesil">Durdu:</p>
				<p class="normalnesil">“Ne vardı?”</p>
				<p class="normalnesil">“Şeyi konuşurduk da Seyyid Ali kardaşımla, Halit serdarım, hani Halep’ten gelen heyeti...”</p>
				<p class="normalnesil">“Ya, geldiler. Sultanımıza Halep’i fethederek Haleplileri İslâm adaletine kavuşturmasını söylediler. Sultanımız öyle duygulandı ki, bir an ağlayacak sandım. Sesi titremeye kondu; gayri İzzeddin’i ve dahi İslâm adaletinden sapan bütün emirleri kılıçla doğrultmaktan başka çare kalmamıştır, dedi. Varalım istendiği gibi dersini verelim, dedi. Bir sabah da ulemayı toplayıp istişareye oturdu. Neticede bir beyanname yazıldı. Nah, elimdeki tomar o beyannamedir, dağıtacağım. Alın birazını da siz dağıtın. Askerlere, halka dağıtın. Ayrıca bu beyannameler dost, düşman bütün krallara, sultanlara ve emirlere de ulaştırılmak üzere elçiler çıkarıldı. Yakında seferlerimiz var kardaşlar, seferimiz.”</p>
				<p class="normalnesil">Halit yanlarından ayrıldıktan sonra Seyyid Ali:</p>
				<p class="normalnesil">“Okusana” dedi yanındakine, “bilirsin okumuş yazmışlığım yoktur. Dağıtacağım şeyin ne olduğunu bilmek isterim.”</p>
				<p class="normalnesil">Okudu, ama Seyyid Ali pek bir şey anlayamadı:</p>
				<p class="normalnesil">“Ulema dilinden yazılmış, gurban olayım şunu biraz açıver, ha.”</p>
				<p class="normalnesil">“Açması felan şu: Senin anlayacağın, Sultanımız fetva almış, Ulema diyor ki, İslam aleyhine küffarla işbirliği edenlerin saltanat ve atabeklik hakları kalkar, üzerlerine gitmek caiz olur.”</p>
				<p class="normalnesil">“Ama bir sürü şey yazıyor, tuttun bir cümlede geçiştirdin.”</p>
				<p class="normalnesil">“Yalnız ulemanınkini söyledim, daha Sultanımızın sözleri var.”</p>
				<p class="normalnesil">“O mübarek ne demekte?”</p>
				<p class="normalnesil">“Vaktiyle, Hilâfet makamı tarafından, kendisine gönderilen saltanat beratı, Mısır ile Suriye’yi bir tamam içine alan topraklarda hüküm sürmesine kaim iken, sırf Müslümanlar arasına kılıç girmesin diye, adavet zuhur etmesin diye, Halep taraflarını teberrüken Salih İsmail’e terk ettiğini, ama onun ölümüyle yerine geçen İzzeddin Mesud’un küffarla işbirliği yaparak bir Müslüman’a yakışmaz hareketlerde bulunduğunu, bu hareketleriyle şahsına karşı olmaktan ziyade İslâma karşı suç işlediğini beyan ile ulema fetvasınca amel edilip İzzeddin’in üzerine gidileceğini söylüyor.”</p>
				<p class="normalnesil">“Hay ağzına gurban olduğum, ne de güzel anlattın. Sahi bu bilgeliğinle seni vezir yapsalar yeridir.”</p>
				<p class="ortayazi">* * *</p>
				<p class="normalnesil">İslam ordusu bir sabah Mısır’dan kalktı, yürüdü.</p>
				<p class="normalnesil">Bir başka sabah vurdu Reha Kalesi’ni, ardından Hıns’ı...</p>
				<p class="normalnesil">Sonra Keyf, Rakka, Nusaybin, Ayıntap, Diyarıbekr, Hadım...</p>
				<p class="normalnesil">Ve Halep...</p>
				<p class="normalnesil">Halepliler bir sabah uyandıklarında şehrin muhasara edildiğini gördüler. Sanki anlaşmış gibi Halep emirinin sarayı önünde toplandılar. Şehrin teslimini istediler.</p>
				<p class="normalnesil">Emirin tereddüdü, halkın kararlı tutumu karşısında çabuk eridi. Çıktı, verdi şehrin anahtarlarım Sultan Selâhaddin’e.</p>
				<p class="normalnesil">“Boynum kıldan incedir Sultanım, emirlerinize muntazırım, dilediğiniz gibi beni cezalandırınız.”</p>
				<p class="normalnesil">Sultanın engin şefkati, öfkesini sildi süpürdü.</p>
				<p class="normalnesil">“Biraz geç bile olsa hatadan dönebilenler fazıl insanlardır. Binaenaleyh fazıl insanlardan istifade etmek isteriz. Seni Sincan’a vali nasbeyledik, mübarek ola.”</p>
				<p class="normalnesil">Kalktı, çıbanbaşına yürüdü: Musul’a.</p>
				<p class="normalnesil">Musul halkı dahi Halepliler gibi şehri Sultana teslim için karar aldılar, ama üzerlerine tepeden tırnağa silahlı asker sev kedilince kararlarını tatbike koyamadan dağıldılar. Yine de canlarını dişlerine takıp bir gece bazıları kaleyi terk ile Sultanın huzuruna çıktı.</p>
				<p class="normalnesil">“Sultanım, şehirde birkaç sene yetecek kadar bol erzak vardır. Kuru muhasaranın netice vereceğini ummuyoruz. Taarruzla fethetmeniz lâzımdır.”</p>
				<p class="normalnesil">Sultan Selâhaddin Musul’u fethedecek güçte idi. Ne yazık ki, Müslüman kanı dökülsün istemiyordu.</p>
				<p class="normalnesil">“Biraz bekleyelim, sizce bu işin başka yolu yok mudur?”</p>
				<p class="normalnesil">“Belki vardır Sultanım, ama zorcadır. Şu nehrin yolunu değiştirip şehri susuz bırakmak icab eder ki, fazlaca çalışma gerektirir.”</p>
				<p class="normalnesil">“Şehirdeki Müslümanlar susuz kalacak.”</p>
				<p class="normalnesil">“Biz çoktan razıyız Sultanım, İzzeddin’in emir diye bıraktığı adam, zulümde küffar kullarını dahi fersah fersah geride bırakır. Susuzluktan telef olmaya razıyız, hiç değilse sağ kalanlar İslâm adaletine kavuşur.”</p>
				<p class="normalnesil">Sultan başını başka tarafa çevirdi. Eyyûbî emirlerinden bazıları gözyaşlarını sel sel bıraktılar, bazıları Sultanın yaptığını yaptılar, gözyaşlarını gizlemek için ya, çadırdan dışarı çıktılar veya başlarını başka taraflara çevirdiler.</p>
				<p class="normalnesil">Sultan:</p>
				<p class="normalnesil">‘Teklifinizi kumandanlarımla istişare etmem lâzım” dedi. “Siz susuzluktan kırılmayı göze alırsınız, velâkin hiçbir şeyden haberi olmayan sabileri de düşünmemiz icab eder. Bazı basiretsiz emirlerin çerağına ve masumları yakmak, ne olursa olsun, kolay kabul edilebilecek iş değildir.”</p>
				<p class="normalnesil">Aynı gece Kudüs canibinden gelen bir haberci Kral Budin’in öldüğünü, yerine Gui dö Lusignan’ın tahta geçtiğini bildirdi.</p>
				<p class="normalnesil">Sultan, Bilâl ile Osman’ı hemen huzuruna istedi.</p>
				<p class="normalnesil">“Varın Kudüs’e gidin” dedi. “Kral’ın ani ölümünü araştırın. Bana öyle geliyor ki bu işte azim düşmanımız Kont Röno dö Şantiyö’nün parmağı var. Son durumu da soruşturun. Mukadderse Kudüs’te karşılaşırız.”</p>
				<p class="normalnesil">Osman için için seviniyor, ama Bilâl fark etmesin diye sevincini sezdirmemeye çalışıyordu. Dışarı çıktıklarında:</p>
				<p class="normalnesil">“Doğrusu Sultanın emri olmasa Kudüs’e gitmezdim” dedi. “Burada cenk varken Kudüs’e gidip bomboş gezmek canımı sıkıyor.”</p>
				<p class="normalnesil">Bilâl, bu serzenişin engin bir sevince maske olarak kullanıldığını pekâlâ biliyordu:</p>
				<p class="normalnesil">“İstersen kal” dedi muzip muzip gülerek. “Bir başkasını bulur onunla giderim. Ne dersin?”</p>
				<p class="normalnesil">“Hiç öyle şey olur mu, biz bunca yılın arkadaşıyız.”</p>
				<p class="normalnesil">“İyi ya işte, arkadaşım olduğun için bir fedakârlık yapıyorum. İstersen gelme, burada kal, cenk et diyorum.”</p>
				<p class="normalnesil">“Sultanım razı olmaz ki...”</p>
				<p class="normalnesil">“Orasına karışma, razı etmek bana ait.”</p>
				<p class="normalnesil">Osman ters ters arkadaşına baktı.</p>
				<p class="normalnesil">“Kendini çok akıllı sanıyorsun, değil mi?” dedi kızgınca. “Aklın sıra faka bastıracaksın, aklın sıra Kudüs’e gitmeye can attığımı söyleteceksin. Eeeh, ille de söylememi istiyorsan, söyleyim. Kudüs’e gitmeye can atıyorum, oldu mu şimdi?”</p>
				<p class="normalnesil">“Oldu ya, dobra konuşmak yaraşıyor sana.”</p>
				<p class="normalnesil">Atlanıp yıldızlara karıştılar.</p>
				<p class="ortayazi">* * *</p>
				<p class="normalnesil">Kudüs Kralı Budin’in ölüm haberi, İzzeddin Mesud’u kara kara düşündürmeye yetmişti. Yeni Kralı tanımıyordu, bu yüzden anlaşmaya sadık kalıp kalmayacağını da bilmiyordu. Ya Sultanın karşısında tek başına bırakırsa, diye korkuyor, o takdirde değil topraklarını, canını bile kurtaramayacağını hesaplıyordu. En iyisi yol yakınken dönmeli, Sultana aldığı topraklar kendisinde kalmak kaydıyla sulh teklif etmeliydi. Kabul etmezse hali yaman olacaktı. O takdirde yeni müttefikler araması gerekecekti. Belki Bizans yardım ederdi, belki de Kılıç Arslan yahut halife. Hepsine başvuracak, gerekirse Papa’ya durumu bildirip Kudüs’ün alınmasını önlemek için birleşme teklif edecekti.</p>
				<p class="normalnesil">Sultan Selâhaddin o sıra dört yıllık Suriye seferinin meşakkatine yenikti. Birdenbire ârız olan bir illetin pençesinde hayat mücadelesi veriyordu. Böyleyken İzzeddin Mesud’un elçilerini giyinik ve ayakta karşıladı. Acılarını içine gömerek, bir şey sezdirmemeye çalıştı. Sağlam zamanlarında olduğu kadar heybetli ve son derece azimli, pazarlığa tutuştu. Elçiler tam selâhiyetle gelmişlerdi. Güya İzzeddin Mesud, Müslüman kanı aksın istemiyordu. Kötü bir yanlışlık vardı, bu yanlışlığın tamir edilmesini arzu ediyordu.</p>
				<p class="normalnesil">“Yanlışlığı yapan biz değiliz,” diye gürledi Sultan Selâhaddin. “Sultanınız yapmıştır, tamir etmek de ona düşer. Dileklerinde samimi ise bize tâbi olduğunu ilan etsin ve rahat durduğu, anlaşmayı bozmadığı müddetçe Fırat’ın öbür yakasında, bize her yıl vergisini muntazam ödeme kaydıyla hüküm sürsün. Kabul ederse himayemizde bulunacak, kabul etmezse elinde avucunda ne var, ne yok alıp gazilere dağıtacağız. Gayri Budin de öldüğüne göre Kudüs karışmıştır. Yeni düzen kurulana kadar kimsenin size yardımı olmaz.</p>
				<p class="normalnesil">Sultanınız teklifimi kabul etmek zorundadır, aksi halde başına gelecekleri düşünsün.”</p>
				<p class="normalnesil">Budin’in ölüm haberini Sultan Selâhaddin’in bilmediğini sanan elçiler, şaşkınlıkla bakıştılar. Doğrusu durumu çok iyi değerlendiriyordu. Ne halde bulunduklarını ayan beyan biliyordu. Yapacak tek şey vardı.</p>
				<p class="normalnesil">“Kabul ediyoruz, Sultan İzzeddin Mesut adına kabul ediyoruz.”</p>
				<p class="normalnesil">Bir ahidname yazılıp karşılıklı mühürlendi.</p>
				<p class="normalnesil">Sultan dönüş hazırlığı yapılmasını emretti.</p>
				<p class="normalnesil">Hareket edecekleri gün Papa tarafından gelen elçilerle görüştü. Aralarında yeni Kudüs Kralı Gui’nin de temsilcisi vardı. Papa muharebelere bir süre ara verilmesini istiyor, anlaşmaya varıldığı takdirde Hıristiyanların bu anlaşma hükümlerine riayet edeceklerini taahhüt ediyordu.</p>
				<p class="normalnesil">Sultan, mütecaviz olmadığını belki yüzüncü defa ispatlayarak bu teklifi de geri çevirmedi.</p>
				<p class="normalnesil">“Gerçi” dedi, “şimdiye kadar yapılan anlaşmaların tamamı Kudüs kralları veya krallığa tâbi şövalyeler tarafından bozulmuştur. Tecrübelerime istinaden şimdi yaptığımız anlaşmanın dahi kısa zaman içinde çiğneneceğini biliyorum. Bununla birlikte, madem anlaşma isteniyor ve madem anlaşma metnine sadık kalınacağı bizzat Papa tarafından tekeffül ediliyor bir denemeye daha girelim bakalım, devran ne gösterir? Yalnız bir isteğim var: Durmadan çapulculuk yapıp hayvanlarımıza tecavüz eden, hudut köylerimizi taciz eyleyen Kont Şatiyö menedilmelidir. Anlaşmadan sonra herhangi bir tecâvüz vaki olursa bunu ihlâl addedip misliyle mukabele eyleyeceğimizi şimdiden bilmenizi isterim.”</p>
				<p class="normalnesil">Papanın elçileri, Kontu tecavüzden menedeceklerini, temin ettiler ve dört yıllık mütareke gerçekleşti. Artık Eyyûbîler bir müddet dinlenebilecekler, imar ve iskâna vakit ayırabileceklerdi. Sultan ise sürekli seferler yüzünden hayli ihmâl ettiği hastalığını tedavi ettirebilecekti. Bu niyetle Mısır’a dönüldü.</p>
				<p class="ortayazi">* * *</p>
				<p class="normalnesil">Bilâl tam aramaktan vazgeçmelerini söyleyecekti ki Osman nefes nefese döndü:</p>
				<p class="normalnesil">“Burası,” dedi, “aynen tarif ettiği gibi.”</p>
				<p class="normalnesil">Bilâl bıkkın bir el işmarı yaptı:</p>
				<p class="normalnesil">“Biliyordun da kaç kere burdan geçtik, niye o zaman söylemedin?”</p>
				<p class="normalnesil">“Emin olmamıştım.”</p>
				<p class="normalnesil">“Ama şimdi eminsin.”</p>
				<p class="normalnesil">“Öyle, konuşacağımıza kapıyı tıkırdatsak ne dersin?”</p>
				<p class="normalnesil">‘Tıkırdat derim.”</p>
				<p class="normalnesil">Osman kapıya yanaştı. Demir kulpu birkaç kere vurdu.</p>
				<p class="normalnesil">“Kuşkulanman yersiz” dedi Bilâl, arkadaşım cesaretlendirmek için, “biliyorsun, bizimkilerle bunlar dört yıllık anlaşma yaptılar, o yüzden ben kamburumu attım, sen topallamayı terk ettin, hâlâ çekingen durursun.”</p>
				<p class="normalnesil">“Bilmem ki, eski alışkanlıktan olmalı. Hem canım Kudüs Kralı’nın şimdiye kadar anlaşmayı ihlâl etmediği ne malum?”</p>
				<p class="normalnesil">Kapı aralanınca sustular, bir kocakarı başı gözüktü. Osman:</p>
				<p class="normalnesil">“Burası Vanek’in evi mi?” diye sordu. ‘Taşçı ustası Vanek’in.”</p>
				<p class="normalnesil">Kadın bir süre süzdü karşısındakini, sonra gözlerini gerilere kaydırıp Bilâl’i tetkik etti.</p>
				<p class="normalnesil">“Birinizden birini tanır gibiyim” dedi, “hadi girin, burası Vanek ustanın evidir.”</p>
				<p class="normalnesil">“Kim geldi?” diye sordu boğuk bir erkek sesi.</p>
				<p class="normalnesil">Osman Vanek’in sesini tanımıştı.</p>
				<p class="normalnesil">“Biz geldik Vanek usta, Eyyûbîlerden Osman’la arkadaşı Bilâl. Nerelerdesin?”</p>
				<p class="normalnesil">Bacanın içinden bir şey düştü yanmayan ocağa, yüzü gözü kurum içinde kara bir adam.</p>
				<p class="normalnesil">“Buradayım yiğit Osman, yahu sesini tanıyamadım az daha şöyle bir kucaklaşalım ha.”</p>
				<p class="normalnesil">Kuruma bulanmış olduğunu fark edince vazgeçti:</p>
				<p class="normalnesil">“Baca tıkanmıştı kurumdan, temizleyeyim demiştim, rahatınıza bakın bir yol, üstümü değişip geleyim.”</p>
				<p class="normalnesil">Değişti, geldi.</p>
				<p class="normalnesil">Kucakladı misafirlerini.</p>
				<p class="normalnesil">Oturdular.</p>
				<p class="normalnesil">“E, anlatın bakalım, hangi rüzgâr sürüdü getirdi yiğit Osman, yoksa o malûm rüzgâr mı?”</p>
				<p class="normalnesil">Osman Bilâl’e baktı, alaycı gülüşünü takınmıştı:</p>
				<p class="normalnesil">“Gelmişken şöyle uğrayıp hatırını soralım dedik, Vanek usta.”</p>
				<p class="normalnesil">Vanek usta dikilip duran karısına:</p>
				<p class="normalnesil">“Hatırlı misafirlerimize şu nadide şerbetlerinden getirsene” dedi çıkışır gibi, “sakın şarap marap sunayım deme, başından aşağı boca ederler.”</p>
				<p class="normalnesil">“Sanki bilmez miyim Müslümanların şarap içmediğini, niye getirecekmişim bildiğim halde, hurma şerbeti getiririm, soğuk soğuk.”</p>
				<p class="normalnesil">Savuştu.</p>
				<p class="normalnesil">“Daha Vanek usta, ne var ne yok?”</p>
				<p class="normalnesil">Hep bir yere gelmek istiyor, fakat Bilâl’in müstehzi bakışlarından ürktüğü için mevzu etrafında dolanıp duruyordu. Bilâl arkadaşının haline acıdı:</p>
				<p class="normalnesil">“Aslında Vanek usta, yeşil pancurların gerisinde ne var ne yok diye sorulur, ondan haber verirsen yaman iş yapmış olacaksın.”</p>
				<p class="normalnesil">“Ha,” dedi, güldü Vanek, “yaramazlık yok, velâkin karışıklığın bini bir paraya.”</p>
				<p class="normalnesil">Osman top gibi patladı:</p>
				<p class="normalnesil">Aman Vanek usta bir yol açıver neymiş?”</p>
				<p class="normalnesil">“Ne olsun, meğerki Şatiyö domuzu kızın babasını öldürtmüş. Gözleriyle vaziyeti gören kumandan Corç gelmiş her şeyi Sonya’ya anlatmış. Kızda bir nefret yoğunlaşmış ki, değmeyin gitsin. Varmış Kral Budin’in huzuruna o zamanlar Budin sağ ve salim, böyle iken böyle demiş, babamın kanını isterim demiş. Budin, oldu olası Şatiyö’den nefret etmekte, lâkin pek diş geçirememekte, biraz zırhlı çapulcularından ürkmekte; kızı duymasıylan bir punduna getirip zırhlı çapulcularını Kerak’a salması ve Şatiyö’yü desteksiz bırakması bir olmuş. Çağırmış yanına, çağırmış olayı gören kumandanları da yanına. Bu Şatiyö alçağı böyle iken böyle yaptı mı, diye sormuş. Elhak yaptı demişler. Fırsat bu fırsattır diye attırmış zindana. Kilit üstüne de kilit vurdurmuş üzerine.”</p>
				<p class="normalnesil">“Sonya’ya gelsene” diye acelelendi Osman.</p>
				<p class="normalnesil">Bilâl kıkırdadı.</p>
				<p class="normalnesil">“Yavaş yavaş gelmedeyim” diye devam etti Vanek. “Zaten hep Sonya’nın etrafında dönmedeyim; ne diyordum? Evet, zindana attırmış, kilit üstüne kilit vurdurmuş.”</p>
				<p class="normalnesil">Bıyık altı güldü:</p>
				<p class="normalnesil">“Şatiyö’nün çapulcuları bir gün dönmüşler Kudüs’e, haberi alınca afallamışlar, yekten kuvvetlerine güvenemediklerinden hileye başvurmuşlar. Gece basmışlar zindanı, Şatiyö’yü kurtarmışlar. Ve o sabah Kudüs Kralı Budin’i yatağında ölü bulmuşlar.”</p>
				<p class="normalnesil">“Kılıçlanmış mı?”</p>
				<p class="normalnesil">Başını iki yana salladı:</p>
				<p class="normalnesil">“Zehirlenmiş. Zorlu zehir katılmış sütüne. Gece yarısı uyandığında âdetiymiş toprağı bol olasıca, ille de bir bardak keçi sütü içermiş. Bu içtiği sonuncusu olmuş; halka kalsa Şatiyö’nün marifetidir diyor, Kralın şerbetçibaşısını altınla kandırmış da üstüne zehir kattırmış diyor; askere kalsa bu işi yeni Kral Gui yaptırdı diyor. Şatiyö’nün başıboş çapulcularıyla anlaştı, onları saraya soktu, bir yandan Şatiyö’nün kurtulmasını sağlarken öte yandan şerbetçiyi tavlayıp sütüne zehir attırmış diyor. Hangisi doğru derseniz bilemeyeceğim. İkisi de olabilir. Gui de böyle dalavereli işlere yatkıncadır. Neyse, lâfı yeterince geveledik, Sonya’ya gelince..</p>
				<p class="normalnesil">Soluklandı. O soluklanırken Osman’ın bütün bütün soluğu kesildi, ihtiyar kadının uzattığı şerbetle ıslattı kupkuru gırtlağını.</p>
				<p class="normalnesil">“Anlatsana!” dedi tahammülsüz.</p>
				<p class="normalnesil">Vanek, hiç acele etmeden şerbetini yudumluyordu. Her yudumu önce ağzına dolduruyor, ağzının içinde bir müddet evirip çeviriyor, sonra guruldatarak yutuyordu.</p>
				<p class="normalnesil">“Haydi Vanek!”</p>
				<p class="normalnesil">Osman’ı meraklandırmaktan zevklenir gibiydi. Bir ara Bilâl’le gözleri buluşunca gözünü kırptı. Şerbet tasını ağzından alarak:</p>
				<p class="normalnesil">“Senin arkadaşın çok meraklı, ha!” dedi Bilâl’e. “Bir solukta anlatayım ister.”</p>
				<p class="normalnesil">“Öldürmek mi istiyorsun çocuğu. Baksana, yüreğinin yalımları ağzından burnundan gelmekte. Hadi, bir himmet anlatıver de rahatlasın fıkara.”</p>
				<p class="normalnesil">Gözünün bütün külünü arkadaşına boca etti Osman:</p>
				<p class="normalnesil">“Sussana be!” diye çıkıştı.</p>
				<p class="normalnesil">Döndü Vanek’e:</p>
				<p class="normalnesil">“Anlatacak mısın?”</p>
				<p class="normalnesil">“Tabii anlatacağım, ağzımı bunun için ıslatırım ya. Sonya iyidir merak etme. Kötü günler geçirdi, şimdi iyidir. Şatiyö fena takmıştı kancayı, Gui kral olduktan sonra da gün doğmuştu. Sanki Kral Gui değil Şatiyö idi. Dilediğini yapmakta serbestti. Bu hal aralarında gizli bir anlaşmanın varlığını ispat eder. Sahi, Sonya’ya yaptıklarını hikâye edecektim. En iyisi baştan alayım.”</p>
				<p class="normalnesil">“Aman!” dedi çağladı Osman.</p>
				<p class="normalnesil">Vanek elini kaldırdı havaya, susturdu:</p>
				<p class="normalnesil">“Korkma canım, teey en baştan alacağım, Sonya’yı baştan anlatacağım. Çöpçatanlıkta benim kocakarının üstüne yoktur. Şimdiye kadar kaç çiftin arasını bulmuşluğu var. Hey kocakarı, kaç çifti baş-göz ettin ömrün boyu?”</p>
				<p class="normalnesil">Mutfaktan cevap yetiştirdi kadın:</p>
				<p class="normalnesil">“Çetele mi tuttun haybunak, nereden bileceğim.”</p>
				<p class="normalnesil">“Duydunuz işte, sayısını gendi de bilmez. Adeta meslek edinmiş çöpçatanlığı, iş edinmiştir. Geldiğimde Sonya’ya gönderdim. Seni bir güzel tarif ettirdim Osman, kocakarı eminim görmüşten iyi tarif etti.”</p>
				<p class="normalnesil">Duymuştu mutfaktan, kapıya çıktı:</p>
				<p class="normalnesil">“Hay, ben de görür görmez bu yiğidi tanır gibi olmuştum, meğer tarifinden ötürü, hay ki, çıkaramadım diye de ihtiyarlamışım besbelli.”</p>
				<p class="normalnesil">Mutfağına geri döndü.</p>
				<p class="normalnesil">“Ne yapar yapar kocakarı, sevdirmek istediği birini sevdirir. Seni dahi sevdirdi Sonya’ya, görmeden âşık etmeyi başardı. Yolunu kolladı nice yıl ve aşkına tutunup Şatiyö’nün alçaklıklarına göğüs gerdi. Zorla kaldırmaya kalkıştı bir ara, yapar mı yapardı. Baktık olmayacak, Sonya’cığı önce davranıp biz kaçırdık.”</p>
				<p class="normalnesil">“Nereye?”</p>
				<p class="normalnesil">“Aklımız sıra en emin yere, manastıra.”</p>
				<p class="normalnesil">“Aklımız sıra dedin.”</p>
				<p class="normalnesil">“Öyle mi dedim, eh öyle dedimse öyledir. Bu papaz kısmını kitaplardaki azizlerle karıştırırız besbelli, insan olduklarını unuturuz; rahat vermediler kıza.”</p>
				<p class="normalnesil">“Manastırda ha?”</p>
				<p class="normalnesil">“Ya, manastırda... Rahat vermediler. Papazından zangocuna kadar ardı sıra düştüler. Cennet vaad edip karşılığında namusunu istediler.”</p>
				<p class="normalnesil">“Vay vicdansızlar.”</p>
				<p class="normalnesil">“Yavaş, çarpılırsın yahu, papazlardan bahsetmekteyiz. Aziz peder diyeceksin, namussuz denir mi?”</p>
				<p class="normalnesil">Buruk buruk güldü:</p>
				<p class="normalnesil">“Baktık orda da rahat yok, başka bir yol bulmayı kurduk. Karı-koca düşün ha düşün. Sonunda yol gendiliğinden gözüktü. Bir gece baktık ki, Sonya gelmiş. Dayanamamış gelmiş. Kapınızda hizmetkâr kalırım, aman namusumu koruyun diyerekten...”</p>
				<p class="normalnesil">Osman fırladı kalktı:</p>
				<p class="normalnesil">“Şimdi nerede” diye bağırdı. Nerede o?”</p>
				<p class="normalnesil">“Sonya mı?” dedi Vanek sakin sakin. “Tabi burada, kızımızdır çoktan beri.”</p>
				<p class="normalnesil">“Nerede?”</p>
				<p class="normalnesil">“Bu vakitler keçileri yemliyordur, hep evde kalır, dışarı adım atmışlığı yoktur. İstersen kocakarıyla git, bi görüver ha! Nicedir bir hayali sevmekten bıktı usandı kızcağız, görsün de gözü gönlü açılsın.”</p>
				<p class="normalnesil">Kocakarı bütün konuşulanları dinlemişti. Söz buraya gelip dayandığında ortaya çıktı:</p>
				<p class="normalnesil">“Ardım sıra gel bakalım” dedi. “Meleğime gidelim.”</p>
				<p class="normalnesil">Osman Bilâl’e baktı. Hayret! Yüzünde görmeye alıştığı alaycı tebessüm silinmişti. Başıyla “Git” diyordu, “hadi.”</p>
				<p class="normalnesil">Yaşlı kadının peşinden çıktı.</p>
				<p class="normalnesil">Vanek’le Bilâl baş başa kaldılar.</p>
				<p class="normalnesil">“Gençlik,” dedi Vanek, “böyle tutuşturur işte!”</p>
				<p class="normalnesil">“Aslında çektiklerimizin binde birini dahi anlatmadım, üzülsün istemiyorum. Kaç kere basıldık bilir misin, kaç defa alıp götürdüler ikimizi de. İşkenceye yatırıp konuşturmayı denediler.”</p>
				<p class="normalnesil">Göğsünü açtı, çıplaklığın üstünde zorlu kırbaç izleri vardı, karın kısmı hançer ucuyla açıldığı besbelli yaralarla delik deşikti.</p>
				<p class="normalnesil">“Kocakarı benden de beter vaziyetlere uğradı, velâkin direndi. Kızın nerede olduğunu bilmem, dedi durdu. Onu öldü belleyip bıraktılar, beni de yarı ölü halde ormana attılar.”</p>
				<p class="normalnesil">Bilâl duydukları karşısında dehşete düştü:</p>
				<p class="normalnesil">“Dindaşlarına bunca ezayı reva görenlere lânet!” diye homurdandı. “Sultanım da tutar bunlarla anlaşmaya oturur.”</p>
				<p class="normalnesil">“Öyle, lâkin sultanların hesabı her vakit sultanca olduğundan biz akıl erdiremeyiz. Vanek ustaya işkence yapıldı diye, tutup, Kudüs’ü vuracak değil helbet. İnan bana yiğidim Bilâl, halkın en az yarısı Müslümanları dört gözle bekliyor. Gelsinler, bizi kurtarsınlar diye. Ama Kudüs yalnız içinde yaşayanların değil ki, Papa’ya kadar uzanan bir halka örülü. Hıristiyanlık âlemi Sultan Selâhaddin’in her sefere çıkışında başlar kımıl kımıldamaya, yalım yalım yanmaya. Acep seferi Kudüs’e doğru uzatır mı diye. Uzatmaya kalksa o saat aralarındaki bütün husumeti, rekabeti kenara itip haç etrafında toplanarak üstüne çullanırlar. Diyeceğim Kudüs yalnız içinde yaşayanlardan ibaret bulunsaydı fethetmek kolaydı, ama değil. Olmadığı için de Kudüs’ü fethe kalkışmak demek bütün Hıristiyan dünyasıyla muharebeyi göze almak demektir.”</p>
				<p class="normalnesil">“Olsun, biz de göze alırız!”</p>
				<p class="normalnesil">“Sultanın da göze alır mı?”</p>
				<p class="normalnesil">“Alır. Şu iç fırkalaşmalar bir bitse mesele yarı yarıya halledilmiş olacak, fakat bitmiyor. Tam toparlanıp Kudüs’e yürüyeceğimiz sıralar bir yerde bir gaile zuhur ediyor. Ya Kılıç Arslan hududumuzu ihlal ediyor veya İzzeddin Mesud isyan ediyor yahut Musul Atabeki baş dikiyor. Halife de ayrı dert ya neyse. Gidiyoruz, hadlerini bildiriyoruz. Bildirinceye kadar ya yorgun düşüyoruz, zayiatlar veriyoruz, derken zaman geçiyor tam toparlanıyoruz...”</p>
				<p class="normalnesil">“Hayda, bir gaile daha!”</p>
				<p class="normalnesil">“Bildin! Böyle böyle mücadele vermekteyiz işte. Anlayacağın, dört ucu bir araya getiremiyoruz bir türlü.”</p>
				<p class="normalnesil">“Bu işin orta yerinde hiç Hıristiyan parmağı aradınız mı?”</p>
				<p class="normalnesil">“Nasıl?”</p>
				<p class="normalnesil">“Basbaya. Bilebildiğim şu: Kudüs Kralı, sizinle sulh halinde iken bile, bazı iyi konuşan adamlarını Müslüman sultanlar, atabekler nezdinde elçi diye salıp iğva vermekte. Papa, ayrı kanattan aynı yolu izlemekte. Bizans dersen desise konusunda rakipsizdir. Yani gaileler durup dururken başınıza açılmıyor, işin içinde işler dönüyor. Selâhaddin Sultan’ın serbest kalması halinde bütün Hıristiyan dünyasına rağmen Kudüs’ü alabileceğini Hıristiyanlar çok iyi bilmekteler, bildikleri için de gailesiz komamaktalar. Bak, şimdi Kudüs Kralı ile anlaşmışlığımız var; öyle değil mi? Ama Kudüs Kralı öte yandan Normanların başı Raymond’la anlaşır. Şatiyö’nün yanına yeni kuvvetler verir. Niçin, düşündün mü?”</p>
				<p class="normalnesil">“Bunları bilmiyordum ki, düşüneyim.”</p>
				<p class="normalnesil">“Şimdi öğrendin, işte. Niçinine gelince: Anlaşmaya sadık kalmayacak. Kâh Raymond’a, kâh Kont Şatiyö’ye baskınlar verdirecek. Kendisi kıyıda durup, belki özür dilemekle yetinecek. Özür, kıyıları canın yerine hiçbir vakit geçemez. Böyle böyle zaman ilerledikçe Sultan Selâhaddin’in teb’asında memnuniyetsizlik belirecek, Sultana karşı güvensizlik başlayacak.”</p>
				<p class="normalnesil">“Ve ayaklanacaklar, yeni gaileler çıkacak.”</p>
				<p class="normalnesil">‘İyi anladın.”</p>
				<p class="normalnesil">“Ama bir noktayı hâlâ anlayabilmiş değilim.”</p>
				<p class="normalnesil">“Nedir o?”</p>
				<p class="normalnesil">“Sen bir taşçı ustası olmaktan bunca malumatı nereden öğreniyor, hadiseleri bir kumandan gibi isabetle nasıl değerlendiriyorsun?”</p>
				<p class="normalnesil">Vanek güldü, burnunun ucunu kaşıdı gülerken:</p>
				<p class="normalnesil">“Benimkini alelâde taşçı ustası bellersen, bu soruların cevabını ömrün billâh bulamazsın.”</p>
				<p class="normalnesil">“Ürdün’de usta olarak çalışıyordun.”</p>
				<p class="normalnesil">“Yanlış ustabaşı olarak çalışıyordum. Emrimde iki binden fazla taşçı ustası vardı. Şimdi, böyle birisi Kudüs’te kimler tarafından tutulur? Asilzadeler tarafından, kumandanlar tarafından. Çoğu gevezedir. Ben çalışırken ya karılarıyla veya misafirleriyle tartışır dururlar. Her meseleyi açık—seçik konuşurlar. Sana anlattıklarımın çoğu onların ağzından çıkma. Ben ara yerde, sadece, nakilciyim. Anlatabildim mi? Dahası, kumandanlardan, felan dostlarım vardır—saray adamlarından bile. Bir taşçı ustası kolay kolay bir kumandana muhtaç olmaz, ama kumandan taşçı ustasına sık muhtaç olur. Dostluğun sırrı burda. Bu olmasa, Sonya’yı korumak için, fedakârlık yeter miydi, sanıyorsun?”</p>
				<p class="normalnesil">Sonya denince arkadaşını hatırladı Bilâl:</p>
				<p class="normalnesil">“Bizim oğlan amma hasretmiş,” dedi.</p>
				<p class="normalnesil">Gülüştüler.</p>
				<p class="normalnesil">Nihayet, Osman göründü.</p>
				<p class="normalnesil">Kenarları dantelli kırmızı bir mendille terini sile sile geldi, oturdu.</p>
				<p class="normalnesil">“Ahır fazlaca mı sıcaktı?” diye takıldı Bilâl. “Terlemişsin.”</p>
				<p class="normalnesil">“Ondan değil, yüreğinin sıcağından terlemiştir,” dedi Vanek, “Yahut yavuklusunun hatıra ettiği mendili göstermek için ter silmeye davranmıştır.”</p>
				<p class="normalnesil">Osman, o zaman elindeki kırmızı mendilin farkına vardı. Varmasıyla kuşağının arasına sokması bir oldu. Nasıl da anlamışlardı görür görmez, doğrusu, Vanek usta en az Bilâl kadar kurnazdı.</p>
				<p class="normalnesil">Eskisi gibi kızarmadı bu sefer, nasılsa her şey ortaya çıkmış, gizli saklı yanı silinmişti. Bundan böyle Bilâl’in alaycılığına sadece alayla mukabele edecekti.</p>
				<p class="normalnesil">“Ben hançerimin kınını armağan ettim, o mendilini verdi; nişanlandık. Bilâl, ne var bunda gülecek?”</p>
				<p class="normalnesil">“Bre koçum, yani nişanlandın diye gülmeyip, ağlayayım mı? Oldu olacak, düğün gününü söyle de, bari neşemiz tamamlansın.”</p>
				<p class="normalnesil">“Onu da kararlaştırdık.”</p>
				<p class="normalnesil">“Yok yahu, essah mı? Amma acelecisiniz.”</p>
				<p class="normalnesil">“İnsan ömrü kısadır, bir yandan ahirete hazırlanırken, bi yandan da dünya işlerini acele tarafından halletmeli. Bir kararı verene kadar düşünmeli, verdikten sonra bir dakika bile beklememeli diyen, sen değil misin?”</p>
				<p class="normalnesil">“Ben mi demişim?”</p>
				<p class="normalnesil">“Evet sen, aynıyla ezberimde. O kadar tekrarlarsın ki, ezberlememek ne mümkün.”</p>
				<p class="normalnesil">“İyi canım, pekâlâ doğru demişim, ağzıma sağlık! Hele düğün gününü söyleyiver.”</p>
				<p class="normalnesil">“Düğün günü Kudüs’ü fethedeceğimiz günün sabahıdır. Hepinizi davet ediyorum şimdiden, mazeret dinlemem.”</p>
				<p class="normalnesil">“Ya fethedemezsek?”</p>
				<p class="normalnesil">“O zaman kavuşmamız ahirete kalır, böylece sözleştik.”</p>
				<p class="normalnesil">Bilâl takdirle sustu.</p>
				<p class="normalnesil">Şu Osman...</p>
				<p class="normalnesil">Ve diğer mü’minler, ideal adamlar...</p>
				<p class="normalnesil">En çok istedikleri şeyi bile millî gayretin tahakkukundan sonraki meçhule atabiliyorlardı.</p>
				<p class="normalnesil">Doğrusu, gıpta edilecekse, buna edilmeliydi.</p>
				</body>
</html>