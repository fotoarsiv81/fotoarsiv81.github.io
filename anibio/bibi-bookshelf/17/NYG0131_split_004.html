<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>NYG0131.html</title>

<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_5">İkinci Bölüm</h1>
				<p class="normalnesililk">Kudüs baştan sona donanmıştı. Amury’nin yerine Kral olan Budin, taç giyecekti. Selâhaddin Eyyûbî’nin yüzünden bu merasim biraz gecikmişti. Ama artık Selâhaddin Eyyûbî, Kudüs için, Franklar için bir tehlike teşkil etmiyordu. Kralın aziz dostu Trablusşam Kontu, şövalyeler şövalyesi Röno dö Şatiyö sayesinde, ilk defa Sultan Selâhaddin Eyyûbî zorlu bir bozguna uğratılmış, belkemiği kırılmıştı. Kudüs’te saray çevrelerinin iddiası böyleydi. Sultan Selâhaddin’in saldırması ihtimâlini öne süren her akılsızın karşısında iki büklüm kahkahalar atar: “Selâhaddin mi, azizim, çölde çoktan çürümüştür, ülkesine dönse bile kımıldayamaz, ordusu bitti, kendisi de bitti; Selâhaddin ve ordusu artık bir enkazdan ibarettir” derlerdi.</p>
				<p class="normalnesil">Hele Şatiyö! Bu kolay zaferi şöhretine basamak yapmak için alabildiğine istismar ediyor, her şeyi bire bin katarak anlatıyordu. “Azizim, orda olup görmeliydiniz, Selâhaddin’i sarınca nasıl yalvardığını; elçiler salıp nasıl kul, köle olduğunu, nasıl para vaat ettiğini, görmeliydiniz azizim. Baktı kurtuluş yok, vuruşmayı denedi. Ne mümkün? Çelik kıskaç içine hapsetmiştik. Askerlerimizden her biri aşılmaz yalçın bir dağ olmuş, Selâhaddin’in önünü kesmişti. Mübalağa olmasın, ama galiba Selâhaddin bizden çokluktu yahut denk kuvvette idik. Bakmayın şimdiye kadar zafer filan kazandığına, yüreksizin tekidir. Daima kalabalık ordularla küçük gruplara tosladığından kazanmıştır. Neyse, artık efsane bitti; istesek oracıkta öldürebilirdik onu, fakat asaletimize engel oldu; yalvaran birine karşı kılıç vuramadık.”</p>
				<p class="normalnesil">Kimi can kulağıyla dinliyor, kimi bıyık altı gülerek Kont Şatiyö’yü sessizce protesto ediyordu. Kont kendini kaptırmış bağıra bağıra yalan dökerken bir ara Kudüs Kralı duymuş, bir kıyıya çekerek söylediklerinin doğru olmadığını fısıldamıştı: “Ne yaptığının farkında mısın Şatiyö, Selâhaddin’i bir korkak gibi takdim ediyorsun. Bana kalırsa şimdiye kadar karşılaştığım düşmanların en merdi, en korkusuzu ve kabiliyetlisidir. Bir avuç dostuyla az daha canımıza okuyordu. Bunu nasıl unutabilirsin?” Gülmüştü Kont Şatiyö, “Kral hazretleri, halk böyle hikâyelerden hoşlanır, gücünüzü efsaneleştirmeye çalışıyorum; bir tutarsa, Selâhaddin korkusunu içlerinden atarlar. Yok bu korku sürsün istiyorsanız pekâlâ, ama yakında Selâhaddin’e karşı harekete geçmemiz icap ederse kimse arkanızdan gelmez. Çünkü Selâhaddin, senin memleketinde bile efsanedir, adı anılınca Kudüslülerin çoğu tir tir titriyor.”</p>
				<p class="normalnesil">“Sen Selâhaddin Eyyûbî’den nefret ediyorsun Şatiyö, bunu gözlerinden okuyorum. Ama niçin?”</p>
				<p class="normalnesil">Dişlerim gıcırdatmış, yumruklarını da sıkmıştı:</p>
				<p class="normalnesil">“Bunu izninizle kendime saklasam iyi olacak.”</p>
				<p class="normalnesil">Bugün saray, görülmemiş bir uğultunun orta yerinde boğuluyordu. Kadınlar, en süslü elbiselerini giymiş; erkekler, merasim kıyafetlerine bürünmüşlerdi. Generallerin göğüslerinde yanan altın madalyalar, göz alıyordu. Kont Şatiyö, ipekliler içinde ortaya fırladı, bir elinde kadeh diğer elinde kısa bir kırbaç tutuyordu.</p>
				<p class="normalnesil">“Dostlarım,” diye başladı, “şu gördüğünüz kırbacı pek yakında Selâhaddin Eyyûbî’nin sırtında şaklatacağım, bir kere şaklattım bir daha şaklatacağım; tabii Tih Çölünde çıyanlara yem olmamışsa...”</p>
				<p class="normalnesil">Kahkahalar ortasında kadehim kaldırdı, sonuna kadar içti, tekrar kalabalığa döndü:</p>
				<p class="normalnesil">“Dostlarım, bugün iki şey için sevinme günüdür; birincisi kralımız taç giyiyor, ikincisi Selahaddin çölde kemiklerini dinlendiriyor. Bunların şerefine içelim dostlarım, içelim!”</p>
				<p class="normalnesil">Uğultu kubbelere çöktü:</p>
				<p class="normalnesil">“İçelim! İçelim!”</p>
				<p class="normalnesil">Ardından müthiş bir alkış koptu. Kral Budin salona girmişti. Kalabalığı elleriyle selâmlayarak kendisi için hazırlanan tahta kuruldu. Papazlar, tek sıra halinde iki yanına dizildiler. En arkada çok güzel bir kız, altın tepsi içinde Kudüs tacım taşıyordu. Kont Şatiyö, Kralın karşısına geçti, daha tacım giymeden elini sıktı:</p>
				<p class="normalnesil">“Bütün kalbimle sizi kutlarım, Kral hazretleri. Selâhaddin Eyyûbî gibi haksız yere şöhret olmuş birinin, şöhretini kılıcınızla söndürürken taşıdığınız duyguları, şu Kudüs asilzâdeleri ve bayanları önünde bize anlatmanızı istirham ederim. Umarım bu arzumuzu kırmazsınız.”</p>
				<p class="normalnesil">Herkes Kral’ın söyleyeceklerini beklemeye başladı. Fakat Kral susuyordu. Susuyor ve önüne bakıyordu. Galiba rengi de atmıştı. Neden sonra Konta döndü, gözlerindeki küçümser ifadeyi üstüne boca ederek:</p>
				<p class="normalnesil">“Sizden rica ederim Şatiyö,” dedi, “Selâhaddin Eyyûbî’yi ben değil siz bastınız, ben değil siz yendiniz; anlatmak da size düşer.”</p>
				<p class="normalnesil">Şatiyö son derece memnun, gülümsedi. Kurumlu kurumlu salonun ortasına yürüdü, iki elini birden havaya kaldırarak:</p>
				<p class="normalnesil">“Aslında çok kolay oldu” diye başladı. “Selâhaddin tabansız çıktı. Onca askeri dururken yalvar, yakar barış istedi. Kabul etmedik, hazır gelmişken bu işi bitirmek, Kudüs halkına lâyık olmak istiyorduk. Gittik ve boğduk, kısacası bu kadar. Şimdi, ya Tih Çölünde bir yığın kemiktir veya Suriye’de alelâde bir vahşi. O mağlubiyetten sonra sultanlığa devam ettiğini sanmak aptallık olur.”</p>
				<p class="normalnesil">İçeri bir subay girmiş, Şatiyö konuşurken Kral’a sokulup kulağına bir şeyler fısıldamıştı. Kral, birden doğruldu, yüzü kireç gibiydi, dudakları titriyordu.</p>
				<p class="normalnesil">“Sus aptal!” diye gürledi. Şatiyö’ye bakıp. “Öldü, bitti, yıkıldı, beli kırıldı, dize geldi dediğin Sultan Selâhaddin Eyyûbî, hudutlarımızı geçmiş üstümüze gelir, sus aptal!”</p>
				<p class="normalnesil">Kont Röno dö Şatiyö tökezledi. Şarap, şimdi duyduklarıyla birleşince dengesi kaybolmuştu. Aval aval endişeli yüzlerde, gözlerini dolaştırdı bir süre, yıkılırken:</p>
				<p class="normalnesil">“Olamaz!” diye inledi.</p>
				<p class="normalnesil">Kral:</p>
				<p class="normalnesil">“Merasim bitmiştir, herkes dağılsın.”</p>
				<p class="normalnesil">Salon boşaldıktan sonra papazlara döndü, tacı işaret ederek:</p>
				<p class="normalnesil">“Geçirin şu mereti başıma! Çabuk olun!”</p>
				<p class="normalnesil">“Ama efendimiz,” diye itiraz etti papazlardan biri, “çabuk olmamıza imkân yok. Duâsı, şusu, busu en azından üç saat ister.”</p>
				<p class="normalnesil">“Vaktim yok papaz efendi, tacı geçirin başıma. Duasını, şusunu busunu aranızda yaparsınız. Nasılsa boş vaktiniz çok. Ben ise bir daha vakit bulamayacağımı bilmiyorum.”</p>
				<p class="normalnesil">Çaresiz, tacı başına geçirdiler. Bir iki mırıldandıktan sonra da salonu terk ettiler. Kral, taçlı başını ellerinin arasında hapsetti; şu serseri Şatiyö’nün kaprislerine uyup Selâhaddin Eyyûbî ile aralarındaki anlaşmayı bozmasa çok daha iyi olacaktı ya, artık olan olmuştu. Çaresiz karşısına çıkmak zorundaydı. Belki yeni bir anlaşma zemini bulur, böylece Kudüs’ten uzaklaştırırdı. Buna pek ihtimâl veremiyordu. Şüphesiz Sultan Selâhaddin dolu dolu gelmişti. Bozgunun intikamını alacaktı, arkadan vurmanın hesabını soracaktı. Fakat bu kadar süratli nasıl hareket edebilmişti? Gerçekten de anlatıldığı gibi bir aziz miydi, gerektiği yerde kanatlanıyor muydu? Başka türlüsüne imkân da yoktu. Bir ay içinde ülkesine dönmüş, yeniden asker toplamış ve gittiğinden bin beter süratle dönmüştü. İyi ama bunca işe bir ay nasıl yeterdi. Şu az önce çıkan papazlar bile bir taç giydirmek için saatler istiyorlardı, ama Selâhaddin Eyyûbî bir ayda ortalığı alabora ediyor, âdeta zamanı durduruyordu. Tam bittiğini sandıkları bir anda karşılarına çıkıp yeniden filizlenmişçesine, taptaze...</p>
				<p class="normalnesil">Taze olduğundan emindi. Zaten hiç yorulduğunu görmemişti. Kendisi de, askerleri de. Günlerce aç duruyor, susuz duruyor, ama ekmek bulduklarında, su bulduklarında çarpılmış gibi atılmıyorlar, bulduklarını birbirlerine ikram ediyorlardı. Muvaffakiyetin sırrı bu muydu? Olsa bile Kudüs Hıristiyanlarına geçmezdi. Onlar her bulduklarını kendi nefisleri için isterlerdi. Kimsenin kimseyi düşündüğünü, bunca zamandır görmüşlüğü, duymuşluğu yoktu. Papazlar dâhil herkes kese şişirmenin peşinde koşuyordu.</p>
				<p class="normalnesil">Şatiyö yattığı yerde gözlerini aralamıştı. Şaşkınlığını yenmeye çalışarak:</p>
				<p class="normalnesil">“Ne oldu bana?” diye söylendi. “Galiba fazla kaçırmışım.”</p>
				<p class="normalnesil">“Yoo,” dedi Kral, “içkiye çarpılmadın, Sultan Selâhaddin ismine çarpıldın, aristokratların önünde rezil kepaze oldun.”</p>
				<p class="normalnesil">Güçlükle doğruldu. Ayakta kalabilmek için bir sütuna tutundu:</p>
				<p class="normalnesil">“Ben katiyetle inanmıyorum Kral hazretleri, Selâhaddin toparlanamaz! Toparlandı diyelim, bu hızla geri gelemez; aslında çöl onu yutmuştur ya...”</p>
				<p class="normalnesil">Kral bu kadar saçmalığı yeterli buldu, kalktı:</p>
				<p class="normalnesil">“Çöl bile böyle bir Sultan’ı hazmedemeyeceğini bilir, hiç yutmaya kalkışmaz; gelip gelmediğini merak ediyorsan ardım sıra yürü, o şövalye dediğin çapulcu sürünü de yanına al, gözlerinle görürsün.”</p>
				<p class="normalnesil">Çıktı.</p>
				<p class="normalnesil">Hemen ordunun toparlanmasını emretti.</p>
				<p class="normalnesil">Fakat bu iş oldukça zordu. Askerler, Kral’ın taç giyme şerefine şehrin dört yanına dağılmışlardı. Kışlalar bomboştu. Gece herkes döner diye beklediler, ama çoğunluk kırbaçlanma pahasına dönmedi. Şehrin her tarafına tellallar bağırttılar, yine olmadı. Başka çare yoktu, elde mevcut asker ev ev, meyhane meyhane, kilise kilise dolaşacak, yaşı askerliğe müsait kim var, kim yok toplayacaktı.</p>
				<p class="normalnesil">Bu iş tam iki günlerini aldı. Ama sonunda derme çatma da olsa, bir ordu hazırlayabildiler. Geldiler Kral’a haber verdiler.</p>
				<p class="normalnesil">“Ordu hazır efendimiz, sizi bekler.”</p>
				<p class="normalnesil">Teftişe çıkınca gözlerine inanamadı. Karşısındaki ordu değil, sadece, insan kalabalığıydı. Bunlarla Sultan Selâhaddin’e karşı çıkmak, intihara gitmekten farksızdı. Canı sıkıldı, Kont Şatiyö’yü getirmelerini emretti.</p>
				<p class="normalnesil">‹Dinle Kont, bu işi başıma sen sardın, Sultan’la anlaşmayı bozmamı sen istedin, direnmeme rağmen ısrar ettin. Söyle bakalım, şimdi ne olacak?”</p>
				<p class="normalnesil">Şatiyö, Kral kadar ümitsiz değildi. Maceraperest ruhu, kulağına, Sultan Selâhaddin’i yakalayıp, kalabalığa gösterdiği kırbaçla, döve döve Kudüs’e getirebileceğini fısıldıyordu. Yanında Kral olmasa onun için daha iyiydi. Bütün bütün serbest hareket edebilecek, canı ne isterse yapabilecekti.</p>
				<p class="normalnesil">“Efendimiz” dedi ‹İzin verirseniz Selâhaddin’e karşı ben çıkayım. Bir miktar asker verirseniz yetişir, siz burada oturup zafer haberimizi bekleyin.”</p>
				<p class="normalnesil">Zafer kazanabileceğini Kral hiç ummuyordu, ama en azından Selâhaddin’i bir süre oyalayabilirdi. Bu arada kendisi de hazırlanır, nicedir düşündüğü kaleyi Ürdün şehrinin üstüne oturtabilirdi. Gerisi kolaydı. Öyle muhkem bir kale yapacaktı ki, Selâhaddin değil ya, Büyük İskender bile olsa kıyıda durup seyretmekten başka elinden bir şey gelmeyecekti.</p>
				<p class="normalnesil">“Kaç kişi istersin?” diye sordu.</p>
				<p class="normalnesil">Kont, keçisakalını çekiştire çekiştire bir zaman sustu, düşündü. Kaç kişi istese münasip düşerdi? Öğrendiğine göre Sultan’ın yanında bin beş yüz iki bin kişi vardı. Zaten daha kalabalık bir ordu ile bu kadar hızlı hareket etmesi imkânsızdı. Hadi iki bin kişi olsundu yanında, bu kuvvet kendi şövalyelerinin sayısına denkti. İki bin de Kral’dan koparabilse, Sultan ordusuna karşı rahatlıkla üstünlük sağlardı.</p>
				<p class="normalnesil">“İki bin nasıl?” dedi. “Ama kendim seçeceğim, tüyü bitmemiş delikanlılarla, aksakallı dedeler işime yaramaz.”</p>
				<p class="normalnesil">“Pekâlâ, iki bin kişi seç, gerisini de bana bırak. Silah kullanmayı bilmeseler bile taş taşımayı bilirler. Ürdün’e götürüp kale yapımında çalıştıracağım.”</p>
				<p class="normalnesil">“Doğrusu iyi fikir Kral hazretleri, zaferi kazandıktan ve Selâhaddin’i yakaladıktan sonra Ürdün’e mi getireyim, yoksa Kudüs’e mi?”</p>
				<p class="normalnesil">Kral küçümser bir tavırla güldü:</p>
				<p class="normalnesil">“Hayale kapılma Şatiyö, birkaç yüz kişiyle dört bin kişilik ordumuzun içinden geçip kurtulan adama karşı dövüşeceksin. Askerlerin tamamını kırdırma da, ne yaparsan yap. Şimdi çekilebilirsin.”</p>
				<p class="normalnesil">İçinden Kralı korkaklıkla, aptallıkla itham ede ede ordunun toplandığı meydana döndü. Kalabalığa:</p>
				<p class="normalnesil">“Dinleyin beni” diye bağırdı. “Gücü kuvveti yerinde, askerlikten anlar iki bin kişi istiyorum. Gönüllüler bir adım öne çıksın.”</p>
				<p class="normalnesil">Kimsenin kımıldamadığını görünce sesini biraz acılaştırdı. Papazların kilise kürsüsünde kilise için yardım talep ederken yaptıkları gibi biraz boğdu, buruklaştırdı, biraz da titrekleştirdi: “Hıristiyanlar! Dininizi, dininizin mukaddes şehri Kudüs’ü korumak üzere sizi davet ediyorum. Analarınız bugün için doğurdular, bugün için beşiğinizi salladılar, bugün için uykularını kıyıp emzirdiler. Onlar gitmenizi istiyor. Müslümanlara karşı kesin zafer kazanmanızı ve göğsünüzü gere gere dönmenizi istiyor.</p>
				<p class="normalnesil">“Hangi ana, sağ salim dönebileceğimizi garanti edebilir?” diye söylendi kalabalıktan biri. “Üstelik benim anam öyle anlatıldığı gibisi değil, ne uykusundan kalkıp meme vermiştir, ne de beşiğimi sallamıştır.”</p>
				<p class="normalnesil">“Al benden de o kadar,” dedi yanındaki. Üstelik ben beşikte de büyümedim, ahırda yatırırlardı. Çünkü anam beni doğururken ölmüş; üvey ana ise evlâtlığını ancak koyunlarla birlikte ahırda yatırır.”</p>
				<p class="normalnesil">Çığlık çığlığa bir ses duyunca sustular. Perişan kılıklı biri öne fırlamış. Şatiyö’nün üç adım ilerisinde yere kapanmış, eğile doğrula bağırıyordu:</p>
				<p class="normalnesil">“Aziz Şatiyö, büyük Şatiyö, seninle yedi kat göklere de, yerin dibine de gelmeye hazırım. Karnımı doyur yeter.”</p>
				<p class="normalnesil">Son cümleyi ıskalayan Şatiyö, gönüllüyü kalabalığa gösterip: “İşte mukaddes topraklar için canını vermekten asla perva etmeyen bir zafer yolcusu. Başka yok mu?”</p>
				<p class="normalnesil">Demin konuşanlardan biri yanındakinin kulağına:</p>
				<p class="normalnesil">“Bu adamı tanıyorum,” diye fısıldadı, “zırdelidir.”</p>
				<p class="normalnesil">“Anlamıştım zaten. Gönüllü çıkmak, üstelik Şatiyö’nün ayaklarına kapanmak akıllı işi değil.”</p>
				<p class="normalnesil">“Yok mu?” dedi Şatiyö.</p>
				<p class="normalnesil">Ses çıkmadı.</p>
				<p class="normalnesil">“Gönüllü yok mu?”</p>
				<p class="normalnesil">Yine ses çıkmadı.</p>
				<p class="normalnesil">Döndü şövalyelerine.</p>
				<p class="normalnesil">“Şunların içinden güçlü kuvvetli iki bin kişi ayırın, gelmek istemeyeni sürüyün, kırbaçlayın. Domuzlar! Memleketlerini bir öğün yemek kadar bile düşünmeyen yaban domuzları!”</p>
				<p class="normalnesil">Olanları kenardan seyreden iki kişi bakışarak gülüştüler. Biri ayağını sürüyor, öbürü kamburunun ağırlığı altında iki büklüm yürümeye çalışıyordu. Tut kaptan sakatlıkları sayesinde kurtulmuşlardı. Önce onları da kalabalığa sokmuşlardı, ama ilk elemede atılmışlardı. Hatta Kral naibi, köpürmüştü: “Bari kocakarı da getirin oldu olacak, bu ne rezillik yahu!” diye azarlamıştı subayları.</p>
				<p class="normalnesil">“Artık gitsek mi?” dedi topal olam. “Ne dersin Bilâl kardaşım?”</p>
				<p class="normalnesil">“Gidelim ya, burada duyabileceğiniz her şeyi duyduk, bir an evvel Sultan’ımıza ulaştıralım.”</p>
				<p class="normalnesil">Güldü ılık ılık:</p>
				<p class="normalnesil">“Şu yalancı kamburu daha fazla sırtımda taşıyamayacağım Osman kardaşım. Yalnız tedbirde kusur etmemek lâzım, şehir şimal çıkışındaki hurmalıkta buluşalım. Hadi, Allah muinimiz olsun.”</p>
				<p class="normalnesil">Yapma kamburunun altında iki büklüm uzaklaştı. Osman bir süre daha kaldı olduğu yerde. Mescid-i Aksa’nın üstündeki haçı düşündü. Kudüslü Hıristiyanlar bu haçın Hazret-i İsa’nın gerildiği haç olduğunu iddia ediyorlardı. Tabii Osman inanmıyordu. Hıristiyanların uydurdukları gibi Hazret-i İsa çarmıhta öldürülmüş değil, Cenab-ı Hakkın inayetiyle göklere çekilmişti. Onun yerine, ona çok benzeyen birini öldürmüşlerdi. Üstelik bu adam Hazret-i İsa’ya ihanet eden adamdı, cezasını bir güzel çekmiş, Allah’ın adaleti tecelli etmişti.</p>
				<p class="normalnesil">“O haç ordan inmeli” dedi kendi kendine. “Mescid-i Aksa’nın üstünde yeniden ezan okunmak, tekbir şahlanmak, lâyığı budur.”</p>
				<p class="normalnesil">Oradan gözleri, ardından düşünceleri başka yana kaydı. Yeşil pancurlu evi aradı, ama bulunduğu yerden görünmüyordu Topal numarası yapmayı unutmadan biraz yürüdü, başka bir sokağa saptı, oradan bir başkasına. Gitti, yeşil pancurlu evin karşısına çakıldı. Pencere kanatlarından yalnız biri açıktı, uzun uzun baktı, ama kumral başlı, titrek bakışlı kızı göremedi. Oysa ne kadar istiyordu. Görmek, vedalaşmak. Hadi, tebdil olduğundan düze düz “Ben gidiyorum, tekrar gelene kadar Allahaısmarladık” diyemezdi, dese foyası açılır, Selâhaddin Eyyûbî’nin adamı olduğu anlaşılırdı; bu yüzden vedâlaşamazdı. Lâkin son bir defa görse de konuşmasa, şöyle uzaktan temâşa etse kâfi gelecekti. On gün kadar evvel karşılaşmışlardı. Yeşil pancurlu evin köşesinde dinelmiş, arkadaşı Bilâl’i bekliyordu. Birisinin önünde dikildiğini fark edince başını kaldırdı. Titrek bakışlar, ılık gülücükler sunuyordu. Konyak Suud Efendi’nin sihirli iksirleri sayesinde ağarmış sakalını sıvazlayarak gülüşüne mukabele etmişti. İlk ateş böyle düşmüştü yüreğine, gencecik yüreği tipi tip vurmuştu. Sonra canı sıkılmış, kendi kendini azarlamıştı: “Bre soysuz, bre kuldan utanmaz herif, el yerinde işe mi geldin, oynaşa mı? Anladık, gönül ferman dinlemez, velâkin irade gemine asılmak da mı yoktur? Sen Sultanından böyle mi gördün, böyle mi belledin, bre haylaz, bre yürekperest!”</p>
				<p class="normalnesil">Ne var ki, ertesi gün yine aynı yere gitmekten kendini alamadı. Yine kızı görmüş, üstelik yeşil pancurların arasından onu çağıran bir kadın sesi sayesinde adını da öğrenmişti. Sonya. Kızın adı bu idi, Sonya... “Allah’ın emriyle izdivaç etsem ona Fatma derim, Hatice derim, ya da nebileyim Zehra derim. Böyle güzelce isimler dururken herhalde Sonya münasip düşmez,” diye düşünmüştü. Kız farkında değildi elbet, aksakallı bir topalın sana gönlü aktı deseler ihtimal kahkahalardan boğulacak gibi olurdu veya üzüntüsünden bayılacak gibi; seve seve bir topal ihtiyar mı beni sevdi diyerekten… Nereden bilebilirdi ki, o topallık uydurma idi, ihtiyarlığın altında ise yirmi beş yaşın ak pak yüreği yamuluyordu. “Sonya” dedi içinden, “Sonya...” Sonra yüzünü buruşturdu. “Bu isim uymuyor bir türlü, Fatma demeli en iyisi. Fatma!”</p>
				<p class="normalnesil">Kızın kumral başını, pancurların gerisinde seçince kendi kendine söylenmeyi bıraktı. Yüreği hop vurdu, hop vurdu. Aksakalının gerisinde saklı yüzü kim bilir nasıl kızarmıştı, bereket fark edilmiyordu. Belli belirsiz bir işaret yaptı. Kendince veda ediyordu, ama kızın, hiçbir şeyin farkında olmadığından emindi. “Olsun. Bir gün Sultan’ımın bütün ordularıyla birlikte geleceğiz, ilk ağızda Mescid-i Aksa’nın sırtına vurulmuş haç şeklindeki yükü çan şeklindeki ağırlığı indireceğiz, şehri baştanbaşa ezanlarla, ilâhilerle süsleyeceğiz. Ondan sonra ilk fırsatta şu yeşil pancurlu evin kapısına gelip, kız bir zamanlar böyle iken böyle deyip, şu şimdiki halimi de noksansız anlatıp, Allah’ın emriyle, Peygamber efendimizin kavliyle.”</p>
				<p class="normalnesil">Arkadaşıyla sözleştiğini hatırlayınca hayal âleminden bir kopuş koptu, topal taklidi yapmak zorunda olduğunu bir unutuş unuttu, bir koşma tutturdu ki, o dakikada Şatiyö’nün adamları görseler; vay sen bizi aldattın, böyle koşabilen ihtiyarı hiç görmüşlüğümüz yok, düş bakalım önümüze, diyerekten dayatırlar, sürüye sürüye orduya katarlardı. Bereket ortalık hayli karışıkta ve Kudüs halkının çoğu orduyu geçirmeye gittiğinden sokaklar tenhaydı. Zaten Osmancık kısa süre sonra hatasını anladı ve tekrar belini büküp bacağını sürüklemeye koyuldu. Kendi kendini de azarladı yine: ‘Toy delikanlılar gibi aklını titrek bakışlarda bırakıp nerelere gitmektesin hay ahmak Osman, bu nasıl tedbirsizliktir? Nasılsa yakında döneceksin, haçı indireceksin, çanı susturacaksın ve bu kızı da alacaksın, ötesi var mı?”</p>
				<p class="normalnesil">Bilse ki, titrek bakışlı Sonya, şu anda İslâm ordusunu perişan etmeye yeminle giden Röno dö Şatiyö’nün kumandanlarından Herzel’in biricik kızıdır. Ve bilse ki, Şatiyö’nün bu kızda gözü vardır; onun hatırına babasını kumandan yapmıştır. Acaba yine böyle ümitlenir, sevdalanmaya cesaret edebilir miydi?</p>
				<p class="normalnesil">Arkadaşlarıyla buluşunca canının çok sıkkın olduğunu gördü.</p>
				<p class="normalnesil">“Beklettim seni kardaşım Bilâl,” dedi önüne bakarak, “kusura kalma. Aslında şahsi işlerimizi kulak ardı etmeliyiz ya...”</p>
				<p class="normalnesil">“İyi ama yiğit Osman, onu da sen demektesin, bunu da; kulak ardı etmeli miyiz, etmemeli miyiz?”</p>
				<p class="normalnesil">“Etmeliyiz etmeli.”</p>
				<p class="normalnesil">“İyi madem, etmeliyiz; lâkin söyler misin, bunca zamandır nerelerde gönül eğleştirmedesin? Yakalandın, başına bir iş açıldı diye ödüm ağzıma geldi. Bana kalırsa candaşından sakladıkların var.”</p>
				<p class="normalnesil">Sıkıntıyla kımıldadı Osman, anlatsa acaba kendisiyle alay eder miydi, küçümser miydi? Sultan emriylen gelmişliğine bakmadan, gönül işlerine bulaşman hiç yakışık alıyor mu, yollu azarlar mıydı? Yüzüne baktı, tatlı tatlı gülüyor, bir yandan da kamburunu sırtından çıkarmaya uğraşıyordu. Bir sürü çaput doldurmuştu sırtına, çıkar çıkar bitmiyordu. Gülüşünden cesaret kaptı. Anlatacaktı.</p>
				<p class="normalnesil">“Hani önünde buluştuğumuz yeşil pancurlu ev var ya! Seni bekler dururken...”</p>
				<p class="normalnesil">Kahkaha ile bulaştırıp sözünü kesti:</p>
				<p class="normalnesil">“Bir kız çıktı kapıya, sonra düştü önüne, bir bakış, bir gülüş derken gönlün akıverdi. Nasıl, bilebilmiş miyim?”</p>
				<p class="normalnesil">Kamburundan nihayet kurtulmayı başardığı için seviniyordu. Belini doğrultmuş, graç graç diye öttürmüştü.</p>
				<p class="normalnesil">Büyülü gözlerle baka kaldı Osman:</p>
				<p class="normalnesil">“Yahu, bütün bunları nasıl öğrendin?”</p>
				<p class="normalnesil">“Çok kolay, çünkü sen her gittiğimiz yerde hemen ne yapar yapar birine âşık olursun. Söylesene, ona ver, buna ver bitmez, kaç kalbin var senin?”</p>
				<p class="normalnesil">“Tabi ki bir tane.”</p>
				<p class="normalnesil">Bir kahkaha daha bıraktı:</p>
				<p class="normalnesil">“On tane bile desen inanırım. Hatırlayabildiğim kadarıyla, şimdiye değin, her gittiğimiz yerde kalbini bırakmış öyle dönmüştün. İskenderiye’de, Baalbek’de, Halep’de, şimdi de Kudüs’de. Şöyle bir görmen yetiyor da artıyor, âşık olman için, daha doğrusu kalbini emanet bırakman için. Doğrusu büyük kabiliyet.”</p>
				<p class="normalnesil">“Alay etmeye de bayılırsın, beni dinlemedin bile, bu sefer gerçekten de...”</p>
				<p class="normalnesil">“Kalbini bıraktın...”</p>
				<p class="normalnesil">“Evet, bıraktım. Ne yâni, masum masumcuk seviyorum, hepsi bu kadar, kötü bakmışlığım yok, Allah şahidimdir ki yok, sataşmışlığım da yok.”</p>
				<p class="normalnesil">“Hele denemeye kalkaydın da göreydin gününü, ikiye biçerlerdi.”</p>
				<p class="normalnesil">“Zerre perva edersem namertim! Kılıçtan korktuğum için değil, Allah’tan korktuğum için yan bakmam. Lâkin gönül bu, ferman dinlemiyor ki.”</p>
				<p class="normalnesil">“Hah işte, tam ulemadan biri gibi lâf ettin. Sakın bu sözü sana Konyalı Suud Efendi öğretmiş olmasın? Sakalını boyaya bularken bir yandan da fısıldamıştır”</p>
				<p class="normalnesil">“Yok, ondan öğrenmedim, sakalımı boyarken daha güzel şeyler anlattı. Meselâ dedi ki; kalb kırılmak için yaratılmamıştır, dedi. Sen ise durdun benim kalbimi kırıyorsun.”</p>
				<p class="normalnesil">“Kalbini mi? Hani Kudüs’te bırakmıştın?”</p>
				<p class="normalnesil">Öyle gürültülü bir kahkaha attı ki, kendisi bile ürktü. Etrafta birileri bulunabilir, bu neşeli sohbetin orta yerine kılıcıyla dalabilirdi. En azından gecikirlerdi. Zaten şimdiden konuşmaya dalmış, yeteri kadar gecikmişlerdi.</p>
				<p class="normalnesil">‹Yürü bakalım Osman’ım gerçi o çapulcu sürüsü umduğumdan da yavaş gider, ama nemize lâzım, bir an önce Sultanımıza mülâki olup, görüp duyduklarımızı anlatalım, gerisi kendi bileceği iş. Vuralım derse vurur, basalım derse basar, duralım derse dururuz; kendi bilir gayri.”</p>
				<p class="normalnesil">Atlarını ücreti mukabili bir köylüye bırakmışlardı. Oraya kadar çaresiz yürüyecek, sonra atlanacaklardı. Giderken Osman dayanamayarak merakını attı:</p>
				<p class="normalnesil">“Sonya’ya gönlümün aktığını nasıl öğrendin, söylemeyecek misin?”</p>
				<p class="normalnesil">“Vay ki vay, adını bilem bellemişsin kocca yiğit Osman, adını bilem! Sonya ha, Sonya. İyi, lâkin hatunun olacaksa kefere adı taşımamalı. Nereden öğrendiğime gelince, bir keresinde de yeşil pancurlu evin önünde birlikte durmuştuk. Ne bir keresi, iki kere tam. Gözlerin pancurlara çakılıydı. O bakışları bilirim yiğit kardaşım, sevdayı gözlerden okumasını beceririm. Cenab-ı Allah herkese başka başka kabiliyetler ihsan eder, bize de böylesini vermiş işte, kudretinden sual olunmaz. Görür görmez anladım, dur hele dedim kendi kendime, bu oğlana bir işler oldu, ya ecinni taifesine çarpıldı ki, ecinni milletinin gâvuruna çarpılmıştık kolay iflâh etmez insanı veya bir Kudüslü dilbere çarpıldı ki, o dahi kolay iflâh etmez, dedim, ikinci buluşmamızda kız dışarı çıktı, çıkmasıylan gözlerinin şavkı alev tuttu; tutmasıylan yüreğinin yağı tutuştu; bir şey anlatmakta idin o sıra, bütün şaşırdın, eveleme gevelemeye durdun. Tamam dedim, kendi kendime, ecinni taifesine değil de güzel yüzlü peri kızına çarpılmış dedim. Anladın mı şimdi?”</p>
				<p class="normalnesil">“Yamansın Billâh kandaşım, keşfine diyecek yok. Erliğine gelince, ona hiç diyecek yok. Kurban olayım, erliğine sığınırım, bu iş aramızda kalsın. Arkadaşlara duyundun mu bittim. Gayri Sultanımın da kulağına bir giderse, hepten bittim. Aha, bu dünyanın bütün nimetleri haram olur, gırtlağıma dizilir, ölür giderim de boyunca günah içinde kalırsın.”</p>
				<p class="normalnesil">Gülüşe konuşa atlarını bıraktıkları göçmeni buldular. Hak ettiği ücreti verip atlarını aldılar. Bindiler, vurdular dörtnala...</p>
				<p class="normalnesil">Kanatlanıp uçtular, gittiler Sultan Selâhaddin’in karşısında yere diz koydular. Bilâl, Osman’dan bir yaş büyüktü, yirmi altısını sürüyordu. O başladı söze:</p>
				<p class="normalnesil">“Sultanım, emriniz üzere gittik, gördük ve Allah’ın izniyle geri döndük.”</p>
				<p class="normalnesil">Çadır fazla büyük değildi, sıradan kumandanların çadırı gibiydi. Zemin topraktı, etrafta süs namına hiçbir şey görülmüyordu. Sultan, gelişi güzel yere atılmış bir minderin üstüne bağdaş kurmuş, kardeşleri, büyük oğlu Melik Efdal, yeğeni Ferruh Şah ve kumandanları ila yanına dizilmişlerdi. Sükûnetle: “Hoş geldiniz” dedi. “Bakalım neler gördünüz?” Bilâl, birkaç cümle içinde özetledi gördüklerini ve kısadan sözlerini tamamladı:</p>
				<p class="normalnesil">“Kudüs Kralı Budin, bir kale inşa etmek üzere Ürdün şehrine gitti. Kont bilmem ne Şatiyö ise kendi zırhlı çapulcuları ve Kudüs’ten topladığı yarı asker, yarı sivil gönülsüzleriyle üzerimize gelir. Cem’an dört bin kişi kadar.”</p>
				<p class="normalnesil">Sultan’ın yüzünde hiçbir şey yoktu. Memnun mu, üzgün mü anlaşılmıyordu. Meçhul bir baş işaretiyle yetindi:</p>
				<p class="normalnesil">“Gidebilirsiniz, ikinizden de Allah razı olsun, iyi haberlerle geldiniz.”</p>
				<p class="normalnesil">Sultanı ve maiyetini selâmlayarak çadırdan dışarı çıktılar. Hemen arkalarında Melik Efdal ve Sultan’ın yeğeni Ferruh Şah da çıktı. Henüz on altı yaşlarında idiler. Birlikte büyümüş, alışkanlıklarını birbirlerine bulaştırmışlardı. Birini tanımış olmak öbürünü tanımaya yetiyordu. İki bedene de aynı ruh, aynı karakter hâkimdi. İkisi de heyecanlıydılar.</p>
				<p class="normalnesil">“Sultan pederime amma da kısadan anlattınız ha ağalarım,” diye sokuldu Melik Efdal. “Küçük kardaşınıza azıcık daha tafsilât vermeyecek misiniz?”</p>
				<p class="normalnesil">Bilâl Osman’ın yüzüne bakarak göz kırptı.</p>
				<p class="normalnesil">“Nasıl?” diye fısıldadı. “Sultanımızın meraklı mahdumlarına ve dahi yeğenlerine Sonya hikâyesini anlatayım mı?”</p>
				<p class="normalnesil">“Kurban olduğum ağam, bitirme beni!”</p>
				<p class="normalnesil">“Hadi şimdilik kalsın bakalım.”</p>
				<p class="normalnesil">Melik Efdal’e döndü:</p>
				<p class="normalnesil">“Görmeyeli nasılsın bakalım, Sultanımın oğlu? Bakıyorum, ordu saflarına katıldın artık; sen de Ferruh Şah, istediğiniz oldu böylece, muharebeye can atıyordunuz.”</p>
				<p class="normalnesil">Ferruh Şah:</p>
				<p class="normalnesil">“Bırak bizi de, Kudüs’te gördüklerini anlat. Nasıl, çok büyük mü? Şu bizim Kahire kadar var mı?”</p>
				<p class="normalnesil">“Var ki Kahire’nin iki kat aşmışı, bir gittiğin yere imkân yok bir daha gidemezsin; her bir yanını dolaşacağım desen günün yetmez.”</p>
				<p class="normalnesil">Melik Efdal duyduklarına inanamıyordu. Kahire’den de büyük şehir mi olurdu? Belli, Bilâl ağaları ağızlarının suyunu akıtmak için gördüklerini allayıp pulluyordu.</p>
				<p class="normalnesil">“Onca büyük şehir olmaz” dedi. “Kudüs dedikleri yer Kahire kadar bile yoktur, daha önce görenler anlattılardı.”</p>
				<p class="normalnesil">Bilâl sözlerini ispatlamak için Osman’dan yardım istedi:</p>
				<p class="normalnesil">“Aha şahidim size, anlatsana Osmancık, niye lâl kesildin. Hilâfım var mı söyle, iki Kahire büyüklüğünde değil mi?”</p>
				<p class="normalnesil">“Öyle,” dedi dalgın dalgın, “essah büyüktür.”</p>
				<p class="normalnesil">Kudüs denince yüreği hopluyor, evvela Mescid-i Aksa’nın tepesindeki haçı, sonra da yeşil pancurların gerisindeki titrek bakışları hayalliyordu. Birincisi beynini zonklatıyor, kızdırıyor, ikincisi yürek çarpıntısını hızlandırıyordu.</p>
				<p class="normalnesil">Bilâl muzip muzip gülümseyerek iki delikanlıya bir şeyler anlatmaya başlamıştı:</p>
				<p class="normalnesil">“Büyüğün de büyüğüdür Kudüs, gezmeylen bitesi gelmez. Bir de yeşil pancurlu evleri vardır, pancurların gerisinde... öhhö...”</p>
				<p class="normalnesil">Arkadaşının sert bakışlarına yakalanınca öksürüğe vurdu işi, fakat delikanlılar öyle öksürük numarasıyla geçiştirileceklerden değildi.</p>
				<p class="normalnesil">“Sonra, sonra?” diye soruyorlardı bir ağızdan.</p>
				<p class="normalnesil">“Ne diyordum?”</p>
				<p class="normalnesil">“Yeşil pancurlu evler diyordun.”</p>
				<p class="normalnesil">İnkâra davrandı, Osman’ın bakışları iyice tehdide yönelmişti.</p>
				<p class="normalnesil">“Yok yahu, pancur mancur demedim...”</p>
				<p class="normalnesil">“Uydurma, dedin işte! Söylesene, ne vardı pancurların gerisinde?”</p>
				<p class="normalnesil">“Ha... pancurların gerisinde. Hatırladım canım, hatırladım. Ne vardı değil mi? Ne olsun, ev sahipleri vardı elbet, bu kadarcığını da sivri aklınızlan bulsanıza, bir de Sultanın oğlu ile yeğeni olacaksınız.”</p>
				<p class="normalnesil">Osman rahat bir soluk aldı. Sırrını açacağını sanmış, korkmuştu. Yamuk yumuk gülümsedi.</p>
				<p class="ortayazi">* * *</p>
				<p class="normalnesil">Güneş, yirmi defa doğdu ve battı.</p>
				<p class="normalnesil">Yirminci batışın akabinde Sultan Selâhaddin’in ordusu bir haberle dalgalandı:</p>
				<p class="normalnesil">“Düşman geliyor!”</p>
				<p class="normalnesil">Haber Sultanın çadırına girdi, Sultan düşünceye bulaştı.</p>
				<p class="normalnesil">“Düşman geliyor,” dedi memnun memnun. “Beklemekten kurtulacağız; ne dersiniz emirlerim, beylerim, gece karanlığında cenk etmek münasip düşer mi? Şöyle istişareye duralım ve Resulullah’ın sünnetini de ihya etmiş olalım.”</p>
				<p class="normalnesil">‘Pek münasip düşmez” dedi Emir Tuğtekin. “Şundan ki, İslâm askeri karanlıkta vuruşmaya pek alışık değildir. Oysa karşımızda Kont Şatiyö’nün demir adamları bulunacak, yürekleri her ne kadar serçe yüreği olsa da vücutlarının zırhı, bir de doğuştan beri savaşır olmanın alışkanlığı bizi zor durumlara düşürebilir. Bana kalırsa sabahı beklemek evlâdır derim.”</p>
				<p class="normalnesil">Söylediği kadar vardı. Gerçekten de Şatiyö’nün çapulcu şövalyeleri her zaman zırhlıydılar. İslâm askerleri, onlarla her karşılaşmada kılıcı nerelerine indireceklerini şaşırır, bir canı korumak için bunca demir içine girmenin nasıl bir korkudan kaynaklandığını düşünürlerdi.</p>
				<p class="normalnesil">“İyi söylersin kardaşım Tuğtekin, lâkin unuttuğun bir husus var; biz bu serçe yürekli adamları vakti sırası eriştiğinde basmak, yıldırmak üzere gece akınları yapmak için serdengeçtiler yetiştirmişiz. Bu mücahitleri sabaha kadar dalgalar halinde üzerlerine salsak, biraz korkutsak, biraz taciz etsek, dinlenmelerine fırsat vermesek de sabah olunca umumi taarruzla zaferi garantilesek, tedbire muvafık düşmez mi?”</p>
				<p class="normalnesil">“Hemen taarruz edelim Sultan pederim, yeterince kuvvetliyiz, beklemeye lüzum yoktur.”</p>
				<p class="normalnesil">Kimisi kızgın, kimisi mütebessim Melik Efdal’a döndüler. Bu ilk seferiydi ve umumi taarruzda küçük bir müfrezeye kumanda edecekti. Heyecanını buna bağlıyorlar, lâkin büyüklerinin huzurunda pattadak söz söylemesini de edebe aykırı sayıyorlardı. Gözlerin üzerinde düğümlendiğini görünce Melik Efdal, bir pot kırdığını anlayıp kızardı, başını önüne indirdi.</p>
				<p class="normalnesil">“Affediniz” diye mırıldandı. “Büyüklerimin yanında bana söz düşmez.”</p>
				<p class="normalnesil">Sultan Selâhaddin hiçbir şey söylemedi oğluna, ne takdir etti ne tenkit, başını ağır ağır Melik Hüseyin’e döndürdü:</p>
				<p class="normalnesil">“Yiğit Hüseyin’i dinlemek isteriz, her vakit isabetli görüşler serdetmekle maruftur, bakalım ki, ne düşünmekte?”</p>
				<p class="normalnesil">Melik Hüseyin:</p>
				<p class="normalnesil">“En isabetli fikir sultanımdan geldi. Gece baskını için hazırlanmış mücahitleri dalgalar halinde küffar üstüne sevk etmek fikri yerinde. Düşmanın maneviyatını da bozar. Velâkin, Sultanım, merakımı mucip oldu, mazur görülürse sormak murad ederim; bu mücahidanı nerede, ne zaman hazırladınız? Hemen her zaman yanınızda bulunduğum halde haberim olmamıştı.”</p>
				<p class="normalnesil">“Bizim dahi yeni haberimiz oldu Melik Hüseyin. Meğerkim, memleketin asayiş meselesini yoluna koysun diye geride bir müddet bırakıp sefere sokmadığımız karındaşımız Emir Adil, bir yandan asayişi yoluna korken, diğer yandan da gönüllü toplayıp bu iş için hazırlamış. Cem’an dört yüz babayiğit, ama her biri karanlıkta on, belki yirmi kâfirle vuruşabilecek vaziyette. Allah, Emir Adil karındaşımızdan razı olsun, verebilecek başkaca bir mükâfatımız yok; gayretlerinin mükâfatını Allah isterse cennetine koyarak verir, duamız budur.”</p>
				<p class="normalnesil">Emir Adil, köşesine büzülmüş, takdirkâr sözlerin ve bakışların tesiriyle yüzü al al olmuştu.</p>
				<p class="normalnesil">“Vazifemi yaptım,” diyebildi.</p>
				<p class="normalnesil">Sonra birden dirildi, sesini yükselterek:</p>
				<p class="normalnesil">‹Takdirlerinize kapılıp gurur felâketine yakalanmaktan Allah’a sığınırım. Mademki cihat sevabından mahrum kalmışız, karınca kararınca birkaç mücahid hazırlayalım da bari başka yoldan sevaba nail olalım, diye düşünmüşüz. Ne yapmışsak, sizin takdirlerinizi kazanmak için değil, sırf Allah rızasını tahsil için, İslâm dinine hizmet için yapmışız. Eğer ille de takdir sunulacaksa; çocuklarını ellerinden tutup kapıma getiren ve ‹Al biricik oğlumu muharebe sanatını öğret, dinine, milletine hizmet yolunu göster’ diyen Müslüman anaları, yaşlı babaları takdir edin. Asker topladığımızı duyunca koyunları ahıra soktuğu gibi önüme düşen çobanları takdir edin. Bu iş için yaşınız küçük dediğimde gözlerini sel sel yaşa boğan, Dine hizmetin de yaşı mı olur?’ diye dövünen ve ille kabul etmem için yakaran on iki yaşlarında çocukları takdir edin. ‘Henüz yaşıyorum, yaşadığım için de hizmetle mükellefim’ deyip gece baskıncısı olmaya talip olan, yüz on yaşında dedeyi takdir edin...”</p>
				<p class="normalnesil">Birden ağlamaya başladı. Kesik kesik:</p>
				<p class="normalnesil">“Bunları tanıdıktan sonra yaptıklarımın hiç olduğunu anladım. Aynı şevki, aynı ihlâsı, aynı coşkunluğu taşıyıp taşımadığımı uzun uzun düşündüm. Gördüm ki, muharebe ile ünsiyet etmişim, âdeta cihadı meslek edinmişim. Haniyse içindeki ulvî mânâyı unutmadayım, ön plâna Allah kelamım yaymak yerine, falan küffarı yenmek geçmiş; İlâ-yı Kelimetullah aşkı, felan kâfiri rezil etme aşkının gerisinde kalmış. Tövbe ettim, Nasuh üzre tövbe ettim. Farkında olmadan düştüğüm gaflet kuyusu az daha beni yutuyordu. Meğerki beldelerimizde ne cevherler varmış, yüreği din aşkıyla tutuşan ne analar, babalar, evlatlar varmış.”</p>
				<p class="normalnesil">Sildi gözlerini, toparlandı:</p>
				<p class="normalnesil">‹Tekrar muharebeleri birer vasıta olarak görmeme bu hadise vesile oldu. Hedef İlâ-yı Kelimetullah, hedef İslâm ittihadı, hedef İlâhî adaleti bütün insanlara ulaştırmak. Bunlar muharebe ile gerçekleşecekse muharebe meşrudur; yok, sulh ile gerçekleşecekse sulh evlâdır. Allah şahittir, hiçbir zaman ilk taarruz eden biz olmamışız. Taarruz edilmiştir, karşılık vermişiz, yani muharebeye icbar edilmişiz; şimdi yine öyle, Askalan’da arkadan vurmalarına mukabele eyleriz. Geldiler, karşımıza dikildiler; ezip geçmeliyiz. Varmalıyız, yıllardır kan ağlayan Kudüs’ü kurtarmalıyız. Mescid-i Aksa’nın üstündeki haçı, çanı indirmeliyiz. Mukaddes beldeleri tekrar manevi havasına, öz ruhuna kavuşturmalıyız. Bu en kudsî yoldur. Şimdilik bu yolu tıkamış gibi duran Şatiyö’nün demir adamlarını eritmeli, yolu açmalı. Vakit kaybetmeden, yatsıyı kılar kılmaz düşmeli başına. Söyleyeceklerim bunlardan ibarettir, zaten çokça konuştum.”</p>
				<p class="normalnesil">Emir Adil’i tanıyanlar, bu kadar çok konuşmasına hayret etmiş gibiydiler. Bildikleri kadarıyla Emir Adil, lâf yapmaktan hazzetmez, iş yapmaya talip olurdu. Gece baskıncılarını hazırlarken karşılaştığı hadiseler, ona fazlaca tesir etmiş olacaktı. Hakkı da yok değildi. Çoğunluk kendini tutamamış, melik Adil ağlarken onunla birlikte gözyaşlarını salıvermişlerdi. Ruhundaki çırpınmaları ustaca saklamasını bilen Sultan Selâhaddin dahi gözlerini oğuşturma bahanesiyle gözlerinin nemini kurutuyordu.</p>
				<p class="normalnesil">“Hak yolu bir kere daha işaretledin Adil karındaşım,” diye konuştu neden sonra. “Kimin yüreğinde sırf zafer kazanmak için muharebe etmek yatıyorsa hemen yüreğinden söksün, atsın. Karındaşımızın dediği gibi muharebe, İlâ-yı Kelimetullah için vasıtadır. Biz şanın, şöhretin ardında değiliz. Allah bilir, sultanlığı da isteyerek almadık, talip olmadığımız halde geldi. Gelmişken Allah yolunda istimal etmeye çalışırız. Yanlışımız olursa sözünüzle, yetmezse kılıcınızla doğruya çağırın; sapar da gelmemeye direnirsek dilediğinizi yapın, ama yapacaklarınızda dinimizin ölçüleri hâkim bulunsun. Birisini hatadan çevirmek için hataya düşmek, affedilir şey değildir. Haydi, Emir Adil karındaşım, anamın gözbebeği haydi, al mücahitlerini, sabaha kadar düşmanı perişan eyle. Yolun açık, Cenab-ı Allah muinin olsun.”</p>
				<p class="normalnesil">Emir Adil kalktı, önce Sultanla sonra diğerleriyle kucaklaştı, helallaştı, dua talep ederek dışarı çıktı. Çıkar çıkmaz da iki gölgenin ortasına düştü. Bunlardan birini tanımıştı:</p>
				<p class="normalnesil">“Ne istersin Bilâl?”</p>
				<p class="normalnesil">“Sağlığını, Sultanımın kardaşı. Düşman hatlarına kadar gittik de arkadaşımla, şöyle bir göz attık da; düşündük ki, bir delile ihtiyacınız vardır. Kont serkeşinin çadırını dahi keşfetmişliğimiz işinize yarar belki.”</p>
				<p class="normalnesil">Karanlıkta yüzünü seçmeye çalıştı, düşman karargâhına onca yakın gitmek olacak şey değildi. Fakat karşısında duran Bilâl’di. Nice olamazları olabilir hale getirmiş, yamanın da yamanı Bilâl.</p>
				<p class="normalnesil">“Yâni şu arkadaşınla Şatiyö’nün çadırına sokuldun, belki de konuştuklarını duydun, öyle mi?”</p>
				<p class="normalnesil">“Şu arkadaşımı küçümseme Emir Adilim, yüz yürekli bir yiğittir. Yüreğinin her birini bir başka yerde bırakmışlığı bir yana...”</p>
				<p class="normalnesil">Osman kızgınca öksürdü, yine arkadaşının gevezeliği tutmuştu. Öksürmesine filan aldırmadan devam ediyordu:</p>
				<p class="normalnesil">“...bir yana, hepten akıldır ve cesarettir. Onunla değil Şatiyö’nün çadırı kıyısına, Kudüs Kralının taç giyme merasimine bile katılmışlığımız vardır. Dahası Kudüs’te yeşil pancurlu evin önünde beklemişliğimiz vardır.”</p>
				<p class="normalnesil">Emir Adil pek bir şey anlayamamıştı.</p>
				<p class="normalnesil">“Yine gevezelenmeye durdun Bilâl” dedi. “Bu huyunu ne zaman bırakacaksın?”</p>
				<p class="normalnesil">“Kusurumu bağışlayın Emir Adilim, gevezelenmem keyfimden ötürü. Biraz sonra Şatiyö serkeşinin üstüne düşeceğimizi düşündükçe çocuklaşıyorum.”</p>
				<p class="normalnesil">“Şatiyö serkeşinin mi? Üstüne mi? Sen ne demektesin, hay koca geveze? O işi siz değil, gece baskıncısı mücahitler yapacak.”</p>
				<p class="normalnesil">“Evet, öyle olacak. Öyle olmasına öyle olacak, ama bir delile ihtiyacımız yok mu? Düşman karargâhını avucunun içi gibi bilen iki kardaşa iş düşmez mi? Atlar nerelerdedir, pusatlar nerededir, kalabalık hangi cihettedir, Şatiyö’nün çadırı kandedir bilen iki dosta, essahtan ihtiyacınız yok mu?”</p>
				<p class="normalnesil">Emir Adil güldü:</p>
				<p class="normalnesil">“Olur olmaz yerde gevezelenip her şeyi berbat etmen işime yaramaz. En iyisi yatsıyı kıl ve yat, hasretini sabah açınca giderirsin.”</p>
				<p class="normalnesil">“Gurban olduğumun Emir Adili, uyuyamam ki! Karabasan çökmüş gibi sabaha kadar kıvranır dururum. Meded gurban olduğum, meded! Bir yol kabul eyle; ağzımı açmayacağıma tövbe istersen tövbe edeyim, yemin dersen yemin.”</p>
				<p class="normalnesil">Bunca yanmışlığı geri tepemezdi. Üstelik karargâhı bilen birine de gerçekten ihtiyacı vardı. Daha fazla direnmedi:</p>
				<p class="normalnesil">“Hadi, gelin bakalım ardım sıra, yemin memin de lâzım gelmez. Söz versen yeter.”</p>
				<p class="normalnesil">“Söz” dedi sevinçle, “yiğit sözü sana, ağzımı dahi açmayacağım.”</p>
				<p class="normalnesil">Osman için için gülerek Bilâl’i dürttü:</p>
				<p class="normalnesil">“Be hey! Ağzını açmadan karargâhı nasıl tarif edeceksin?”</p>
				<p class="normalnesil">“Sus, karıştırma. Hele karargâha varalım da...”</p>
				<p class="normalnesil">Emir Adil’in arkasından seğirttiler.</p>
				<p class="normalnesil">Önce yatsı namazını kıldılar.</p>
				<p class="normalnesil">Sonra yüzer kişilik dört grup hazırladılar.</p>
				<p class="normalnesil">Birinci grup, süratle gidip karargâhı vuracak, karıştırabildiği kadar karıştıracak; hemen yüzgeri edecekti.</p>
				<p class="normalnesil">Döner dönmez ikinci grup harekete geçecek, düşmanın şaşkınlığından faydalanıp ortalığı kavuracaktı.</p>
				<p class="normalnesil">Ardından üçüncü grup, dördüncü grup...</p>
				<p class="normalnesil">Sabaha kadar dalga dalga yuvarlanacaklar, ellerinden geldiğince düşmanı tedirgin edecekler, uyutmayacaklardı.</p>
				<p class="normalnesil">Emir Adil atına bindikten sonra:</p>
				<p class="normalnesil">“Esir almaya filan kalkışmayasınız” diye tembihledi. “Vazifemiz nizamî muharebe değil, unutmayın. Adam telef etmeye de ehemmiyet vermeyin, fazla gürültü çıkarın, çokça bağırın, yapabilirseniz bazı çadırları da ateşe verin. Haydi, Allah muinimiz olsun!”</p>
				<p class="normalnesil">Sessiz sessiz tekrarladılar:</p>
				<p class="normalnesil">“Allah muinimiz olsun!”</p>
				<p class="normalnesil">Sultan Selâhaddin, çadırın kapısına çıkmıştı. Ellerini semaya açtı, dudaklarını kımıldattı:</p>
				<p class="normalnesil">“Allah muininiz olsun kardaşlarım.”</p>
				<p class="normalnesil">En önde Emir Adil gidiyordu. Bir yanında Bilâl, bir yanında Osman vardı. Yarı yolda:</p>
				<p class="normalnesil">“E... Bilâl,” dedi, “nöbetçilerden ne haber?”</p>
				<p class="normalnesil">Bilâl ağzını bile açmadı.</p>
				<p class="normalnesil">“Söylesene be adam, nöbetçiler nerde dedim, yolumuz doğru mu?”</p>
				<p class="normalnesil">Yine ağzını açmadı.</p>
				<p class="normalnesil">“Uyuyor mu ne?” dedi Osman’a dönüp.</p>
				<p class="normalnesil">“Uyumuyor da Emir Adilim, hani söz vermişti ya, ağzını açmamaya, söz vermişti ya hani, bu yüzden...”</p>
				<p class="normalnesil">“Vay ki!” diye güldü Emir Adil. “Canım nazlanma, o sözün gevezelenmemek üzereydi, şimdi konuşman lâzımdır.”</p>
				<p class="normalnesil">Bilâl kıkır kıkır güldü:</p>
				<p class="normalnesil">“Eh ruhsat çıktığına göre konuşabilirim, az daha dursam çat edecek, ortadan yarılacaktım. Yol boyu iki yerde nöbetçi var, birini Osman kardaşım haklarken diğerim fakir haklar, rahatça geçersiniz?”</p>
				<p class="normalnesil">“Becerebilir misiniz?”</p>
				<p class="normalnesil">Emir Adil’e biraz kızgınca baktı:</p>
				<p class="normalnesil">“Şimdi kırıldım işte Emir Adilim, becerebilmek ne demek? Bunu hiç düşünmem, yalnız becermem icap ettiğini düşünürüm; üst yanı Allah’ın takdiridir. Şimdi destur çıktıysa gidelim, hayli yaklaşmışız.”</p>
				<p class="normalnesil">“Peki, gidin bakalım. Yolun açıldığını nasıl anlayacağız, siz geri dönünce mi?”</p>
				<p class="normalnesil">“Yo, bir guguk kuşu ötüşünü duyunca, anlayın ki, yol açılmıştır.”</p>
				<p class="normalnesil">“Ama bu mevsimler guguk kuşu olmaz ki. Hele de gece!”</p>
				<p class="normalnesil">“İyi ya işte. Baykuşu taklit edip işi karıştırmak hesabıma gelmez. Bakarsınız, bizden önce davranıp münasebetsiz bir baykuş ötüvermiş, siz de kanıp yol açık diye yürümüşsünüz; ne olur o zaman? Guguk kuşu gibi ötmeliyiz, mevsimsiz oluşu daha iyi. Zaten bunun için seçtim, sesleri karıştırmayasınız diye. Yine gevezelendim öyle ya, neyse, Allah’a emanet olun Emir Adilim.”</p>
				<p class="normalnesil">“Siz de” dedi şaşkınca. Bu deli-dolu gevezenin sandığından da akıllı olduğunu düşünüyordu. Boşuna mı sultanın sonsuz itimadını kazanmıştı. Her boyaya girmekte üzerine yoktu. İkisinin de çokça marifeti, dillere destandı.</p>
				<p class="normalnesil">Karanlıkta kaybolana kadar baktı arkalarından.</p>
				<p class="normalnesil">“Meziyetleri yanında bu gevezeliği neyin nesi hey Allah’ım?” diye söylendi. Sonra, ‹Tevekkeli değil her güzelin bir kusuru olur denmiş; Bilâl’in tek kusuru gevezeliğinde, eh, doğrusu yakışıyor da.”</p>
				<p class="normalnesil">Onunla içli dışlı idiler. Yıllar önce bir seferde arkadaş olmuşlardı. İkisinin de ilk seferiydi. Sultan Nureddin’in kumandasında Şam’a yürüyorlardı. Yol boyu hiç ayrılmamış, nasıl savaşacaklarım anlatıp durmuşlardı. Isınmışlardı birbirlerine, sevmişlerdi. Muharebe içinde bile yan yana olmuşlar, kahramanlıkta yarışmışlardı. Bilâl bir yandan kılıç sallıyor, bir yandan gevezeleşiyordu. Rakipleriyle alay ede ede bir kılıç oynatması vardı ki, vezir Şirkuh’un bile dikkatini çekmiş, zaferden sonra kucaklayıp gözlerinden öpmüştü. Ondan sonra kâh ayrılmışlar, kâh birleşmişlerdi. Beraber iştirak ettikleri seferler sayıya vurulası değildi. Doğrusu, yaman insandı Bilâl, arkadaşı da onun kadar yaman olmalıydı. Yoksa tek başına bulunmayı tercih ederdi. İyi tanırdı Bilâl’i, öyle her önüne çıkacak yiğidi kendine arkadaş yapıcılardan değildi. Huyu huyuna denk olanını isterdi, bileğine dayanabilenini isterdi, yeri geldiğinde, can verebilenini isterdi. Bu Osmancık mutlaka böylesiydi, Bilâl gibi yamandı mutlaka.</p>
				<p class="normalnesil">Guguk kuşu sesini duyunca başını dikti, düşüncelerine ara verdi.</p>
				<p class="normalnesil">Bir daha öttü guguk kuşu.</p>
				<p class="normalnesil">Yakınındakilerden biri:</p>
				<p class="normalnesil">“Fesübhanallah” dedi, “bu vakitler guguk kuşu öter miydi? Fesübhanallah!”</p>
				<p class="normalnesil">Gülümseyerek birliğini harekete geçirdi.</p>
				<p class="ortayazi">* * *</p>
				<p class="normalnesil">Trablusşam Kontu Röno dö Şatiyö, sofracıbaşısını çadırına çağırmış, yatmadan önce yemek istediği şeylerin listesini hazırlatıyordu. Liste tamamlanıp da, kim bilir, kaçıncı defa Kontun pisboğazlığına şaşarak çadırdan çıkmaya hazırlanan sofracıbaşıyı durdurdu:</p>
				<p class="normalnesil">“Ha” dedi, “meşhur Acem havyan ile bir şişe İspanya şarabını da ilâve et listeye. Gece acıkabilirim.”</p>
				<p class="normalnesil">“Azıcık da zehir karıştırmalı,” diye düşünerek eşiği geçti sofracıbaşı.</p>
				<p class="normalnesil">Hep düşünürdü ya, bir türlü yapamazdı. Korkar, anlaşılması halinde başına gelecekleri aklından geçirip ürperirdi. Mutlaka Şatiyö’nün Müslüman esirlere yaptığını yaparlardı kendisine de. Ayaklarından bir ağaca sallandırırlar, keskin nişancılar karşısına geçer, ayaklarının ucundan başlayarak bütün vücudunu hedef tahtası gibi kullanırlardı. Böğüre böğüre can verirdi. Ani ölümden pek korkmuyordu da, böylesinden nefret ediyordu.</p>
				<p class="normalnesil">Bir uğultuya karışan feryatlar, düşüncelerini parçaladı. Biri şiddetle çarptı, yere yuvarlandı.</p>
				<p class="normalnesil">“Allahın cezası!” diye bağırdı.</p>
				<p class="normalnesil">Liste elinden fırlamış, rüzgâra kapılıp karanlığa karışmıştı. Kendisine çarpanı yakalasa gözünü kırpmadan fırına sürer, keçi eti isteyen Şatiyö’nün önüne tabak içinde çıkarırdı. “Al, listeyi kaybetmeme sebep olan budur, lezzetine bak!” diyerekten.</p>
				<p class="normalnesil">Çığlıklar kılıç şakırtılarına bulanınca listeyi filan unuttu.</p>
				<p class="normalnesil">“Vay be?” dedi, “dünya yıkılıyor galiba?”</p>
				<p class="normalnesil">Şatiyö’nün çadırına doğru baktı. Don gömlek dışarı uğramıştı. Bas bas bağırıyor, zırhını sırtına geçirmeye uğraşanları tekmeliyordu:</p>
				<p class="normalnesil">“Atımı dedim, hayvan herifler, atımı getirsenize!”</p>
				<p class="normalnesil">Yarım yamalak da olsa zırhını sırtına geçirebildiler, atını da getirdiler. Koca göbeğini ikinci sıçrayışta ancak hayvanın üstüne alabildi. Sofracıbaşı sırım sırım sırıttı.</p>
				<p class="normalnesil">“Gece yarıları kalkıp tıkınırsa böyle varil gibi olur insan, domuza döner, Şatiyö gibi bir domuza.”</p>
				<p class="normalnesil">Çadırlar arasına yabancı atlılar düşüp anlamadığı dilden naralar atılınca korktu, bir kıyıya sindi. İyi ki, gelmişlerdi, yoksa listeyi kaybettiği için Şatiyö’den çekeceği vardı. Şimdi mazeret hazırdı. “Ne yapalım” diyecekti, “baskıncılardan biri atını üstüme sürdü. Baktım can pazarındayım, herife saldırdım, saldırırken de listeyi elimden uçurdum.”</p>
				<p class="normalnesil">Acemi Franklarla Kont Şatiyö’nün şövalyeleri ilk ağızda birbirine girmiş, kılıç kılıca gelmişlerdi. Yanlışlığı fark edene kadar hayli telefat verdiler. Toparlanıp kumandanların etrafına biriktiler ve dizi halinde yürüyüşe geçtiler. Ama karşılarında kimse kalmamıştı. Şatiyö şaşkın şaşkın bakmıyor, karanlığın ortasında düşman arıyordu.</p>
				<p class="normalnesil">“Cin mi bunlar, insan mı? Bunca yılın şövalyesiyim, şu kadar vuruşmuşluğum vardır heriflerle, gece muharebesine kalkıştıklarını ilktir görüyorum. Sakın bunlar Selâhaddin’in askerlerinden başkaları olmasın.”</p>
				<p class="normalnesil">“Kim olabilir?” diye sordu kumandan Herzel.</p>
				<p class="normalnesil">Ters ters söylendi Şatiyö:</p>
				<p class="normalnesil">“Bana ne soruyorsun? Gidip öğrensen ya.”</p>
				<p class="normalnesil">Ürktü adam:</p>
				<p class="normalnesil">“Be... ben mi?”</p>
				<p class="normalnesil">“Yok ben! Kumandan diye ordumuza aldık, besledik, büyüttük; tehlike çanları çalınca, ben mi diyorsun. Hadi, birkaç kişi al ve takip et.”</p>
				<p class="normalnesil">“İyi ama Kontum, aziz Kontum, kimse yok ki! Etraf bir ölü kadar sessiz. Kimi takip edeceğim?”</p>
				<p class="normalnesil">Doğru söylüyordu. Gerçekten de etraf bir ölü kadar sessizdi. Az önceki cehennemi gürültü, mutlak sessizliğe dönüşmüştü. Kimsecikler de görülmüyordu.</p>
				<p class="normalnesil">“Yanıyoooor! Çadırlarımız yanıyoooor!”</p>
				<p class="normalnesil">Şatiyö, bakınınca, karargâhta yer yer parlayan kırmızılıkları görüp küfretti.</p>
				<p class="normalnesil">“Geri dönün!” diye bağırdı, “hepiniz geri dönün!”</p>
				<p class="normalnesil">Hızla döndüler. İki saate yakın uğraşıp yangını söndürdüler. Tam istirahate çekilmeye hazırlanıyorlardı ki...</p>
				<p class="normalnesil">“Baskııın! Yeni bir baskııın!”</p>
				<p class="normalnesil">Atlılar bir anda karargâha düştüler yine, kırdılar geçirdiler. Birkaç çadır daha tutuşturdular. Ve geldikleri kadar süratle çekilip gittiler. Şatiyö yatağından kalkıp zırhını giyene kadar; birkaç hamlede atına binip yorgun ve şaşkın adamlarını toparlayana kadar kılıç çekecek kimse kalmadı etrafta.</p>
				<p class="normalnesil">“Şeytan soylular!” diye tısladı, “canlarına okumak boynuma borç oldu. Hazırlanın, gidiyoruz!” “Nereye?” dedi kumandan Herzel, “asker karanlıktan hazzetmez, üstelik hedefi dahi bilmiyoruz.”</p>
				<p class="normalnesil">“Gidiyoruz dedim ya Herzel, soytarılar kralı, gidiyoruz dedim ya, askerin ne düşündüğünü söyleyecek bir sen mi kaldın? Kızının hatırına bunca beslediğim yetti seni, aptallığına bakmayıp kumandan yaptığım yetti seni, hadi defol, gözüme görünme!”</p>
				<p class="normalnesil">“Demek böyle ha Kont! Aziz Kont, Herzel’i kızının hatırına kumandan yapmışsın ha! Paralarım da o kızı yine sana vermem, duydun mu Şatiyö, sana yine vermem dedim. Senin gibi dostum olacağına Sultan Selâhaddin gibi düşmanım olsun Şatiyö, gidiyorum.”</p>
				<p class="normalnesil">Sürdü atını, ama kendi karargâhlarına değil, ileriye İslâm askerlerinin bulundukları yere doğru.</p>
				<p class="normalnesil">“Delirmiş” dedi Şatiyö, “durdurun şunu!”</p>
				<p class="normalnesil">“Durmazsa?”</p>
				<p class="normalnesil">Hiç düşünmedi:</p>
				<p class="normalnesil">“Öldürün!”</p>
				<p class="normalnesil">Dört kişi fırladı arkasından ve dört dakika sonra sürüye sürüye getirdiler.</p>
				<p class="normalnesil">“Durmadı!”</p>
				<p class="normalnesil">“Pekâlâ, hadi geri dönelim.”</p>
				<p class="normalnesil">“Dönecektik de gitmeyelim diyen Herzel’i niçin öldürttü? Bu Şatiyö kocadıkça çekilmezleşiyor, aksileşiyor. Herzel’in kızı Sonya’ya gördüklerimi anlatmazsam yuh olsun bana da. Zor alırsın Sonya’yı. Şatiyö, ihtiyar keçi, zor alırsın tazeyi!”</p>
				<p class="normalnesil">Sabaha kadar iki dalga daha kasıp kavurdu karargâhı. Hele sonuncusu en yorgun, en bitkin anlarına geldiğinden tam tamına rezil oldular. Şatiyö boş yere hırçınlaştı, sağa sola emirler yağdırdı, ama kimsede parmağını kımıldatacak tâkat kalmamıştı. Dahası, her baskında hedef tayin edemediklerinden birbirlerini giriyor, karanlıkta uzun zaman birbirlerinin canına okuyorlardı. Neden sonra farkına varınca hayıflanıyorlardı, ama en aşağı iki yüz, üç yüz ölüye mal oluyordu. Sabaha kadar ordunun hemen hemen üçte biri gitmişti. Kalanı da son derece yorgundu. Yol yorgunluğu üstüne binen baskınlar, kimsede can bırakmamıştı. Kumandanlardan bazıları geri çekilmek ve toparlanmak fikrinde idiler, ama baskınlar yüzünden besbeter hınçlanan Kont Şatiyö, teklifi kabule yanaşmadı. Göbeğini hoplata hoplata burada kalacaklarını, saf tutacaklarını ve intikam alacaklarını söyledi.</p>
				<p class="normalnesil">Gün açtı.</p>
				<p class="normalnesil">Açmasıyla, Selâhaddin Eyyûbî ordusunu hazırladı. Gece baskınlarına iştirak edenlerin taarruza katılmasını yasaklamıştı. Bu yüzden Bilâl’le Osman, kıyıya çömelmişler, ikisinin de ellerinde birer değnek, toprağı eşelemeye, kara kara düşünmeye koyulmuşlardı.</p>
				<p class="normalnesil">Osman:</p>
				<p class="normalnesil">“Gidip Sultana söyleyelim” dedi yanık yanık. “Diyelim ki, biz gece baskıncılarından değiliz, sâdece yol göstermek için katıldık. Doğrusu da budur, hadi evvelâ Emir Adil’e söyleyelim, eminim bizi anlar.”</p>
				<p class="normalnesil">“Hadi bakalım, denemedik bir bu yol kaldı.”</p>
				<p class="normalnesil">Emir Adil karşısında iki arkadaşı görünce kollarını açtı:</p>
				<p class="normalnesil">“Hele hele, gelin sizi bir kucaklayayım kardaşlarım, yaman kardaşlarım. Akınların dördüne de katıldığınız halde hâlâ ayakta bulunmanız neyin nesi?”</p>
				<p class="normalnesil">Kucaklaştılar.</p>
				<p class="normalnesil">“Yüzünüzden düşen bin parça, belli ki, dertlisiniz. Deyin hele, neymiş sizi böyle küstüren, bilelim.”</p>
				<p class="normalnesil">Osman, Bilâl’e baktı, “söylesene” der gibilerden.</p>
				<p class="normalnesil">“Şey” diye başladı Bilâl. “Hani Sultanımın emri can baş üstüne deriz, deriz velâkin, bu emir gece akmaları için mi, gece akınına iştirak etmiş herkes için mi? Bir sarahat yok.”</p>
				<p class="normalnesil">“Anlaşıldı, siz de benim gibi hücuma katılmaya yol arıyorsunuz. Boşuna yorulmayasınız diye söylüyorum o yol tıkanmıştır kardaşlarım. Sizden önce ben düştüm Sultan karındaşımın önüne, dil döktüm, gevezelik bile ettim, lâkin dinletemedim. Güldü, omuzumu okşadı, sağol dedi. Sizin gibiler yanımda olduğu müddetçe Allahın izniyle dünyaya meydan okurum, dedi. Demesine bunları dedi, ama ruhsat da vermedi. Yorgunmuşuz dinlenmeliymişiz.”</p>
				<p class="normalnesil">“Ben yorgun morgun değilim!” diye atıldı Osman. “Billahi günlerce uyumuş dinlenmiş gibiyim.”</p>
				<p class="normalnesil">“Ne çare, emir emirdir ve ululemre itaat vardır.”</p>
				<p class="normalnesil">“Yani şuracıkta oturup seyredeceğiz ha! Billahi kanıma dokunur, çocukluk arkadaşım Emir Adil, kanıma dokunuyor Sultanımın kardaşı.”</p>
				<p class="normalnesil">“Al benden de” diye perçinledi Osman. “Kendimi birden kocamış hissediyorum. İçimde de öyle bir sıkıntı var ki, sormayın gitsin.”</p>
				<p class="normalnesil">Bilâl düşüne düşüne bir teklif attı:</p>
				<p class="normalnesil">“Bak ne diyeceğim, Sultanımın karındaşına? Diyeceğim ki, gece baskıncıları arasında bizi tanıyan bilen yoktur, bir sen bir Allah. Hani diyeceğim ki, varsam karışsam hücuma, sen de söylemesen kimseye, ha?”</p>
				<p class="normalnesil">“Sorulmamış söylemem. Lâkin denirse ki, gel ey Adil, şu orduda gece baskınına çıkanlardan kimse var mıdır? Tutar kulağınızdan çıkarırım, haberiniz olsun.”</p>
				<p class="normalnesil">“Eh, bu kadar bile denemeye değer, yalnız sorulmadıkça oyun bozmacılık yok, anlaştık mı?”</p>
				<p class="normalnesil">“Anlaştık, hadi uğurunuz açık olsun. Varın bakalım, ben dahi bir yolunu bulabilirsem, şöyle tedbili kıyafetle filan... Bulursam erişeceğim ardınızdan.’</p>
				<p class="normalnesil">Sultan çadırdan çıkmıştı, tekbir sesleri daha bir coşkun yayılıyordu şimdi. Adeta yer yerinden oynuyor, ağaçlar ve tozlar gazilerle birlikte tekbir alıyordu.</p>
				<p class="normalnesil">Üçü birden o tarafa yürüdüler.</p>
				<p class="normalnesil">“Sultan ne düşünüyor dersin?”</p>
				<p class="normalnesil">“Bilmem” dedi Emir Adil. “Ne düşündüğünü yüzünden anlamak imkânsız. Çocukluğundan beri böyledir, renk vermez. En tasalı zamanında gülmeyi, en neşeli anında buruk durmayı becerir.”</p>
				<p class="normalnesil">Birden asker dalgalanmaya başladı, ön sıra bütün bozuldu; düz iken yuvarlaklaştı.</p>
				<p class="normalnesil">“Şimdi göremezsin!” dedi hırçın bir asker sesi, “sırası değil şimdi nine.”</p>
				<p class="normalnesil">Askerin “nine” dediği kimse yürekli olmalıydı. Sesini hiddetle köpürtüp bağırıyordu:</p>
				<p class="normalnesil">“Göreceğim, Sultanı göreceğim! Hele mâni olmaya kalkın da bakın!”</p>
				<p class="normalnesil">Emir Adil havada çırpınan çatal bir sopa fark etti. “Hele yaklaşalım” dedi, “bakalım ne olmaktadır?” Yaklaştılar iyiden iyiye. Bağırıp çağıran yaşlı bir kadındı. Yüzü buruş buruştu ama gözlerinde taze bir öfkenin gencecik alevi tutuşuyordu. Bir yandan bağırırken çatal sopasını iki yana savuruyor, kendine yol açmaya çalışıyordu.</p>
				<p class="normalnesil">“Göreceğim!” diye de çağlıyordu. “Sultanımı göreceğim, bakalım ki nice Sultan’dır.”</p>
				<p class="normalnesil">Selâhaddin Eyyûbî durumu fark edince emretti:</p>
				<p class="normalnesil">“Bırakınız gelsin.”</p>
				<p class="normalnesil">Yaşlı kadın gitti, tam Sultanın karşısında durdu. Sopasını havaya kaldırıp göz gezdirdi: “Sultan hanginiz?”</p>
				<p class="normalnesil">“Benim” dedi Selâhaddin, “bir dileğin mi vardı, ninem?”</p>
				<p class="normalnesil">Dikedik yüzüne baktı Sultanın:</p>
				<p class="normalnesil">“Daha koca biriyle karşılaşacağımı umuyordum, ama neyse, genç de olsan halden anlamaklığın lâzım, yoksa milletin başına sultan diye konmazdın.”</p>
				<p class="normalnesil">“Milletin başına konmuşluğumuz yok ninem” dedi Selâhaddin. “Biz milletin hizmetkârıyız, böyle belleriz.”</p>
				<p class="normalnesil">“Senin nasıl bellediğin umurumda mıydı sanki? Sultan isen sultanlığını doğru düzgün yap.”</p>
				<p class="normalnesil">Etraftakiler ürperdiler, ihtiyarın sözleri elindeki değnek kadar eğri büğrü geldi çoğuna. Sultana baktılar, yüzünde ne kızgınlık vardı, ne küçümseyiş.</p>
				<p class="normalnesil">“Doğru düzgün yaptığımızı sanırız” dedi, eğriliğimiz varsa yüzümüze söylensin.”</p>
				<p class="normalnesil">“Ya! Zaten bunun için buradayım, yüzüne söylemek için. Ben fukara bir kadınım. Bakacak, edecek kimsem yok. Hem hep iki keçim var, arada süt felan satar kör boğazımın ihtiyaçlarını karşılarım. Ömrüm, sultanların ömrüne duâ etmekle geçti. Hoş, hiç birisinin yüzünü görmedim ya, olsun, görmeden de duâ edilir. İlk senin yüzünü görmekteyim, görüp de sevmek istemekteyim, velâkin niçin askerine sahip olamıyorsun? Olamayacaktın da niçin sultanlığa sıvanıyorsun?”</p>
				<p class="normalnesil">Selâhaddin Eyyûbî sarsıldı, sarsıldığını yanındakiler de fark edip hayrete düştüler. Ne yaman tepkiydi ki, hislerini açığa vurmamakla tanınmış Sultan iradesiz kalıyordu.</p>
				<p class="normalnesil">“Ninem, derdin nedir senin?”</p>
				<p class="normalnesil">“Daha ne olsun! Geçen gün askerlerinden biri köye geldi, benden süt istedi, ücreti budur diye iki para verdi. İşte parası!”</p>
				<p class="normalnesil">Entarisinin sağ cebine daldırdı elini, avuçlayıp çekti, Sultan’ın yüzüne doğru kaldırdı avucunu, açtı:</p>
				<p class="normalnesil">“Gör sen de, iki para var. Ben fiyat miyat bilmem, sattığım sütün ücreti buysa budur dedim. Fakat dün bir başka askerin geldi, aynen birinci askere verdiğim kadar süt aldı benden, çıkardı beş para verdi. ‘Oğul fazlaca verdin’ dedim. ‘Hayır’ dedi. ‘fazla değil’ aldığımın ücreti bu kadar.’”</p>
				<p class="normalnesil">Tekrar soktu elini öbür cebine, tuttu çıkardı beş parayı Sultana gösterdi:</p>
				<p class="normalnesil">“İşte de ikinci askerinin verdiği. Şimdi Sultanım, birinci askerin neden benim hakkımı gasp eder? Onlara hak nedir, hukuk nedir öğretilmemiş mi? Kul hakkının affolunmayacağı söylenmemiş mi? Şimdi şikâyet etmekteyim, bir tamam da hakkımı istemekteyim. Bir tamah belleme sakın, yanılırsın. Birincisi, asker oğlumun kul hakkıylan âhirete gitmesine gönlüm razı değil. İkincisi, Sultanımın böyle askerle sefere çıkmasına yüreğim elvermez. Maruzatım bu kadardır, hükmü bekliyorum.”</p>
				<p class="normalnesil">Sultan bir süre düşündü. Hemen taarruza geçilmesi lâzımdı. İşi geciktirmek kötü sonuçlar doğurabilirdi.</p>
				<p class="normalnesil">“Sağol ninem” dedi, “beni ikaz ettin. Şimdi izin ver muharebe meydanına at koparalım. Allah’ın izniyle. Yarın gel, borçlu askeri birlikte bulup davanı halledelim.”</p>
				<p class="normalnesil">“Olmaaz!” diye uzattı yaşlı kadın, “bunca yolu bir daha tepemem, hakkımı şimdi isterim, hemen!”</p>
				<p class="normalnesil">“Nine, muharebe meydanına...”</p>
				<p class="normalnesil">“Baksana sen? Benim iki parama güvenerekten mi muharebeye çıkıyorsun? Unutma ki, bu kuruşların hesabı mahşerde senden dahi sorulacak.”</p>
				<p class="normalnesil">Sopasını çevirip askerleri işaretledi:</p>
				<p class="normalnesil">“Şuncağızların çobanı değil misin, elbet hesabın bir kısmı da senden sorulacak. Hakkımı şimdi istiyorum.”</p>
				<p class="normalnesil">Köz düştü içine Sultan’ın, istese nineyi oracıkta param parça ettirebilirdi, istese sürüye sürüye köyüne gönderebilirdi. İstese koyabilirdi, her şey yapabilirdi. Ama isteyemezdi. Dosdoğru söylüyordu, biraz pervasız ve acı da olsa doğruydu. Haklıydı. Ya muharebede şehit düşerse? O takdirde ihtiyarın hakkını kim arayacaktı? Daha mühimi, söylediği gibi, o hakkın bir kısmının yükünü taşıyaraktan Allah’ın huzuruna ne yüzle çıkacaktı?</p>
				<p class="normalnesil">Başını kaldırdı, tutuşuk gözlerini nineye çevirdi:</p>
				<p class="normalnesil">“İşte askerlerimin tamamı” dedi. “Hakkını gasp eden hangisi ise bulalım, hakkını alalım.”</p>
				<p class="normalnesil">Sultanla ninenin arasında geçen konuşmalar dilden dile, kulaktan kulağa, tâ en arka sıralara kadar gitmişti. Ortalardan genç bir asker çıktı. Geçti, Sultanın önünde, eğildi:</p>
				<p class="normalnesil">“O gasıp benim Sultanım.”</p>
				<p class="normalnesil">Dondu herkes nefes almayı bile unuttular. Rüzgâr sustu, güneş yakıcılığını yitirdi, zamanın zembereği koptu.</p>
				<p class="normalnesil">“Niye yaptın?” diye sordu Sultan.</p>
				<p class="normalnesil">“Evet, bu” dedi ihtiyar, “tanıdım.”</p>
				<p class="normalnesil">Asker önüne bakıyordu:</p>
				<p class="normalnesil">“Sütün esas fiyatım öylece bellemiştim Sultanım, bir yıl önce satın aldığımda iki para ödemiştim, yine aynıdır diye düşündüm. Dönünce öğrendim ki, beş paraya çıkmış, muharebeden sonra köye gidip üstünü vermeyi ve ninenin helâlliğini almayı düşünüyordum. Onca mühimsememiştim, kusur ettiğimi anladım, cezaya müstahakım.”</p>
				<p class="normalnesil">“Yavrucuğum,” diye çağladı nine, gözleri yaşlı yaşlı, “yavrucuğum!”</p>
				<p class="normalnesil">Sultana döndü:</p>
				<p class="normalnesil">“Ben hakkımdan feragat ediyorum, Sultanım. Çokça âdil olduğunu gördüm, bundan böyle duâlarımı arttıracağım, Rabbimin katanı sunacağım. Bu oğulcuğumu affeyleyin.”</p>
				<p class="normalnesil">“Bir şartla” dedi Sultan, “borcunu ödesin, ondan sonra istersen hakkını helâl edersin.”</p>
				<p class="normalnesil">“Helâl ettim. Yüz kere, bin kere helâl olsun, anasının ak sütü gibi helâl olsun! Sultan oğul, onu cezalandırma, olmaz mı?”</p>
				<p class="normalnesil">Genç asker borcunu bir tamam ödedi, kadının helâlliğini aldı, kadın duâlar mırıldanaraktan geçti, gitti. Sultanla asker karşı karşıya kaldılar. Bir süre kımıldamadılar. Delikanlı önüne bakıyor, Sultan derinlerde geziniyordu. Bir yıl içinde süt fiyatı iki misli artmıştı ha, bu kadar da olurdu. Muharebelerle uğraşırken arkada kalanların dertlerini unutmuştu. Hataydı düpedüz. Hemen seferden sonra bu hatayı tamir etmesi gerekiyordu. Beldeler fethetmek mârifet değildi. Mârifet, fethedilen beldelerde yaşayanları korumak, kollamak, onları insanca yaşatmaktı.</p>
				<p class="normalnesil">‘Yerine geç” dedi askere, “mâzeretini kabul ediyorum.”</p>
				<p class="normalnesil">Asker bahtiyardı. Sultan mâzeretini kabul etmişti. Selâhaddin ise düşünceliydi. Acaba Sultanlar Sultanına kendi mâzeretlerini kabul ettirebilecek miydi? “Bilmiyordum, görmemiştim, haberim olmamıştı” gibi mâzeretler Mahkeme-i Kübrâ’da geçerli olacak mıydı?</p>
				<p class="normalnesil">“Saf tut!”</p>
				<p class="normalnesil">Toparlandı. Atına bindi.</p>
				<p class="normalnesil">“İleriii!”</p>
				<p class="normalnesil">Koptular.</p>
				<p class="normalnesil">Coştular yürüdüler.</p>
				<p class="normalnesil">İndiler Kont Röno Dö Şatiyö’nün tepesine.</p>
				<p class="normalnesil">İndiler zırhlı şövalyelerinin ve acemi toplamalarının üstüne.</p>
				<p class="normalnesil">Sanki ateş yağa yaklaşmıştı, yağ hızla eriyordu.</p>
				<p class="normalnesil">Bir an geldi ki, hepten bitti. Yağ cızırdadı, cızırdadı, biraz kabardı, köpürdü ve bitti.</p>
				<p class="normalnesil">Zor kurtardı paçasını Şatiyö, zor savuştu.</p>
				<p class="normalnesil">Ne olduğunu anlayamayan acemiler, düştükleri ateşi tarife çalışıyorlardı: “Kasırgaya uğradık, tâuna tutulduk, felâket yağdı üstümüze, bir de baktık ki, cehennemin oportalık yerinde yanmadayız...”</p>
				<p class="normalnesil">Bu sözler, Kudüs Kralının kulağına erişmeden evvel Sultan Selâhaddin, Kudüs Kralının yamacına erişti.</p>
				<p class="normalnesil">Durdu, baktı Ürdün şehrine. Kralın kondurmayı başardığı kaleye, baktı baktı da, etrafındakilere döndü:</p>
				<p class="normalnesil">“Bakın a, şu muhkem hisarı görüyor musunuz? Zavallı Kral Budin, İslâm askerini böyle taş duvarlarla durdurabileceğini sanıyor. Bilmiyor ki, bizim her askerimizin yüreğinde bir imân güllesi var, o gülleler bu kaleyi yıksa gerektir.”</p>
				<p class="normalnesil">Ama önce âdeti veçhile elçi gönderdi, kale inşaatını durdurursa yüz bin dinar vereceğini vaad etti. Aksi halde durup dururken kale inşa etmesini düşmanlığa yoracak, tedbir almak zorunda kalacaktı.</p>
				<p class="normalnesil">Kral, bu teklifi küçültücü buldu. Sultan Selâhaddin, Budin gibi bir koca kralın parayla satın alınabileceğini mi sanıyordu? Böyle sanıyorsa fena halde aldanıyordu. Teklif edilen meblağın kendisini satın almayla münâsebeti olmadığı, sâdece kale inşaatında telef olan paranın bir kısmının Sultan tarafından karşılanmak istendiği anlatıldı ise de, dinlemedi. İyice kızmış, köpürmüştü. Sultan da kim oluyordu? Gerçi Şatiyö’yü yenmişti, ama kendisi kraldı, Şatiyö değil. Aralarında büyük fark vardı. İstese parmağının bir işaretiyle bütün Hıristiyan âlemi yardımına koşardı. Çünkü Kudüs Kralıydı ve Kudüs, Hıristiyanların mukaddes beldesiydi. Ama buna lüzum görmüyordu. Sultan Selâhaddin’i yenebilecek durumda olduğuna inandığı için lüzum görmüyordu. Elçi, aynı durumun Müslümanlar ve Yahudiler için de mevcut olduğunu söyledi, Kudüs aynı zamanda Müslümanlarla Yahudilerin de mukaddes şehriydi. Bu itibarla üç dinin mensupları, mukaddes şehirden faydalanmalıydılar. Oysa kral, ne yapıyordu? Kudüs’ü Müslümanlara kapatıyordu. Ama Kudüs, Müslümanların eline geçince bencil davranmayacaklar, Hıristiyanların da, Yahudilerin de ziyaretine izin vereceklerdi.</p>
				<p class="normalnesil">Bu sözler, Kralı bütün bütün kudurttu. Yanındakilere elçiyi gösterip:</p>
				<p class="normalnesil">“Atın dışarı bu adamı!” diye bağırdı, “bir kralı tehdit etmenin ne demek olduğunu anlatın.”</p>
				<p class="normalnesil">Elçinin boynunu vurdular ve kanlı gömleğini Kralın önüne fırlattılar.</p>
				<p class="normalnesil">“Bir kralı tehdit etmenin ne demek olduğunu anlattık efendimiz.”</p>
				<p class="normalnesil">Kral büyümüş gözlerle baka kaldı gömleğe. Aklı karıştı, bu da ne demek oluyordu?</p>
				<p class="normalnesil">“Ne... nedir?” diye kekeledi.</p>
				<p class="normalnesil">“Elçinin kanlı gömleği, efendimiz. Buyurmuştunuz ki...”</p>
				<p class="normalnesil">Hiddetle atıldı:</p>
				<p class="normalnesil">“Namussuzlar! Elçiye zeval olduğu nerede görülmüştür. Ben hiddetlenip ağzımdan bir söz kaçırdım, bununla elçiyi korkutmaya çalıştım diye hemen boynunu vurmak mı lâzımdı?”</p>
				<p class="normalnesil">Fakat iş işten geçmişti.</p>
				<p class="normalnesil">Bir elçi öldürülmüştü, oysa elçiye zeval yoktu.</p>
				<p class="normalnesil">Bir yanlış anlaşılma, bir hayata mal olmakla kalmamış, Sultan Selâhaddin’in eline de sağlam dayanaklar vermişti. Artık siz elçimi öldürdünüz, düşmanlığınızı gösterdiniz diye yürüse, yakıp yıksa Ürdün’ü, Kral ile birlikte bütün Frankları Şeria Nehrine sallandırsa yerden göğe haklıydı. Şimdiye kadar Selâhaddin Sultanın değil elçiyi öldürtmek, bir elçiye kötü söylediği, kaba davrandığı bile duyulmuş şey değildi. Çok büyük bir hata işlenmişti, keffareti de hata kadar büyük olacak mıydı acaba?</p>
				<p class="normalnesil">“Bunun keffareti müthiş olacak!” diye gürlüyordu Sultan öte yandan. “Duyulmadık, görülmedik şekilde müthiş olacak! Bir elçi katletmenin, bir hisar işgal etmekten öte mânâsı vardır. Hisar gün gelir istirdad edilir, ama elçinin canı geri gelir mi?”</p>
				<p class="normalnesil">O hızla hazırlandılar, bilendiler, sivrildiler ve kalenin böğrüne saplandılar.</p>
				<p class="normalnesil">Kan oluk oluk, can telef...</p>
				<p class="normalnesil">Kral şaşkın, Kralın askerleri perişan.</p>
				<p class="normalnesil">Ve nihayet burçlarda ezan, burçlarda tekbir sesleri.</p>
				<p class="normalnesil">Burçlarda gazilerin sevinç çığlıkları (1179).</p>
				<p class="normalnesil">Ardından Sultanın ilk sorusu:</p>
				<p class="normalnesil">“Bakın, bulalım, maktüller arasında Krala rastlayacak mısınız?”</p>
				<p class="normalnesil">Grup grup aramaya çıktılar. Her grup esirlerden birini kattı yanına, kralı teşhis için. Aradılar aradılar ve fasılalarla dönüp neticeyi bildirdiler.</p>
				<p class="normalnesil">“Kral, maktüllerin arasında yok.”</p>
				<p class="normalnesil">Esirlerin arasında da yoktu.</p>
				<p class="normalnesil">“Kaçmayı başardı” dedi Selâhaddin Eyyûbî. “Başarsın gam çekmem. Nasılsa yine karşılaşacağız, elçi öldürmenin hesabını ona Kudüs’te sorsak gerektir.”</p>
				<p class="normalnesil">Kral kurtulmuştu, ama namlı kumandanlarından, akrabalarından birçoğu esir düşmüştü. Selâhaddin Eyyûbî inşaatçılara kale yapmaya aynı hızla devam etmelerini söyledi. Bittiği gün serbest olacaklardı, çalıştıklarının karşılığını alıp istedikleri yere gidebileceklerdi.</p>
				<p class="normalnesil">Aralarında sadece bir tek kişi çalışmak istemediğini söyleyince, Selâhaddin sultan:</p>
				<p class="normalnesil">“Niçin?” diye sordu.</p>
				<p class="normalnesil">“Ben Hıristiyan’ım, siz ise Müslümansınız. Size hizmeti dinime ihanet addederim; ister öldürün, ister süründürün, ama çalıştırmayı başaramayacaksınız.”</p>
				<p class="normalnesil">Sultan bir müddet düşündü, sonra askerlere hitaben:</p>
				<p class="normalnesil">“Bu ustayı esir eden kimdir?” diye sordu.</p>
				<p class="normalnesil">Biri çıktı öne, selâm verdi.</p>
				<p class="normalnesil">“Osman!”</p>
				<p class="normalnesil">“Beli Sultanım, ben esir ettim.”</p>
				<p class="normalnesil">Sultan kuşağına davrandı, bir kese çıkarıp Osman’a uzattı:</p>
				<p class="normalnesil">“Bunu al, esirinin kurtuluş bedeli olarak kabul et. Dinine bunca bağlı bir insanı dinine ihanet saydığı şeye zorlamak işkencelerin en azimidir. Kurtuluş bedelini ben ödüyorum, serbest bırak.”</p>
				<p class="normalnesil">Sultan ikramı reddedilmezdi, istemeye istemeye aldı, esiriyle birlikte kıyıya çekildi.</p>
				<p class="normalnesil">“Adın ne senin?”</p>
				<p class="normalnesil">“Adım Vanek, ne yapacaksın ki adımı?”</p>
				<p class="normalnesil">“Aptallaşma, serbest bıraktığım esirin adını öğrenmek benim hakkım.”</p>
				<p class="normalnesil">“Hadi ordan! Beni Sultanın serbest bırakıyor.”</p>
				<p class="normalnesil">“Akılsıza da bak! Ben kurtuluş bedeline razı gelmesem, desem ki Sultanıma; ‘Ey Sultanım, bu herifi bırakmak istemiyorum. Atıma bakar, pusatımı parlatır, yaşadığı müddetçe hizmetimi görür, bir öğün yemeğe de talim eder’ desem, Sultanım hiç sesini çıkarmazdı. Bizde böyledir, kim esir aldıysa tasarruf onun, rızası hilafına iş yok.”</p>
				<p class="normalnesil">“Böyle ha!”</p>
				<p class="normalnesil">“Evet, şimdi nereye gideceksin?”</p>
				<p class="normalnesil">“Tabii ki Kudüs’e.”</p>
				<p class="normalnesil">“Vay canına, demek Kudüs’e! Oralı mısın?”</p>
				<p class="normalnesil">“Yirmi yıldan beri, niye sordun?”</p>
				<p class="normalnesil">Biraz durakladı, şimdi nasıl edip de söyleyecekti? Önce avucunda tuttuğu keseyi adamın kucağına attı: “Bak seni sevdim, Sultanımın ihsan ettiği keseyi sana veriyorum. Buna karşılık bir şey isteyeceğim, var mısın?”</p>
				<p class="normalnesil">Adam biraz tereddüt gösterdi, ama paranın yüzü sıcaktı:</p>
				<p class="normalnesil">“Hele söyle de...”</p>
				<p class="normalnesil">“Şimdi iyi dinle beni. Hani, Mescid-i Aksa var ya...”</p>
				<p class="normalnesil">İnceden inceye titrek bakışlı kızın yeşil pancurlu evini tarife koyuldu, daha yarılamadan:</p>
				<p class="normalnesil">“Anladım” diye atıldı Vanek. “Herzel’in evini demektesin.”</p>
				<p class="normalnesil">“Kim bu rezil midir, Herzel midir, nedir?”</p>
				<p class="normalnesil">“Bir kumandan, Kont Şatiyö’nün yanında bir kumandan. Lâkin kumandanlığı hak etmişlerden değil, öyle tepeden inmece.”</p>
				<p class="normalnesil">“Anlamadım.”</p>
				<p class="normalnesil">“Anlamayacak ne var bunda, kızının hatırına demek istiyorum, kumandan yaptı onu Şatiyö. Kısacası Şatiyö kızı seviyor.”</p>
				<p class="normalnesil">“O şiş göbekli it ha, Sonya’yı öyle mi?”</p>
				<p class="normalnesil">“Adını bellemişliğine bakılırsa, eh, vardır işin içinde bir işler. Şatiyö denen itten oldum olası hoşlanmam. Bir kertenkeleyi, yok yahu, daha doğrusu bir kurbağayı hatırlatır bana. Diyeceksin ki, kurbağa sevilmez mi? Ben sevemedim. Göbeğiyle, bencilliğiyle, tepeden bakıp asalet taslamasıyla, kadına kıza bulaşmasıyla, durmadan böbürlenmesiyle sevemedim, zorla değil ya. Hakikat, Sonya’da gönlün varsa...”</p>
				<p class="normalnesil">“Aman yavaş! Var ki, nasıl desem...”</p>
				<p class="normalnesil">“İyi, beni esir alırkenki halini unutamıyorum. Önünde tiril tiril titrerken korkmamamı söylemiştin. Bir şey yapmayacağım, akıbet bırakacağım söylemiştin. Doğrusu pek inanamamıştım, ama sözünün eri olduğunu görürüm. Söylesene bu güzel hasletleri nereden alıyorsunuz?”</p>
				<p class="normalnesil">“Tabii ki dinimizden, başka nereden olacak?”</p>
				<p class="normalnesil">“Yani İslâmiyet böyle insanileştiriyor mu insanları?”</p>
				<p class="normalnesil">“Hiç şüphen olmasın, İslâmiyet insanileştirir.”</p>
				<p class="normalnesil">Adam yün başlığını itip kelini kaşıdı:</p>
				<p class="normalnesil">‘’Yahu, ne desem bilmem ki? Aklımı allak bullak ettin. O halin bir türlü gözümden gitmiyor. Dahası, Sultan’ın benim için yaptıklarına bak! Kavi Hıristiyan’ım deyip kurtuluş bedelimi veriyor. Bir de bizimkileri düşünüyorum, esirlerine etmediklerini komazlar. Hele Şatiyö’nün adamlarına düşerse eh...”</p>
				<p class="normalnesil">Yüzünü ekşitip yere tükürdü:</p>
				<p class="normalnesil">“Artık ölümlerden ölüm beğensin. Sultanımızın yüzüne söylediklerimin binde birini sizinkilerden biri Kral Budin’e söyleseydi hali dumandı, oracıkta boynu vurulurdu. Bizim çocukluğumuzdan beri her Müslüman’ın can düşmanımız olduğu, gördüğümüz an öldürmemiz gerektiği telkin edilir, anlatabiliyor muyum?”</p>
				<p class="normalnesil">“Anlamasına anlıyorum da hâlâ düşünüyorum, sen bunca aklınla niye Müslüman olmazsın diye?”</p>
				<p class="normalnesil">Yine başlığını itip kelini kaşıdı Vanek:</p>
				<p class="normalnesil">“Galiba olacağım” dedi. “Ama yavaş yavaş. Hele bir Kudüs’e gelin de orda konuşalım, olmaz mı?”</p>
				<p class="normalnesil">“Kudüs’e mi gelelim dedin?”</p>
				<p class="normalnesil">“Ne var bunda şaşacak! Bilmez miyim, bütün Müslümanların yarı kalbi Kâbe’de ise, yarısı Kudüs’tedir. Bir gün geleceğinize artık inanıyorum. O gün beni hatırlayın, olur mu yiğidim? Sahi, adım bağışlamadın.”</p>
				<p class="normalnesil">Güldü Osman:</p>
				<p class="normalnesil">“Sultanım söylemişti ya, Osman demişti, o işte, bir çuval lâfın arasında adımı bile unuttun. Yahu kızma, ama sen Bilâl’den de geveze çıktın. Şimdi gönüllenip ille yanında kalacağım desen istemem, iki gevezeye nasıl tahammül edebilirim.”</p>
				<p class="normalnesil">Vanek pek bir şey anlayamadı ya, üstünde durmadı.</p>
				<p class="normalnesil">“Evimi tarif edeyim” dedi. “Geldiğinizde rahat bulun.”</p>
				<p class="normalnesil">“Geleceğimize iyiden iyi inanmışsın besbelli.”</p>
				<p class="normalnesil">“Evet, iyiden iyi...”</p>
				<p class="normalnesil">Evini bir güzel tarif ettikten sonra:</p>
				<p class="normalnesil">“Sonya ile bizim kocakarı görüşür” dedi. “Pırlanta gibi kalbi vardır. İnşallah Şatiyö daha evvel davranıp kızı almaz.”</p>
				<p class="normalnesil">“Sus!” diye bağırdı Osman. “Ağzından yel alası, böyle şey söylenir mi?”</p>
				<p class="normalnesil">“Yandın kavruldun öyle ya, yanarsın. Bilmez miyim, hem de zorlu yanarsın. Vanek’i burda böyle gördüğünü belleme, Kudüs’te dostlarım vardır, bildiklerim vardır, sözüm her ne kadar Şatiyö kadar geçmese de, eh, kendine yetesiye geçtiği yerler bulunur. Gönlünü ferah tut, fetihten evvel bir iş için Kudüs’e düşersen beni yoklamamış yapma, güven bana, olur mu? Dininiz güzelce, insanlarınız iyice insanlar; Hıristiyanlık? Belki o da güzelce, lâkin Hıristiyanlar berbat, en azından benim tanıdıklarım, bildiklerim, yaşadıklarım berbat. Neyse yiğidim Osman, seni bekleyeceğim. Sonya’nın da beklemesini temine çalışacağım.”</p>
				<p class="normalnesil">Sağ elini havaya kaldırdı, avucunun içini güneşe tuttu:</p>
				<p class="normalnesil">“Ne lâzımsa yapacağıma, inandığım bütün kudsi şeyler üzerine yemin ediyorum.”</p>
				<p class="normalnesil">“Hadi uğurlar olsun, bir gün yine görüşürüz, inşallah...”</p>
				<p class="normalnesil">Hisarın yıkılmış bir yanından dışarı çıktı Vanek, yol boyu yürüdü.</p>
				<p class="normalnesil">Osman geri döndüğünde Bilâl’le yüz yüze geldi, durmadan gülüyordu.</p>
				<p class="normalnesil">“Ne gülüyorsun be?”</p>
				<p class="normalnesil">“Hiiç” dedi omuz silkerek, “belli ki, adamı şeye gönderdin, Kudüs’teki kalbini bulmaya.”</p>
				<p class="normalnesil">Kızdı:</p>
				<p class="normalnesil">“Sen işine baksana!”</p>
				<p class="normalnesil">Yine omuzlarını silkti:</p>
				<p class="normalnesil">“İşim yok ki, muharebe bitende hep işsiz kalırım zaten. Gevezeliğim de bu yüzden, biliyor musun, işsiz kaldığımdan”</p>
				<p class="normalnesil">Ellerini iki yana açtı, boynunu da büktü:</p>
				<p class="normalnesil">“Ben olsam adama derdim ki, be adam derdim, madem Kudüs’e gitmektesin şu serbest kalışının fidyesi olarak yeşil pancurların gerisindeki gölgeyi.”</p>
				<p class="normalnesil">Osman sözün üst yanını dinlemeden başka tarafa saptı hemen. Vanek’e söylediklerini şuracıkta tek tek hikâye etmesinden korkmuştu. Bunca zaman arkadaştılar, ama bu sırrını bir türlü çözemiyordu. Nereden anlıyor, nasıl bilebiliyor, kestiremiyordu. Yanından kaçmakla, hiç değilse şimdilik, dilinden kurtulurdu; sonrasına, Allah Kerim’di.</p>
				<p class="normalnesil">Hava kararmıştı, ama yeniden gün doğacaktı.</p>
				<p class="normalnesil">Her akşam kararıyor, her sabah yeniden doğuyordu.</p>
				<p class="normalnesil">Günler geçiyordu. Haftalar, aylar...</p>
				<p class="normalnesil">Fetihler ardı ardına geliyor; zaferler birbiriyle kucaklaşıyordu.</p>
				<p class="normalnesil">Kudüs Kral’ı dayanamayacağını anlamış, bir süre için olsun Sultan Selâhaddin’i durdurabilecek yegâne çareye başvurmuş, sulh istemişti.</p>
				<p class="normalnesil">Sultan, sulh isteklerini katiyen geri çevirmiyordu. Frankların ahde vefa anlayışlarını bildiği halde, mütecaviz olmadığını defalarca ispat ediyor, her sulh teklifini benimsiyordu.</p>
				<p class="normalnesil">Bu teklifi de benimsedi. Karşılıklı iki yıllık anlaşmaya vardılar (1180).</p>
				<p class="normalnesil">Bu süre içinde Sultan, memleketin asayişiyle uğraşabilecek, yokluğundan istifade etmeye kalkışan ve atabeyliği hortlatmak sevdasına kapılan bazı başları sindirebilecekti.</p>
				<p class="normalnesil">Derken 1181 yılında iki acı haber birden geldi.</p>
				<p class="normalnesil">Halep’te saltanat süren Salih İsmail ölmüş, İzzeddin Mesut tahta geçmişti. Mesut boş hayalin adamıydı, vaktiyle Selâhaddin Eyyûbî karşısında uğradığı mağlûbiyeti gurur meselesi yapmış, intikam almaya yemin etmişti. Sultan Selâhaddin ise bu hayalperest intikamcı yüzünden Müslümanlar arasına kılıç girmemesi için dua ediyordu.</p>
				<p class="normalnesil">Öte yandan Musul Atabeyi Seyfeddin de ölmüştü. Gerçi onunla yıldızı pek barışık değildi, ama ölüm haberlerine hayli üzüldü. Başını iki yana atarak, melül melül söylendi:</p>
				<p class="normalnesil">“Sultanlar da, atabekler de ölür.”</p>
				<p class="normalnesil">İslâm ittihadına doğru yürürken yeni Halep Sultanı İzzeddin Mesut’a ayağı takılırsa tökezlerdi. Mesut’u yenemeyeceği için değil, askerlerine kılıç çekmekte tereddüde düşeceği için. Bunu biliyordu. Velâkin iyilikle yola getiremezse çaresiz kalacak, son sözü yine kılıç söyleyecekti. Şimdi, hemen bir elçi çıkarmalı, hem saltanatını kutlamalı, hem de ittifak teklif etmeliydi.</p>
				<p class="normalnesil">Öyle de yaptı. Fakat geri dönen elçi, İzzeddin Mesut’un çoktan Kudüs Kralı Budin’le ittifak ettiğini, ordu toplamaya başladığını bildirdi.</p>
				<p class="normalnesil">O gün, Hısn Raban cânibinden gelen bir haberci ise İslâm ittihadını tökezletebilecek büyükçe bir taşın daha yol üzerine yuvarlandığını bildirmişti: Konya Selçuklu Sultanı Kılıç Arslan, Hısn Rabban kalesini zapt etmek arzusuyla hududu ihlâl etmişti. Hemen karşısına çıkılmadığı takdirde çıban büyüyebilecek, yayılabilecek, hatta irin toplayabilecekti. Sultan Selâhaddin, inanmak istemiyordu habere, kaçıncıdır omuzlarından sarsa sarsa haberciye soruyordu:</p>
				<p class="normalnesil">“Emin misin? Yanlış görmediğinden, ters duymadığından emin misin?”</p>
				<p class="normalnesil">Ve haberci kaçtır aynı cevabı üzülerek veriyordu:</p>
				<p class="normalnesil">“Keşke emin olmasaydım, Sultanım. Keşke ölseydim de bu haberi getirmeseydim, Sultanım!”</p>
				<p class="normalnesil">Sonunda elçiyi bıraktı, halvet isteyip başını ellerinin arasına aldı, düşünceye daldı.</p>
				<p class="normalnesil">Bu nice iştir? Bir yanda putperest Moğollar İslâm diyarını kasıp kavurur, Müslümanlara nefes aldırmazken, bir tarafta Kudüs Kralı ve şâir haçlı sürüleri, Müslümanları yok etmeye yeminler basarken, bir tarafta Normanlar, Fransızlar, İngilizler, İtalyanlar, Bizanslılar Müslümanlara diş çıkarırken, Müslüman sultanlar birbirlerini yıkmaya, birbirlerinin mülkünü yakmaya hevesleniyorlardı. Ayrılık, zayıflık demekti. Zayıflık, yıkılmayı netice verirdi. Düşmanın istediği ve kolladığı Müslümanların birbirine düşmesiydi. Umduğunu bulduğu an birleşip saldırıyordu. Ve buna davetiye çıkarılıyordu. Sanki biz hepimizi yemekteyiz, buyrun gelin de topyekûn hepimizi yeyin, deniyordu. Can dayanır mıydı bunca gaflete, yürek dayanır mıydı?</p>
				<p class="normalnesil">İslâm ittihadı bir gerçekleşebilse, mesele kalmayacaktı. Öylesine kuvvetli olacaklardı ki, karşılarına kimse çıkamayacaktı. İslâm milletleri ve toprakları üstüne küffarın öteden beri beslediği emeller kursağında kalacaktı. İttihadı gerçekleştirmek için nerelere, kimlere başvurmamıştı ki? En küçük beyden başlayıp, büyük sultanlara kadar, bütün Müslüman idarecilere sık sık mektuplar yazardı, birleşmeye çağırırdı. Bazıları cevap bile vermez, bazıları ise doğrudan cephe açardı. İşte, Kılıç Arslan. Durup dururken ne diye hududu geçiyordu, biraz işler yoluna girecek gibi olunca niye gövdede yeni yaralar açılıyordu? Bir kışkırtıcı yahut kışkırtıcılar mı vardı? Olsa dahi kışkırtmaya kapılmak sultanlara yakışır mıydı? Gelseler, deseler ki, İslâm ittihadını biz gerçekleştireceğiz. Hangisi derse desin, İzzeddin Mesut bile dese; ama samimi olarak, inanarak dese, zerre tereddüt etmeden arkasına takılır, ne vazife verilse kabul eder, kanının son damlasına kadar peşinden giderdi. Ama hayır. Ne böyle diyorlar ne yardıma geliyorlardı. Üstelik karışıklık çıkarıyor, Selâhaddin Eyyûbî’yi zayıf düşürmek için çabalıyorlardı. Peki, ama niye? Kendi toprakları kendilerine yetmiyor muydu? Bu ne hudutsuz ihtirastı böyle? Bu ne idrâksizlikti? Bari toprak isteseydiler, sırf Müslüman milletler vuruşmasın diye gözünü kırpmadan verirdi. Yalnız, her karış toprak üstünde yaşayan insanlara, İslâm adaleti çerçevesi içinde muamele etmek şartıyla, başkaca bir dileği yoktu.</p>
				<p class="normalnesil">Ama ille de silâha sarılıyor, ille de cephe açıyorlardı. Karışıklık çıkarıyorlardı. Daha beteri, düşmanın en azgınıyla ittifak ediyorlardı. Bilmiyorlardı ki, Kudüs Kralı, Sultan Selâhaddin’in bertaraf olmasını bekliyordu. Eyyûbî Devleti yıkılır yıkılmaz, bütün Hıristiyan krallar leş kargaları gibi İslâm ülkelerine üşüşecekler, aralarında paylaşmaya geçeceklerdi. O zaman ne İzzeddin Mesut kalacaktı ortada, ne Kılıç Arslan. Niçin anlayamıyorlar, anlamak istemiyorlardı?</p>
				<p class="normalnesil">Son derece canı sıkılmıştı.</p>
				<p class="normalnesil">En öfkeli anında idi. Bu yüzden herhangi bir karar vermekten çekindi. Ola ki, öfkesine kapılır ve bir yanlışlık yapardı da, Ümmet-i Muhammed’i boş yere tehlikelere atardı. Sonra bunun hesabını nasıl verirdi?</p>
				<p class="normalnesil">Sabah namazından sonra, öncü birlikler kumandanı Takıyüddin’i huzuruna aldı. Bir süre sohbet edip Kılıç Arslan’ın çıkışını mânâlandırmaya çalıştıktan ve hiçbir iyi niyete bağlayamadıktan sonra:</p>
				<p class="normalnesil">“Var git bakalım” dedi Takıyüddin’e, “neyse niyeti öğren. İlle muharebe istiyorsa muharebe et, ama evvelâ bizim yapmak istediklerimizi anlat, ulaşmayı umduğumuz hedefi söyle. Dinlemezse iş kılıca kalır. Yolun açık olsun.”</p>
				<p class="normalnesil">Kendi idam kararını imzalayan mahkûmdan farkı yoktu, o kadar mahzun öylesine muzdarip ve kırıktı.</p>
				<p class="normalnesil">Başını indirdi.</p>
				<p class="normalnesil">Hayatında çok seyrek yaptığı bir şey yaptı: Ağladı.</p>
				<p class="normalnesil">Evet, beldeler fetheden, sultanlara diz çöktüren, krallara baş eğdiren, yenilmez denilen orduları yenen, alınmaz sanılan kaleleri alan Sultan Selâhaddin Eyyûbî ağlıyordu.</p>
				<p class="normalnesil">Müslümanlar arasına fitne girdiği için ağlıyordu.</p>
				<p class="normalnesil">Aynı dinden insanlar kılıç kılıca geldiği için ağlıyordu.</p>
				<p class="normalnesil">Ağlıyordu işte, ağlanacak durumda olduğu için...</p>
				<p class="normalnesil">Başka biri olsa belki sevinecekti. Musul Atabeki ile Halep Sultan’ı ölmüşlerdi. Fırsat peşinde koşsa, bu tam tamına fırsattı. Çıkan karışıklığı nimet bilip Musul’a, ardından Halep’e yürüyebilir, bir çırpıda topraklarına katabilirdi. Fakat aklından dahi geçirmiyordu. İslâm ittihadına zarar vermedikten sonra, İslâm topraklarında hangi Müslüman emir hüküm sürerse sürsün, gözü yoktu.</p>
				<p class="normalnesil">Ama onun hüküm sürdüğü topraklarda gözü olanlar...</p>
				<p class="normalnesil">Bu yüzden İslâm içine fitne tohumu atanlar, kılıç sokanlar...</p>
				<p class="normalnesil">Ah, onlar!</p>
				<p class="ortayazi">* * *</p>
				<p class="normalnesil">Her adım atışta derinleşen düşünce çukurları üstüne, ordusunu yürütüp Suriye’ye geçti. Müthiş bir kıtlık hüküm sürüyordu. Geçinemeyecek kadar topraksız ve güçsüz ailelerin toplanmasını emretti. Niyetini soranlara, “Bunlar bizim insanlarımız” dedi, “Allah Teâlâ bunların üzerine bizi çoban kılmıştır. Çobanlığımızın iktizası olarak karınlarını doyurmak zorundayız. Ama bakıyoruz, Suriye ellerinde geçinmelerine imkân göremiyoruz. Yanımız sıra alıp götürsek gerektir. Mısır toprakları hastır, elbet bunları iskân edecek yerler bulunur. Oraya varıncaya kadar askerin yediğinden yiyecekler, giydiğinden giyecekler, içtiğinden içecekler. Bir tekinin ayırt edildiğini görür yahut duyarsam, pişman ederim.”</p>
				<p class="normalnesil">Aldı açları, çıplakları...</p>
				<p class="normalnesil">Aldı yaşlıları, gençleri, çocukları... Dualarını da aldı döndü Mısır’a.</p>
				<p class="normalnesil">Medreseler kurmaya, hanlar yapmaya, camiler inşa etmeye... Ve muharebe alanlarında bile özlediği ilim sohbetlerine dalmaya... Mısır’a döndü.</p>
				</body>
</html>