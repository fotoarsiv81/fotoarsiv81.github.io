<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>NYG0131.html</title>

<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_4">Birinci Bölüm</h1>
				<p class="normalnesililk">Gece yarısı rüzgârı çadırların arasında yâlelli söylerken Sultan Selâhaddin Eyyûbî uyuyordu.</p>
				<p class="normalnesil">Aylar süren meşakkatli bir seferin biriktirdiği yorgunluğu uykunun dinlendirici kollarında gidermek için, koyun postundan döşeğine uzanmış, Eyyûbîlerin geleceğini düşüne düşüne uykuya dalmıştı.</p>
				<p class="normalnesil">Dışarda nöbetçilerin ayak sesleri vardı: temkinli, hafif, titrek. Sultanı rahatsız etmekten korktukları için de hayli mütereddit.</p>
				<p class="normalnesil">Ay, kâh bulutların arkasında yitiyor, kâh başını uzatıp gecenin karanlığını pembe fısıltılara boğuyordu.</p>
				<p class="normalnesil">Ay’ın bulutların gerisine çekilip karanlığın koyuluğu etrafı sarınca, bir gölge çadırlardan birinin kuytusundan çıktı. Sultan çadırına doğru atıldı. Kapıdaki tek nöbetçiye yürüdü. Sinsi sinsi yaklaştı. Her adımda durup sessizliği dinliyor, bakınıyor, görülmediğinden emin olunca bir adım daha atıyordu.</p>
				<p class="normalnesil">Yeteri kadar nöbetçiye yaklaşınca fırladı. Bir elini ağzına kapatıp diğer elindeki hançeri iki küreğinin arasına gömdü. Bir can titreşerek uçarken zevkten dört köşe sırıttı. Titreşimler bitince elini gevşetti. Cesedin üstünden aşarak çadıra girdi.</p>
				<p class="normalnesil">İçerde bir yağ kandilinin titrek ışığı ürperiyordu. Sultana baktı. Uykusunda bile heybetliydi. Düşündüğünü yapmak zor olacaktı, fakat yapmalıydı. Büyük Efendi öyle istiyordu. İşin zor yanını halletmişti bile. Bütün iş şu kanlı, şu ucu baldıran zehirine batırılmış hançeri Sultan’ın kalbine, kalbi olmasa da herhangi bir yerine batırmaya kalmıştı. Ondan sonrasını biliyordu. Sultan Selâhaddin Eyyûbî, bir iki çırpınacak ve zehirin kahredici kasnağında tükenecekti.</p>
				<p class="normalnesil">Adam bunları düşünürken gözlerinin önünde Mesyad Haşhaşîleri Reisi Şeyh-ül Cebel Reşidüddin Sinan vardı. Aldığı emir kat’î idi Sultan’ı öldürmesi istenmişti. Karşılık olarak da dünya cenneti vadedilmişti. Dağlar Şeyhinin dünya cenneti dillere destandı. Kendisi sadık bendelerini haşhaşla uyuşturur, rüyâ âlemlerinde işret ettirirdi. Ne ki sapıklıkları Sultan Selâhaddin Eyyûbî’nin kulağına erişmişti. Saldığı haberde sahte cennetini başına geçireceğini söylüyordu. “Ya tövbe et, yaptıklarına pişman ol, doğru yola gir yahut başına geleceklere hazır ol!” diyordu. İki ay evvel sarp dağlar arasındaki ininden adamlarını salmış, kim Selâhaddin Eyyûbî’yi öldürürse dünya cennetine koyacağını vaadetmişti. Katiller dört koldan cinayete sıvanmışlardı. Sultan Selâhaddin o sıralarda seferden sefere koşuyor, sanki katillere şaşırtmaca veriyordu.</p>
				<p class="normalnesil">Adamın elinde ucu zehirli hançer parıldarken Sultan Selâhaddin kımıldadı. Sanki gaipten bir ikaz aldı. Meçhul bir el dürtüp, meçhul bir ses “Kalk!” dedi. Gözlerini açtı. Açmasıyla üstüne inmek üzere bulunan hançerin soğuk parıltısını görmesi ve yataktan fırladığı gibi katilin eline yapışması bir oldu.</p>
				<p class="normalnesil">“Alçak!” diye çağladı.</p>
				<p class="normalnesil">Boğuşma başlamıştı. Zehirli hançerin herhangi bir yerini azıcık çizmesi demek, ölüm demekti. Katil bunu biliyor, ne olursa olsun, Sultanı azıcık yaralayabilmek için insanüstü bir gayret sarf ediyordu. Fakat Sultanın hayat mumu sönmemiş, vadesi bitmemişti. Hasmını kıskıvrak yakaladı. Ne yazık ki, dövüşme sırasında hançer hasmının kolunu çizmişti. Bir dakika sonra kaskatı oldu. Nefes almıyordu. Yüzü morarmış, dudakları mânâsız bir sırıtıkla incelmişti. Artık konuşamazdı.</p>
				<p class="normalnesil">Sultan çadırına koşuşanların başında Emir Adil vardı. İnsanın kanını donduran müthiş manzarayı gördü ve bir anda çadırda olanı biteni anladı. Dehşetle bağırdı:</p>
				<p class="normalnesil">“Yine mi Haşhaşîler?”</p>
				<p class="normalnesil">Emir Âdil’in aksine Sultan Selâhaddin gayet sakindi. Sadece boğuşmadan yorulmuştu.</p>
				<p class="normalnesil">“Ortalığı velveleye boğdun, Âdil” dedi çıkışırcasına. “Evet yine onlar. Peki, ama çadıra kadar giriyorlar da niçin kimsenin ruhu duymuyor?”</p>
				<p class="normalnesil">“Çadırın önündeki nöbetçiyi katletmiş, Sultanım, çok sinsi hareket ediyorlar.”</p>
				<p class="normalnesil">“Bilirim,” dedi pöstekiden yatağına oturarak, “bu işlerde rakipsizdirler. Hadi gidin artık ve güzel güzel uyumanıza bakın. Yakında seferimiz var.”</p>
				<p class="normalnesil">Hiç kimse ağzını açıp “Nereye gidilecek?” diye sormadı. Sultan istese söylerdi. Söylemediğine göre bilinmesini istemiyor demekti. Elbette bunda da bir hikmet vardı. Zira Sultanın sebepsiz sustuğu yahut konuştuğu görülmezdi pek. Susunca sorulmazdı daha, konuşunca da susturulmazdı. O Müslümanların Emiri’ydi. Mutlak biat ve itaat edilirdi.</p>
				<p class="normalnesil">Çadırdan çıkarken Emir Âdil düşünceye gömülüydü. Sultan nereye gidileceğini söylememişti, ama adı gibi biliyordu. Yanı başına çöken gölgeye:</p>
				<p class="normalnesil">“Haşhaşîlerin üzerine gidilecek Bilâl’im” dedi. “İni başına geçirilecek. Daha önce yola gelmesi söylenmiştir, tövbe etmesi söylenmiştir, işte cevap geldi: Sultanımızı, gözbebeğimizi öldürmek istediler.”</p>
				<p class="normalnesil">Aynı yaşlarda iki civandılar. İkisi de gençliğini din yoluna adamıştı. Zaten Sultanın ordusunda başka türlüsünü bulmaya pek imkân yoktu. Sorgusuz sualsiz, gidelim dendiğinde giden, ölelim denirse zerrece perva etmeyip din yolunda ölmeyi nimet sayan serdengeçtilerle doluydu ordu. Böyle olmayı bir fazilet addetmiyorlar, görev sayıyorlardı. Sultan Selâhaddin’in ardından, gerekirse, ölüme gitmek onların göreviydi. Üst tarafı, Sultanın bileceği işti. Karışmazlar, sadece istişareye oturulduğunda düşüncelerini açıklıkla ifade ederlerdi. Sultan da böylesini isterdi. “Sünnet üzre istişare edilsin, kim ne düşünür, ne bilirse söylesin” derdi. Netice kendi fikrinin aksine de çıksa rıza gösterir, “Mademki ümmetin reyi bu cihettedir boynumuz kıldan ince” diyerek, o fikrin gerçekleşmesi için ne mümkünse yapardı.</p>
				<p class="normalnesil">“Reşidüddin Sinan’ın üzerine seferimiz var ha!” diye söylendi Bilâl. ‹İyi olur derim. Vakti geldi de geçti derim. Velâkin, kalesi pek muhkemcedir. Biz ise yorgunuz. Adaam sende, yine de canına okumaya yetişiriz, evelallah!”</p>
				<p class="normalnesil">O sırada bir başka sinsi gölgenin atlara yaklaştığını ve Sultanın atının yanında bir süre eğleştiğini kimse fark edemedi.</p>
				<p class="normalnesil">Sabah namazından sonra Sultan Selâhaddin Eyyûbî her zaman yaptığını yapmak üzere hazırlandı. Atıyla şöyle bir gezecekti. Âdetiydi. Bunun kendisine de, atına da çok iyi geldiğini söylerdi. Atını getirdiler. Sırtına binmesiyle düşmesi bir oldu. Sultanın atı o zamana kadar hiç yapmadığını yapmış, sahibini sırtından atmıştı. Bereket yine Allah korumuştu. Başında toplananlara atı muayene etmelerini emretti. Eğerin altına bir iğne sokulduğunu gördüler.</p>
				<p class="normalnesil">“Hainler aramızda!” diye kükredi, Sultanın kardeşi Turan Şah, “Billâh elime geçirirsem, yaşatmayacağım!”</p>
				<p class="normalnesil">Sultan kalkmış üstüne bulaşan tozu, toprağı silkeliyordu. O işi yapmak için seğirten askerleri itmişti, “siz askersiniz” diyerek, “hizmetkâr değil.”</p>
				<p class="normalnesil">Kardeşine gülümseyerek baktı:</p>
				<p class="normalnesil">“Celâleddin hay Turan’ım, öfke bulutuna döndün, şimşeklenip çakmayadurdun yine! Belli ki sözlerini tartmadan söylersin, elde delil yokken hainler aramızda demekle koca orduyu töhmet altına soktuğunun farkında değil misin? Böyle bir şeye inanmam, ordumda hain yoktur. İslâm askeri içinde paraya tamahen Haşhaşîlere imanını satacak namertler bulunmaz. Böyle bilinsin.”</p>
				<p class="normalnesil">İkinci suikast Haşhaşîler üstüne sefer yapma fikrini kuvvetlendirmekten başka bir işe yaramamıştı.</p>
				<p class="normalnesil">Bir sabah güneş tepelerin ardından ayçiçeği gibi başını nazlı nazlı uzatırken, İslâm ordusu çadırları toplayıp yürüdü. Güneşin gözüne doğru toza, dumana karıştı.</p>
				<p class="ortayazi">* * *</p>
				<p class="normalnesil">Kudüs Kralı gergin yakalığının içinde mahsur boğazını havalandırmak ihtiyacını duydu. Lüle lüle kurdelalı kıskaca parmaklarını sokup çekti. Hafif bir cayırtı duyuldu. Ya düğmeler kopmuş veya dikiş sökülmüştü. Her zaman giyimine aşın derecede dikkat ettiği halde, şu an umurunda değildi. Burnundan soluyor, karşısına oturttuğu Kont Şatiyö’ye hayli zamandır öfke boca ediyordu:</p>
				<p class="normalnesil">“Böyle pis bir vaziyetle daha karşılaştığımı hatırlamıyorum desem, inanın Kont, aklım almıyor. İki ay mıdır, yoksa iki yıl mıdır şu minnacık kaleye mahsur ettiğimiz Sultan Selâhaddin teslim olmuyor. Suyu da, yiyeceği de bitmiş olmalı, değil mi? Peki, ama nasıl dayanıyor hâlâ? Aklım almıyor, Kont.”</p>
				<p class="normalnesil">Kont Röno dö Şatiyö ise sabırla Kralı teselliye çalışıyordu:</p>
				<p class="normalnesil">“Merak etmeyiniz, Kral hazretleri, yakında süngüsü düşer de bağışlanması için yalvarmaya gelir.”</p>
				<p class="normalnesil">Acı acı güldü Kral, yalnız acı değil aynı zamanda da alaycı:</p>
				<p class="normalnesil">“Şu sözlerini bininci defa mı duyuyorum Kont, yoksa ilktir mi söylüyorsun? Artık neyin, ne olduğunu karıştırmaya başladım. İki ay mı iki yıl mı derken samimiydim. Şaka etmiyorum Kont, bıktım usandım. Bitti dersin, bitmez; öldü dersin, ölmez; yıkıldı dersin, yıkılmaz! Baskınlarla, üstelik bizi yıpratır. Şu Askalan ovasında kaç Hıristiyan can verdi desem, sayısını sen bile hatırlayıp söyleyemezsin. Papa hakkımızda iyi düşünmeyecektir. İsa’nın onca evlâdını çölde bıraktığımız için bize mutlaka kızacak ve yardımı kesecektir.”</p>
				<p class="normalnesil">“Aksine,” dedi Kont inançla, “bilseydi yardımı arttırırdı. Ne yapıyorsak Hıristiyanlığın şanını yüceltmek için yapıyoruz. Sultanı burada boğamazsak, o gelir bizi Kudüs’te boğar. Bu ise Papa hazretlerinin hiç mi hiç işine gelmez.”</p>
				<p class="normalnesil">İç çekti.</p>
				<p class="normalnesil">“Haklısın belki de. Sultan Selâhaddin’in belini kıracaksak, burada kırmalıyız.”</p>
				<p class="normalnesil">“Öyle yapacağız Kral hazretleri. Yoruldunuzsa Kudüs’e dönmenizde bir mahzur yok. Ben demir gömlekli şövalyelerim ve Frank askerleriyle Sultanın işini görürüm. Sürüye sürüye huzuruna getiririm. Daha fazla yorulmanıza gönlüm razı gelmez. Bırakınız ben halledeyim.”</p>
				<p class="normalnesil">Kral da zaten bunu söylemek istiyor, fakat küçümseneceğini düşünüp bir türlü teşebbüs edemiyordu. Teklif muhatabından gelince, iri gözleri parladı.</p>
				<p class="normalnesil">“Evet, evet” dedi acele ile “benim Kudüs’te yapacak çok işim var. Uzun zamandır ayrı kaldım. Bir kargaşa çıkmasından korkarım. Askerin çoğunu seninle bırakacağım. Nasıl istersen öyle hareket et.”</p>
				<p class="normalnesil">İş tatlıya bağlanmış, iki taraf da çok memnun olmuştu. Kont Şatiyö, Kralın yanından çıkarken göbeğini hoplatarak gülüyordu. Askalan Kalesinde Selâhaddin Eyyûbî’nin içtiması vardı.</p>
				<p class="normalnesil">Kumandanlarını büyük bir odada toplamış, vaziyeti kısaca anlatmıştı. Uzun anlatmaya lüzum yoktu. Zaten gözleriyle görüyorlardı. O kadar istedikleri halde Halife yardım göndermemişti. Kırıla kırıla birkaç yüz kişi kalmışlardı. Aylar süren müdafaa kimsede güç bırakmamışta. Gaziler iman kuvvetiyle ayakta duruyor, Allah denince şavklanıp vuruyorlardı. Açtılar, susuzdular. Karınlarına taş bağlayıp savaşıyorlardı. Bu kötü vaziyet karşısında ne yapmak lâzımdı? Gerçi yiyecekleri olsa Askalan’ı Şatiyö’ye yahut krala teslim etmek akıllarından dahi geçmezdi, ama yoktu işte. Aşırı sıcaktan kuyular da kurumuştu. Her seferinde hayli uzak olan suya gitmek birkaç cana mal oluyordu. Su almaya giden grupların çoğu, suyu tutan Frank askerleri tarafından çevrilip katlediliyordu.</p>
				<p class="normalnesil">Sonunda üzgün üzgün:</p>
				<p class="normalnesil">“Ümmetin reyi ne cihette ise öylece amel olunacaktır” dedi. “Fikirler eksiksiz söylensin. Düşmanla anlaşalım mı, yoksa Askalan’ı müdafaa ederek ölelim mi?”</p>
				<p class="normalnesil">“Ölmek, elbette ki, teslim olmaktan evlâdır” diye atıldı Turan Şah. “Kudüs Kralına teslim olmanın, zaten, ölümden kalır tarafı yoktur. Kral kendi ruhsatında olsa neyse ne, ama yanında bir Şatiyö var ki, herif Müslüman kanına susamış sanki. Teslim olunmasın, derim. Cenk edilsin. Eslihamızla çıkıp gitmemize razı olacakları vakte kadar dayanalım. Allah bizimledir.”</p>
				<p class="normalnesil">Şeyh İsa:</p>
				<p class="normalnesil">“Karındaşımın fikrindeyim” diye konuştu. ‹Teslim olunmasın, diyorum. Alınacak bütün tedbirleri aldık mı, yapılacak her bir şeyi, bir tamam, bir tekmil yaptık mı? Bunu kendi kendime belki yüzüncü defa sormaktayım da bir türlü dilimi döndürüp evet diyememekteyim.”</p>
				<p class="normalnesil">“Sence ne yapılması iktiza eder?” diye sordu Emir Âdil. “Şeyh efendi onu da söylesin, düşünelim.”</p>
				<p class="normalnesil">“Orasını meşveret meclisi kararlaştırır gayri. Benim demem o deme ki, vicdanıma söz anlatamadım. Her bir şeyi eksiksiz yaptık diyememekteyim. Bir yol kendi vicdanlarınıza da danışın, sesi nasıl gelir görün de, ondan sonra, beni kınayın.”</p>
				<p class="normalnesil">Sultan:</p>
				<p class="normalnesil">“Seni kimse kınamıyor, İsa biraderim. Âdil kardaşımın sözü bir tedbir düşünür müsün sualine yatkın. Var mı?”</p>
				<p class="normalnesil">“Var!” dedi birden. “Aha Bilâl kardaşımla dün gece uzun uzun konuştuk. Düşman ordugâhına bakaraktan oturuyorduk. Her taraf pırıl pırıldı. Ordugâhın içinde sayısız ateş yanıyordu. Bundan da belliydi ki düşman kalabalıktı. O sıra Bilâl kardaşım arkadaşları çoğaltmamız lâzım dedi. Nasıl, diye sorduğumda şaşılası teklifini yaptı. Samandan korkuluklar yapıp asker libası giydirelim ve dahi bunları burçlara dikelim, dedi. Düşman takviye aldığımızı sansın. Birkaç hücumdan sonra belki gözü yılar ve müsait şartlarla sulh teklif eder. Şimdiki niyeti bütünümüzü buraya gömmektir. Derim ki, ne kurtarırsak o kâr kalır.”</p>
				<p class="normalnesil">Şaşırmışlardı. Hiç kimsenin aklına gelmeyen şey gencecik Bilâl’in aklına nasıl da gelmişti.</p>
				<p class="normalnesil">Gözler Bilâl’dan yana dönüktü. Bilâl ise sarığını kaşlarına yıkmış, başını bütün bütün yere indirmişti. Yüzü kıpkırmızıydı. Bir şeyler mırıldandı. Fakat ne dediğini anlamadılar. Öylece uzun uzun, takdir dolu gözlerle baktılar.</p>
				<p class="normalnesil">Bir sabah düşman ordugâhı çığlıklarla sarsıldı. Her kafadan bir ses çıkıyor, herkes birbirine Askalan kalesini gösteriyordu.</p>
				<p class="normalnesil">Burçlarda asker cümbüşü vardı. Bu uzaklıktan bile çok kalabalık oldukları görülüyordu. Mutlaka takviye almışlardı. Fakat nasıl becermişlerdi bunu? Her taraf sarılmış olduğu halde nasıl başarmışlardı?</p>
				<p class="normalnesil">Kont çılgına dönmüştü:</p>
				<p class="normalnesil">“Olamaz!” diye bağırıyordu. Biraz sakinleştikten sonra “Olabilir!” dedi. Karşımızda Sultan Selâhaddin Eyyûbî var. Şimdiye kadar neler yapmadı da bunu yapamasın. Belli ki, Halife yardımına geldi. O da gelen askeri kalenin arkasındaki sarp kayalıklardan aşağı aldı. Orası dağlıktır, kuş uçmaz, kervan geçmez diye başıboş komakla hata ettim. Reşidüddin Sinan’ın sarp kayalarla çevrili muhkem kalesini muhasara edip yemin üstüne yemin verdiren Sultan Selâhaddin’den bu da beklenir vaktinde düşünmeliydim.”</p>
				<p class="normalnesil">Kaleden bir toz bulutu kopunca yüreği ağzına dayandı:</p>
				<p class="normalnesil">“Vurmaya geliyorlar, hazırolun!” diye bağırdı.</p>
				<p class="normalnesil">Kralı göndermekle iyi etmemişti galiba. Hiç değilse sorumluluk ona ait olurdu. Şimdi bir bozguna uğrarsa hesabını vermek kendisine düşecekti. Şöhreti lekelenecek, belki de boynu vurulacaktı. “Daha neler! Kral buna cesaret edemez. Demir gömlekli şövalyelerimden korkar. Ölesiye korkar ve kılıma dokunamaz.”</p>
				<p class="normalnesil">Düşünüp dururken nerede olduğunu unuttu gitti. Oysa kaybedecek zamanı yoktu. Selâhaddin Sultan’ın sarıklı mücahitleri rüzgâr gibi ordugâha yaklaşıyorlardı.</p>
				<p class="normalnesil">Karşı çıkılmasını ve hepsinin kılıçtan geçirilmesini emretti.</p>
				<p class="normalnesil">Asker pek isteksizdi. Besbelli burçlarda gördükleri manzara onları yıldırmıştı. Kaledekilerin günlerdir aç ve susuz olduklarını bilmiyorlardı. Takviye filân gelmediğini de. Bilseler böyle isteksiz davranmaz, bir an önce Askalan’ı yağmalamak için acele ederlerdi.</p>
				<p class="normalnesil">Kont Şatiyö askerin isteksizliğini görünce küfretti. Sonra hepsini astıracağı tehdidini savurdu. Yetmeyince atına bindi ve demir gömleklileri cesaretlendirmek için ileri atıldı. Arkasından hoşnutsuz bir tavırla at sürdüler.</p>
				<p class="normalnesil">Müslümanlar yaklaştıkça Şatiyö’nün korkusu azaldı. Seçebildiği kadarıyla iki yüz kişi ya var ya yoktu. Kendisi ise ikibin kişiyle karşılıyordu. Hepsini kılıçtan geçirmek için tam fırsattı.</p>
				<p class="normalnesil">“Görüyorsunuz bir avuç insan” dedi cesaretlendirmek için, “kırıp geçirelim ve Askalan’ı yağmalayalım ha!”</p>
				<p class="normalnesil">Asker biraz canlandı. Yağma fikri kanlarını harekete geçirmişti. Bununla birlikte ikiyüz kişiyi durduramadılar. Aksine, kendileri aşılmaz granit kayalara toslamışcasına sersemlediler. Kanlı boğuşma kuşluk vaktine kadar sürdü. Kuşlukla birlikte çınlayan gür ses, Müslüman askerlerine geri çekilmelerini emretti. Vuruşarak çekildiler ve kaleye girip arkalarından gelen düşmanı ok yağmuruna tutup kaleye yaklaştırmadılar.</p>
				<p class="normalnesil">Sultan Selâhaddin Eyyûbî müfrezeye kumanda eden kardeşi Turan Şah’ı kucakladı.</p>
				<p class="normalnesil">“Berhudar ol!” dedi. “Yüzümüzü ak ettin.”</p>
				<p class="normalnesil">Açlığa, susuzluğa ve her türlü yokluğa bir hafta daha dayandılar. Bir hafta içinde hemen her gün kaleden çıkıp düşmana saldırdılar. Her seferinde sanki aynı insanlar değil de yeni gelen askerler hücum ediyormuş gibi zinde idiler. Gören bunların haftalardır aç, susuz olduğuna; aylardır savaştığına, imkanı yok, ihtimal vermezdi. Nitekim Şatiyö’nün bunca kurnazlığı bile işe yaramamış, durumu kavrayamamıştı. Ne yapacağını kara kara düşündükten sonra Sultan Selâhaddin’e bir elçi gönderdi. Sulh teklifinde bulundu. Küçük bir kale için daha fazla kan dökülmesi lüzumsuzdu. Eğer kaleyi terk ederlerse silahlarıyla birlikte gitmelerine müsaade olunacaktı. Akşama doğru Sultan elçisi Şatiyö’ye gitti. Sultan, Şatiyö’nün sözüne güvenmiyordu. Çünkü şimdiye kadar verdiği her sözden dönmüştü. Güvenebilmesi için teminat istiyordu. İsimlerini bildireceği haçlı kumandanlarını silahsız olarak kaleye göndermeliydi. Onları iki konak mesafeye kadar beraberinde götürüp, ancak kendini emniyette hissedince serbest bırakacaktı. Allah şahitti ki o zamana kadar verdiği her sözü tutmuştu. Şatiyö gibi ikide bir sözünden dönmezdi. Bunu cihan bilir ve şehadet ederdi. Şatiyö sulh istiyorsa şartlarını aynen kabul eder, istemiyorsa umumî taarruza hazırlanırdı. Tercih hakkı kendisinindi. Ve sabaha kadar cevap vermeliydi.</p>
				<p class="normalnesil">Elçinin kendinden çok emin hâli Şatiyö’nün endişelerini arttırmıştı.</p>
				<p class="normalnesil">“Demek yardım aldınız” dedi.</p>
				<p class="normalnesil">Elçi:</p>
				<p class="normalnesil">“Bunu söylemeye mezun değilim,” diye cevap verdi. “Vazifemi yaptım. Sultanımın sözlerini naklettim. İstediğimiz kumandanları veriyor musunuz, vermiyor musunuz? Onu söyleyin, yeter.”</p>
				<p class="normalnesil">Kısa bir tereddütten sonra iş olsun gibilerden sordu:</p>
				<p class="normalnesil">“Siz bana güvenmiyorsunuz, peki, ben size nasıl güvenebilirim. Buradan uzaklaştıktan sonra kumandanlarımı öldürürseniz ne olacak?”</p>
				<p class="normalnesil">Elçi akrebe bakar gibi baktı Şatiyö’ye, tok bir sesle:</p>
				<p class="normalnesil">“Sultanımı biraz olsun tanıyan hiç kimse böyle bir sual sormaz,” dedi, “bu yüzden cevap vermeye tenezzül etmiyorum.”</p>
				<p class="normalnesil">Şatiyö kaskatı oldu. Adamı kırbaçlatsa öfkesini bir güzel çıkarırdı. O takdirde Sultan affetmezdi. Bizzat gelir, elçiye zeval olmaz kaidesini kılıcıyla hatırlatırdı.</p>
				<p class="normalnesil">“Pekâlâ,” dedi daha fazla düşünmeden, “Sultanına güvenimiz var. Hava kararmadan istedikleri kalede olacak. Sabah erkenden çıkıp gidin.”</p>
				<p class="normalnesil">“Ne zaman çıkıp gideceğimize Sultanım karar verir, siz değil.”</p>
				<p class="normalnesil">Kırbaçtan beter cevabı Şatiyö’nün suratında şaklattıktan sonra yanından ayrıldı. Atına atladığı gibi Askalan kalesine doludizgin sürdü. Umduğundan da kolay olmuştu. Kalede kala kala kırk kişi kaldığını Şatiyö bilseydi bu teklife hiç yanaşır mıydı?</p>
				<p class="ortayazi">* * *</p>
				<p class="normalnesil">Deli rüzgâr, kum fırtınasına dönüşeceğe benzerdi. Gittikçe delileniyor, uçsuz bucaksız Tih Çölünün şurasını burasını karıştırıyordu. Hecin develeri üstünde pes perişan kılıklı yolculardan biri, sesini rüzgârın ıslığına karıştırdı:</p>
				<p class="normalnesil">“Bilâl, hey yiğit arkadaşım. Bu rüzgâr hepten insafı elden çıkardı, görür müsün? Halimiz yamandır böyle giderse.”</p>
				<p class="normalnesil">Arkadaşının sesi Bilâl’e sinek vızıltısı gibi geldi, ne dediğini anlayamamıştı:</p>
				<p class="normalnesil">“Duyamıyorum biraz bağırsana!”</p>
				<p class="normalnesil">Devesini mümkün olduğu kadar yaklaştırdı, rüzgârın savrukladığı ince kum tanelerinden korunmak için ağzına örttüğü eşarbı açtı:</p>
				<p class="normalnesil">“Diyorum ki, rüzgâr şiddetini arttırıyor. Fırtına diyorum, çıkarsa...”</p>
				<p class="normalnesil">“Çıksın!” diyerek sözünü kesti. Bilâl. “Çıkarsa çıksın. Gökten taş yağsın da, tek Sultanım Selâhaddin’in yanında bulunayım.”</p>
				<p class="normalnesil">İkisi birden aynı istikamete baktılar. Eyyûbilerin Sultanı Selâhaddin, bir Hecin devesinin sırtında, önden gidiyordu. En önden. Tolgasına sardığı sarığın sırtına sarkan ucu, rüzgârın kırbacında şahlanıyor, kıvranıyor, bazen bir omuzuna, bazen diğer omuzuna takılıyordu.</p>
				<p class="normalnesil">“Yorgun görünmüyor değil mi, yiğit kardaşım? Ölümden kılpayı kurtulmuş bir serdarın yılgınlığını taşımıyor.”</p>
				<p class="normalnesil">İç çekti, rüzgârın savurduğu bir tutam ince kumla birlikte:</p>
				<p class="normalnesil">“Zorlu muharebeydi essahtan, şimdiye kadar görmedim böylesini desem inan bana; çok başkaydı, çok da acıydı.”</p>
				<p class="normalnesil">“Kudüs Kralının ahde vefasızlığı yüzünden Zaten ehl-i sâlibin sözüne sâdık kaldığını görmüşlüğüm yok ki. Ne vakit kılıcımızı üzerlerinden çeksek, ne vakit iyi niyet gösterip anlaşmaya varsak, hemen baş dikerler, en zayıf yerimizi kollayarak vururlar. Ah, içimizdeki düşmanlıklar, kin, hased, ah! Anlamadığım ne biliyor musun, ey Sultanımın kardaşı Turan Şah?”</p>
				<p class="normalnesil">“Şudur ki, ehl-i sâlip dururken, kocca bir küffar dünyası karşımızda diş bilerken, Müslüman sultanlar, ne demeye birleşmezler de küçücük meseleleri bahane edip birbirlerini tökezletmeye bakarlar? Sen sultan kardaşısın, bilmişliğin varsa böyle, bir teselli ver.”</p>
				<p class="normalnesil">“Nereden bilebilirim, yiğit arkadaşım! Sır demeli çıkmak işin içinden. Lâkin böyle desek de çıkılası değil. Kaç defa sordun bu suali bilir misin, belki yüz defa, belki de bin.”</p>
				<p class="normalnesil">“İçimin büyük derdidir, sormadan duramıyorum. Öğrensem rahatlayacağım, ama kime sorsam öğrenemiyorum. Varıp Sultan Selâhaddin’e...”</p>
				<p class="normalnesil">“Şimdi sırası değil, hiç sırası değil. Umulur ki, o da aynı şeyleri düşünmekte, bir izahını bulunca helbet bize de söyler, sabret.”</p>
				<p class="normalnesil">“Sabır güzel şey, velâkin kuvvetleri birleştirmek daha da güzel. Niye birleşemediğimizi bulsak, belki, birleşmenin de yolunu bulurduk. Bir bakıyoruz Sultan Nureddin, Abbasî Halifesi Adid’le ihtilâfa düşmüş; bir bakıyoruz, yalvara yakara serdar yaptığı Selâhaddin’e, vezir Şaver diş bilemeye geçmiş; bir bakıyoruz, Konya Selçuklu Sultanı aleyhimize ordu çıkarmış. Neyin nesi anlayana kadar işler öylesine karışıyor ki, deli rüzgârın çöl kumunu karıştırmasından beter.”</p>
				<p class="normalnesil">“Doğru dersin. Tam Haşhaşî Reisi Şeyhülcebel Reşidüddin Sinan’ı melanetlerine tövbe ettirmişken, tam Mısır’ı surlarla çevreleyip medreseler, camiler, kervansaraylar kurmaya başlamışken fesat zuhur ediyor. Kudüs Kralı, Frank askerinin başında Askalan’ı basıyor, etrafı tahriple yağmalıyor. Az daha sultanımızla bile esir olacaktık, o dillere destan soğukkanlılığı olmasaydı, o akıllara durgunluk veren harp oyunlarını bilmeseydi kurtulmamıza imkân yoktu. Bir de senin saman adamların tabii. İyi buluştu, sağol. Neyse, Sultan kardaşım Selâhaddin ne dedi bana, bilir misin? ‹Birkaç defa neredeyse helâk olmuştuk, Cenâb-ı Hakkın bizi kurtuluşa ulaştırması, elbette, tahakkukunu istediği bir iş içindir’ dedi. Başını çevirip şöyle bir etrafa göz atmaması niçin bakalım?”</p>
				<p class="normalnesil">“Niçin dersin?”</p>
				<p class="normalnesil">“Kafası çok meşgul olduğu için helbet, düşünüyor. Zaten ya okur, ya savaşır veya düşünür. Çocukluğunda da böyleydi, Baâlbek şehrindeki evimizin bahçesinde koca gövdeli bir palmiye vardı. Uzanırdı serinliğine, önüne yığardı kaim kalın kitapları vururdu okumaya. Bazen muhterem babamıza, bazen sevgili anamıza öyle sualler açardı ki, sade onların değil, Baalbek’in ünlü âlimlerinin bile aciz kalıp cevaplandıramadıkları olurdu.”</p>
				<p class="normalnesil">‹Peki, bunca muharebe usûlünü hep kitaplardan mı öğrendi?”</p>
				<p class="normalnesil">“Yok,” dedi Turan Şah elini kaldırarak, “bu ona Allah vergisi. Kurban olduğum Allah, Selâhaddin kulunun büyük bir serdar olmasını istemiş, olsun da bütün ehl-i İslâmı tek inanç etrafında birleştirmesini murad etmiş ve buna göre kabiliyetlerle donatmış. Sade okumaylan, öğrenmeylen olacak şey mi şimdiye kadar yaptıkları? Helbet okumanın faydasını görmüştür, zihni açılmıştır, görüşü genişlemiştir, velâkin İlahî nusret de girmiştir işin içine. Hatırlasana, kum taneleri kadar çokluk düşmanın içinden şu bir avuç yiğitle nasıl kurtuldu? Küffarın şaşkınlığını gördün öyle ya, aralarından geçiyoruz da insan denizi ikiye açılıyor. Yılmışlar, korkmuşlar, bu muhakkak. Peki bir avuç serdengeçtiden niye korkmuşlar? Niye ki, Cenab-ı Mevlâ meleklerini yardıma göndermiş, bizi olduğumuzdan çok göstermiş gözlerine, yıldırmış. Bir huruç anında Ağam Sultanı bir ara insan selinin orta yerinde gözledim. Eyvah, dedim, öldürecekler. En azından esir edecekler, dedim. Ölümünü veya esaretini görmektense, dedim, ölmek evlâ. Ya Allah bismillâh diyerekten o yana koptum. Bir de baktım yanındayım. Bir de baktım gülümsemekte, gülümseyerek kılıcının kanını temizlemekte; bir yandan da, tasalanma karındaşım Turan Şah’, demekte, ‹ehl-i salibin savleti bizi hak yoldan alıkoyamaz.’ Bu iş nasıl oldubitti dersen bilmem, oldubitti işte; belki bin Frank askerinin içinden sağ salim çıktı. Velidir demezsen bu sırrın altından kalkamazsın, imkânı yok kalkamazsın!”</p>
				<p class="normalnesil">“Bir veli ha! Biliyordum. Senin ağzından da duyunca hepten inandım. Başka türlü onca iş işlenmez yiğit Turan Şah’ım, işlenmez ey sultanımın kardaşı.”</p>
				<p class="normalnesil">Rüzgâr azıtmıştı. İnce kumlar helezoni kıvrımlarla semaya dikiliyordu. Herkes sultana bakıyordu. İnceden inceye bir endişe çöreklenmişti içlerine. Bu amansız çölü aşabilecekler miydi? Sağ salim Belbis’e kavuşabilecekler miydi? Tekrar toparlanıp düşman üstüne gidebilecekler miydi? Kimbilir... Belki de muharebelerden arta kalan bir avuç insanı da çöl yutacaktı. Tih Sahrası alışıktı insan yemeye; kervanlar, ordular yutmaya. Kendisini kolay çiğnetmezdi. Âdeta diklenir, ordulara mukavemet ederdi. Yolcularla çöl arasında zorlu mu zorlu bir muharebe başlardı. Çöl kazanırdı çoğunluk; kazandıktan sonra çömelir, sakinleşir, yaptığından utanmışçasına büzülürdü. Ve deli rüzgâr durulur, ince kum taneleri hafiften savrularak cesetlerin üstüne örtülürdü. Bu neticeyi göze almak her kumandanın harcı değildi. Ama Sultan Selâhaddin Eyyûbî, her kumandana benzemezdi ki. Biraz Tih Çölü gibiydi. Yeri geldikte sert, haşin, öfkeli. Yeri geldikte sakin, müşfik, merhametli. Şimdi bütün öfke küpü. Saltanatı müddetince ilk defa mağlubiyeti tatmış, ama sineceğine aslan kesilmişti. En kısa yoldan Belbis’e gidecek, yeni bir ordu toplayıp geri dönecekti. Kısa yol, çölün ortasından geçiyordu. Tereddütsüz sürmüştü devesini taa çölün böğrüne; mezara girer gibi girmişti Tih Sahrasına. Sorgusuz sualsiz takip etmişlerdi onu. “Nasılsa bir gün öleceğiz.’ diyerek, “Sultanımızın ardı sıra ölelim” diye düşünerek, ardı sıra dalmışlardı çöle. Ve hep duâ etmişlerdi için için, fırtına çıkmasın diye...</p>
				<p class="normalnesil">Yiyecekleri kıttı, suları ise büsbütün bitmişti. Uçsuz bucaksız çöl ilk günlerde ürkütücü bir sessizlik içinde idi, kendini güneşin yakıcılığına sermiş, sanki uyuya kalmıştı. Dört gün sonra yavaştan uyanıyor, homurdanmaya başlıyordu. Yürekleri ürperten fırtına çıkmıştı. Çöl pençelerini açmış, parmaklarını yolcuların gırtlağına geçirmek üzere hazırlanmıştı. Bundan sonrası çok zordu. Korkunç bir muharebe verilecekti. Daima kazanmaya alışık çölün dize gelmesi Allah’ın inâyetiyle mümkündü. Ve Sultan Selâhaddin Eyyûbî, hep dua ediyordu: “Ya Rabbi, bize yardım et!”</p>
				<p class="normalnesil">Çölden korkmuyordu aslında, ölmekten de korkmuyordu. Tek korkusu İslâm âlemi için düşündüklerini gerçekleştiremeden ölmekti. Kudüs’ü alamadan, bu bozgunun hesabını soramadan, İslâm birliğini sağlam temeller üzerine kuramadan ölmek, ölümlerin en kötüsüydü. İdeal yolunun yarısından dönmek demekti. Yolu yarıladığına inanıyordu ve çölün öfkesi yolun kalan kısmını tıkar diye ürküyordu.</p>
				<p class="normalnesil">Tam on yıl. Kılıç elde, at yahut deve sırtında savaşarak geçen on koca yıl İslâm âlemindeki dağınıklığı bir ölçüde durdurmuş, bir ölçüde toparlamış ve müslümanlar birbirleriyle muharebe etmek yerine, bölük bölük birleşerek müşterek düşmana karşı çıkmışlardı. Zafer destanları ardı ardına yazılıyor, Selâhaddin Eyyûbî ismi, teey dünyanın öteki ucuna doğru efsaneleşiyordu. O böyle olsun istememişti. Mümkün olsa meçhul bir İslâm mücâhidi olarak kalacaktı. Fakat kader kolundan çekmiş, çok sevdiği edebî sohbetlerden kopardığı gibi muharebe meydanlarına sürmüştü. Yirmi dört yaşlarında idi. Kalem ile kâğıt arasına sıkışan yirmi dört koca yıl. Sonrası kılıç, muharebe ve zaferler. Şimdi otuz dört yaşında, ilk defa mağlubiyeti tatmış bir sultan olarak öfkeli, lavlanmaya hazır bir yanardağ, köşeye sıkışmış bir yaralı aslan... “Hey gidi günler!”</p>
				<p class="normalnesil">Kâğıt ile kalem arasında geçen günlerini özlüyordu. Zamanı geri döndürebilseydi, acaba, eski hayatını devam ettirir miydi? Her şey gül gülistan olsa belki. Aynı şartlarda aynı şekilde davranacağına inanıyordu, İslâm âlemi, dört yandan tutuşmuş yanarken, Müslümanlar kan ağlarken, bir köşede edebî manzaraları sürdüremezdi. Mutlaka kılıca el atar, kalemle yapamadığını yapardı. “Allah’ını seven arkamdan gelsin!” diyerek.</p>
				<p class="normalnesil">Rüzgâr doludizgin koptu. Kum denizi kalktı kabardı. Hecin develeri aksi aksi bağırdılar. Sultanın beline sarkan sarığı hazin çırpınışlarla dalgalandı, dayanamayarak bütün bütün çözüldü, haşin rüzgârın kollarında uçtu gitti.</p>
				<p class="normalnesil">Turan Şah, devesini Sultanın devesine yaklaştırdı. Başından bir hamlede sarığını çözüp Sultana uzattı:</p>
				<p class="normalnesil">“Bunu sarınız Sultanım.”</p>
				<p class="normalnesil">Sultan Selâhaddin Eyyûbî, gözleriyle sevdi kardeşini, durumun berbatlığına rağmen gülümsedi.</p>
				<p class="normalnesil">“Kalsın Turan” dedi. “Git arkadaşlara söyle, yüzlerini iyice örtsünler, gerekirse cübbelerini yırtıp develerini de örtsünler, kum selinde boğulmalarını istemiyorum.”</p>
				<p class="normalnesil">Mor benekli gökyüzüne baktı:</p>
				<p class="normalnesil">“Akşam da bastırıyor, bu çok kötü. Karanlıkta fırtına ile boğuşmak hiç kolay olmayacak.”</p>
				<p class="normalnesil">Kum deryasını taradı, pek bir şey gözükmüyordu. Her taraf dalga dalga kabarmış, birkaç adım öteler fırtınanın sırrına bürünmüştü.</p>
				<p class="normalnesil">“Sürün!” dedi meçhul bir hedefe parmağını dikerek. “Allah bizimle biledir.”</p>
				<p class="normalnesil">Bilâl, bu emri duyunca rahatladı, kendi kendine gülümseyerek:</p>
				<p class="normalnesil">“Bir bildiği olacak” diye söylendi. “Bizi nasıl kurtaracağını biliyor.”</p>
				<p class="normalnesil">Sultan hızlanmıştı. Ona ayak uydurmaya çalıştılar. Mutlaka bir hedefi olduğuna inanıyorlar, bu inanç ile arkasından gidiyorlar, telaş etmiyorlardı.</p>
				<p class="normalnesil">Bir kum tepeciğinin arkasına geçince Sultan durdu, o durunca ardındaki herkes durdu. Kümelendiler.</p>
				<p class="normalnesil">“Develeri çöktürün,” dedi Sultan. “Başlarını da örtün, burası iyice, fırtınanın geçmesini bekleyelim.”</p>
				<p class="normalnesil">Sessiz çöl canlanmıştı. Nefes nefes soluyor, bazen yaralı aslanların hırıltısına benzer sesler geliyordu. İyice sinmişlerdi. Durum iç açıcı değildi. Üstelik açlık ve susuzluk çekiyorlardı. Ama kimse ağzını açıp şikâyet etmiyordu. Tevekkülle bekliyorlar, Sultanın tahammülünü örnek alıp susuyorlardı. Artık çölde su bulma ihtimâli de yok olmuştu. Bu deli fırtına, bütün su kuyularını kumla doldururdu herhalde. Trablusşam Kontu Şatiyö belasından kurtulduk derken, besbeter insafsız bir belâya düşmüşlerdi.</p>
				<p class="normalnesil">Uyumayı denediler, ama uyuyamadılar. Çölün sinir törpüleyen hırlamaları, kimsede uyku bırakmamıştı. Hâlbuki ölesiye yorgundular. Güneş altında günlerdir yarı aç ve susuz yol almanın azabı, canlarına tak etmişken çıkan bu fırtına, üstüne tuz biber ekmişti. Çölün hıncından kurtulmak için duaya sarıldılar: “Ya Rabbi! Şayet kurtuluşumuz, İslâm milletinin halâsına medar olacaksa bizi kurtar; yok eğer hırsımız yüzünden, gafletimiz yüzünden, ihanetimiz yüzünden İslâm muzdarip olacaksa, burada, bu çöl deryasında bizi helâk eyle...”</p>
				<p class="normalnesil">Gece yarısına doğru rüzgâr yavaşladı. Çöl daha seyrek hırlamaya koyuldu. Sultanın arkadaşları bir bayram sevinci içinde haykırıştılar:</p>
				<p class="normalnesil">“Fırtına durdu, fırtına durdu!”</p>
				<p class="normalnesil">Biraz sonra dolunay çıktı. Işıl ışıl yandı çöl.</p>
				<p class="normalnesil">Kırbalardaki son yudumlarla biraz canlanmak istediler, fakat hepsi ağzına kadar kum dolmuştu. Hüzün sarmaladı canlarını, sıktı; ılık ılık Sultanın etrafına biriktiler. Turan Şah:</p>
				<p class="normalnesil">“Sultanım,” dedi, “hiç suyumuz kalmadı. Bütün kırbalar tepeleme kum doldu. Şimdi ne olacak?”</p>
				<p class="normalnesil">Akşamdan çömeldiği yerde, çömeldiği gibiydi. Elleri hâlâ semaya açıktı, hâlâ dua ediyordu. Döndü arkadaşlarına, ay ışığında tek tek süzdü; yüzlerinde ümitsizliğin zerresi yoktu, bu iyiye alametti.</p>
				<p class="normalnesil">“Turan” dedi gür sesiyle, “O hiç ehemmiyet vermediğimiz, o israf ettiğimiz, sağa sola saçtığımız suyun ne büyük nimet olduğunu idrak için bundan âlâ fırsat olmaz. Güzel havanın kıymeti, fırtınadan sonra nasıl daha iyi anlaşılıyorsa, suyun da kıymeti, susuzluk çekerken anlaşılır? Şimdi suyumuz yok, ekmeğimiz de yok, haydi buyurun hep birlikte oruca niyet edelim. Beşerî arzuları gemlemeye oruç bire birdir.”</p>
				<p class="normalnesil">Sabah namazından sonra biraz uyumak için uzandılar.</p>
				<p class="normalnesil">Çöl, sesini kesmiş, derin bir sükûtun yumuşaklığına yaslanmıştı. Sultan uyuyordu. Herkes uyuyordu. Bir yılanın sinsi sinsi yanına süründüğünü göremediler. Çölün kumu kadar sarıydı. Yeterince yaklaştığında üçgen başını dikip çatal dilini rakkase gibi çevirdi. Sivri bakışlarını Sultanın eline yapıştırdı. Birden atıldı ve bütün zehirini boşalttı.</p>
				<p class="normalnesil">Sultan, elinde hissettiği dayanılmaz acıyla fırladı, yılanı gördü ve her şeyi anladı. Fakat kimseyi uyandırmadı. Bıçağıyla elindeki ince kırmızılığı yardı, emdi tükürdü, emdi tükürdü. Gittikçe takattan düşüyor, ateş bütün vücuduna yayılıyordu. Sürünerek Turan Şah’a sokuldu, dürttü uyandırdı.</p>
				<p class="normalnesil">“Bir yılan” dedi elini göstererek. “Çöl yılanı.”</p>
				<p class="normalnesil">Bir feryat saldı Turan Şah:</p>
				<p class="normalnesil">“Eyvaaah!”</p>
				<p class="normalnesil">Herkes sıçradı.</p>
				<p class="normalnesil">“Milleti ayaklandıracak ne vardı” diye çıktı Sultan. “Sessiz duramaz mıydın sanki?”</p>
				<p class="normalnesil">“Zehirlenirseniz?”</p>
				<p class="normalnesil">“Takdir i İlâhî der, akıbetimizi bekleriz. Ama önce tedbire tevessül lâzım. Bir ateş yakın, şu bıçağı kızdırın iyice, yarayı dağlayacağım.”</p>
				<p class="normalnesil">Acele bıçağı kızdırıp getirdiler. Kırmızı kırmızı parlıyordu. Yaranın üstüne bastırdı. Cızırdayarak dağlandı yara, et kokusu yayıldı, alnı tere bandı, fakat acı duyduğuna dair hiçbir emare belirmedi yüzünde.</p>
				<p class="normalnesil">Kaldırdı başını, halsizliğini belli etmemeye çalışarak:</p>
				<p class="normalnesil">“Hadi” dedi, “gidiyoruz.”</p>
				<p class="normalnesil">“Hiç değilse biraz bekleyelim” dedi akrabası Mehmed Hanefi. “Sultanım, bu durumda deve sırtında tutunamazsınız.”</p>
				<p class="normalnesil">Çöl rüzgârı kadar sert baktı Sultan:</p>
				<p class="normalnesil">“Aç ve susuz çölde durulmaz, yol almaklığımız iktiza eder, ben hastayım diye sizi de bekletemem, gidiyoruz.”</p>
				<p class="normalnesil">Yola koyuldular.</p>
				<p class="normalnesil">Bilâl, devesini sürdü Turan Şah’ın yanıbaşına:</p>
				<p class="normalnesil">“Serdarım Turan Şah, Sultana hiçbir şey olacağı yok, üzgün durma, hiçbir şey olacağı yok.”</p>
				<p class="normalnesil">“Çöl yılanı öldürür derler.”</p>
				<p class="normalnesil">Gülmeye davrandı:</p>
				<p class="normalnesil">“Bizim gibiler için doğrudur, çünkü biz alelâde insanız. Sultan öyle mi ya! O Allah’ın bir ikramıdır, yılan kısmına mağlûp eder mi hiç?”</p>
				<p class="normalnesil">Turan Şah başını esefle salladı, buruk buruk söylendi:</p>
				<p class="normalnesil">“O yılan, Sultanın elini ısırırken biliyor muydu acaba İslâm Milletini kalbinden soktuğunu, sanmam; bilse hiç sokar mı?”</p>
				<p class="normalnesil">Akşama doğru Sultan Selâhaddin Eyyûbî, bütün bütün fenâlaştı. Devenin üstünde zor duruyordu. Her tarafı testereye tutulmuş gibi tırtıllı acıların boğumunda kınlıyordu. Bir fırının içinde gibiydi. Daha doğrusu nerede olduğunu kendi de bilmiyordu. Bir fırında mı, çölde mi, sarayda mı, savaşta mı, nerede? Bazen gözlerinin içine hayallerin en tatlısı yerleşiyor, Irak’ın Tekrit şehrinde palmiye ve hurma ağaçlarıyla süslü bahçe içindeki küçük evlerini görüyordu. Orada doğmuştu. Çocukluğunun bir kısmını orada geçirmişti. İlk hocası Takıyyüddin Kevser, Hazret-i Peygamberin cenklerini anlatırken coşar, coşkunluğunu ona da bulaştırırdı. O iştiyakla ata binmeyi, kılıç kullanmayı, ok atmayı bir hamlede öğrenmiş, harp oyunlarını eksiksiz bellemişti. Fakat aklı erdiğinde İslâm Milletlerinin param parça halini görmüş, üzülmüş, derin üzüntüsünün tepkisiyle askerlikten kaçmıştı. Ama ne fayda, kaçtığına tutulmuştu.</p>
				<p class="normalnesil">İşte koca bir Sultandı. Devletler dize getirmiş, beldeler fethetmiş bir Sultandı. Ne çare, deve sırtında tutunabilecek kadar bile takati kalmamıştı. Kudretinin ve kuvvetinin sonu çabuk gelmişti. Halk bu halini görse, kimbilir, ne düşünürdü. “Kanadı var uçar, yıldırım gibi yakar, ok işlemez, kılıç kesmez” diye efsaneleştirdikleri Selahaddin Eyyûbi’nin bir minicik yılana mağlûp olduğunu görseler, bu haline şahit olsalar, onun da her insan gibi mahdut kuvvette, mahdut kudrette olduğunu gözleseler, kimbilir ne diyeceklerdi, nasıl hayretten hayrete düşeceklerdi?</p>
				<p class="normalnesil">Şu önünde kanat çırpan palmiye ağaçları mıydı, yoksa Serap mı? Kulağında çınlayan yabanî sesler, mazinin seslenişi miydi, yoksa istikbalin feryadı mı? Kimdir o, Sultanım efendim diye fısıldayan? Ya bu kimdir karşısına geçip kirli sırıtığını etrafa bulaştıran? Haşhaşîlerden bir fedai. Oysa bir daha suikasta teşebbüs etmeyeceklerine dair yemin vermişlerdi. Bâtıl herifler, tıpkı Kudüs Kralı gibi sözlerinde durmuyorlardı demek, gösterecektim onlara da.</p>
				<p class="normalnesil">Şu sivri suratlı, şu mavi gözlerinde intikamın en korkunç parıltılarını saçan mağrur adam. Evet, kendisini gafil avlayıp perişan eden Trablusşam Kontu Röno dö Şatiyö. Ah, seni itlere paralatmalı, Şatiyö. Çevirdiğin bunca hile dolabının hesabını sormalı, Şatiyö. Arkadan vurmanın ne demek olduğunu anlatmalı, Şatiyö, haddini bildirmeli. İyisi dönmeli gerisin geriye, çıkmalı karşısına bu herifin; gel demeli, teke tek, kılıç kılıca; bakalım ki, bileğinin gücü, kılıcının mahareti nicedir.</p>
				<p class="normalnesil">Fakat devesinin başını çevirecek kadar bile gücü yoktu. Gözleri kendiliğinden kapanıyor, kulağında milyonlarca arı vızıldıyor, beyni karıncalanıyordu. Hâlâ Sultandı ha? Hâlâ milyonlarca Müslümanın başıydı ha! Hâlâ onlardan mesuldü. Mesuliyet, bulunduğu mevkiin mesuliyeti. Mevki; büyük bir boyunduruk, tonlarca ağırlığı beraberinde getiren bir emanet. Şimdi bile koca bir devletin idarî mesuliyetlerini taşıyordu. Her uzvu testereye tutulmuş, kıtır kıtır doğranır gibi ağrıyan ateşli bir vücudun bunca ağırlığı taşıması ne zordur. Bu yüksek ateşle irade bile eriyordu. Ne yapsın? Bir irade, kendisinden daha büyük iradeye karşı koyamazdı ki. Yılanın iradesi mi galip çıkmıştı şimdi? O, minnacık sarı mahlûk, belki bir damla zehirle dize mi getirmişti, koca devletleri fethetmiş Sultanın iradesini? Böyle olmamalı, bitmemeliydi burda; kendisini bekleyenler vardı. Karısı ve çocukları. Yok onlardan önce İslâm milleti. Ayrılıktan, fitneden asla hazzetmeyen, ama bazı muhterisler tarafından ayrılığa düşürülüp kardeşleriyle çatışmaya sürüklenen masum, mazlum millet. Onların ümidiydi, ümitlerini boşa çıkarmamak lâzımdı. Bunun için direnmek, bunun için sarı yılanın öldürücü zehrine dayanmak ve bir gün ordularını arkasına taktığı gibi Trablusşam kontundan da, Kudüs kralından da hesap sormaya çıkmak çocukluğundan beri fetih rüyalarını gördüğü Kudüs’ü, o mukaddes beldeyi İslâm topraklarına katmak bunlar için yaşamalıydı.</p>
				<p class="normalnesil">Mola verildiğinde yarı ölüydü.</p>
				<p class="normalnesil">Deveden indirip kumlara uzattılar.</p>
				<p class="normalnesil">Bir damla su olsaydı, ağzını ıslatacak kadar; canlanacağını, dirileceğini hissediyordu. Yarı ölü haline rağmen bencilliğini lânetledi. Arkadaşları da susuzdular, bitkindiler. Fazladan küçük bir yılanın zehrini taşıyamayacaktı ise, niye sultan olmuştu başlarına? Onlardan çok çileye talip olmayacaktı ise, niye sultan olmuştu başlarına?</p>
				<p class="normalnesil">Gözleri yumuldu, zaten açsa da seraptan başka bir şey göremiyordu. Aklı kâh maziye gidiyor, kâh bütün bütün bulanıyordu.</p>
				<p class="ortayazi">* * *</p>
				<p class="normalnesil">Yıllar öncesinin bir bahar akşamıydı.</p>
				<p class="normalnesil">Güneş ağır ağır tepelerin ardına akıyordu.</p>
				<p class="normalnesil">Baalbek Valisi Necmüddin Eyyûbî’nin oğlu Selâhaddin ile dostları edebî münazaralarının en hararetli yerinde idiler. Odaya birden Selâhaddin’in babası girdi. Oğluna hışımla baktı:</p>
				<p class="normalnesil">“İslâm âlemi cayır cayır yanarken bu münakaşalar neyin nesidir hay Selâhaddin? Dünyaya bu odadan nizam verdiğinizi, İslâm âlemine intizam verdiğinizi mi sanırsınız?”</p>
				<p class="normalnesil">Selâhaddin ayağa kalktı. Babasının sözleri yüreğini dağlamış, amcasının zoruyla çıktığı ilk seferden beri içini ürperten gizli duygular şuuraltını hoplatmıştı.</p>
				<p class="normalnesil">“Ne yapabilirim ki, muhterem pederim?” diye âdeta inledi.</p>
				<p class="normalnesil">Babası cevap vermeden peşinden gelmesini işaret etti. Selâhaddin bakışlarıyla arkadaşlarından özür dileyerek babasının ardı sıra çıktı.</p>
				<p class="normalnesil">“Sultan elçisi geldi.’ diye konuştu babası. “Sultan Nureddin Mahmud bin Zengi seni ister.”</p>
				<p class="normalnesil">“Beni mi? Sultan ha!”</p>
				<p class="normalnesil">“Evet, Sultan. Hadi gel. Sultan elçisini bekletmeyelim.”</p>
				<p class="normalnesil">Oldukça şaşırmıştı. Gür kaşları alabildiğine çatıktı. Sultan kendisini niçin görmek istiyordu acaba? Üstelik de elçi çıkarıyordu. Önemli bir şeyler mi olmaktaydı?</p>
				<p class="normalnesil">İşin içinden çıkamayacağını anlayınca geniş omuzlarını silkti. Babasının arkasından elçinin bulunduğu odaya girdi.</p>
				<p class="normalnesil">Elçi yaşlı biriydi. Sedirin üstüne bağdaş kurmuştu. Sakalının ak boğumlarında, az önce içtiği hurma şerbetinin tek damlası vardı. Gözleri genç Selâhaddin’in üstünde inceden inceye gezinirken, babasına:</p>
				<p class="normalnesil">“Bu mu?” diye sordu.</p>
				<p class="normalnesil">“Evet,” dedi Necmüddin Eyyûbî, “oğlumuz Selâhaddin budur.”</p>
				<p class="normalnesil">Selâhaddin hiç kıpırdamadan duruyordu. Biraz canı sıkılmıştı. Elçinin cübbesi fazlaca süslüydü. İnsanlar, nedense, belli bir mevkiye yükseldiler mi, hemen bunun gösterişine kendilerini kaptırıyorlar, süslenip püslenmeye başlıyorlardı. Tavrı da caka satıyordu galiba. Yoksa kendisine mi öyle gelmişti?</p>
				<p class="normalnesil">“Beri gel, dostumun oğlu!”</p>
				<p class="normalnesil">Elçinin sesine toparlandı. Düşüncelerini bir yana itip yaklaştı. Uzattığı eli öptü alnına götürdü.</p>
				<p class="normalnesil">“Maşallah,” dedi elçi, “barekâllah. Oğlunun endam güzelliğine diyecek yok. Sultanım nereden duymuşsa hak duymuş hakikat duymuş. Tam askerlik için yaratılmış bir civarı ki, yakında zorlu bir serdar olup çıkar.”</p>
				<p class="normalnesil">Selâhaddin renk vermiyordu, ama kızmıştı. Gözlerinde lâvlar saçaklanıyordu. Buna rağmen sakin bir sesle cevap vermeyi başardı:</p>
				<p class="normalnesil">“Efendi hazretleri, sanırdım ki endam güzelliği esir pazarlarında işe yarar. Yoksa askerlikte de mi buna bakılıyor artık?”</p>
				<p class="normalnesil">Babası ürperdi. Elçinin yüzü allak bullak oldu. Kızgın ve kırgın bir tavırla Necmeddin Eyyûbî’ye baktı:</p>
				<p class="normalnesil">“Oğlun iyidir, hoştur, velâkin dili fazlaca uzundur. Sultan elçisi önünde susulması icap ettiğini öğretememişsin.”</p>
				<p class="normalnesil">Selâhaddin’e döndü:</p>
				<p class="normalnesil">“Sultanım Nureddin Mahmud bin Zengi seni ister delikanlı. Davetini getirmekle şeref duyarım. İş aceledir. Er git, er dön denmiştir. Bu gece hazırlanırsan yarın birlikte yola düşeriz.”</p>
				<p class="normalnesil">Selâhaddin babasına baktı. Yüzünde memnuniyetin derinliği kazılıydı. Haklıydı galiba. Öyle ya, Sultan tarafından hususi bir elçi ile davet olunmak, herkese nasip olmazdı. Besbelli oğluyla övünüyordu.</p>
				<p class="normalnesil">Fakat kendi dünyası başkaydı. Babasının hislerini bir türlü paylaşamıyor, davete icâbet etmek istemiyordu. Bu ise hiç şüphe yok Sultanı kızdırırdı. Babasını ise en azından üzer, küstürürdü. Ne cevap vereceğim kestiremiyordu. Bir yanda Sultanın daveti bir yanda çok sevdiği sanat ve edebiyat sohbetleri vardı, içinde bir duygu ise mütemadiyen Sultanın davetine icabet ederse bir daha sevdiği sohbetlere dönemeyeceğini fısıldıyordu.</p>
				<p class="normalnesil">“Şeref duydum,” dedi hayli sustuktan sonra, “Özrüm kabul buyrulsun. İlmî çalışmalarımdan fırsat bulur bulmaz Sultanımı ziyaret edeceğim.”</p>
				<p class="normalnesil">Beklenmedik bir cevapta. Babasının beynine balyoz gibi inmiş, adam hissedilir şekilde sararmıştı. Elçi ise hayretin doruğunda genç adamı süzüyordu. Ve kararsız bir sessizlik uzuyordu. Sessizliği yine Selâhaddin bozdu:</p>
				<p class="normalnesil">‹İzin verilirse artık arkadaşlarımın yanına dönmek isterim. Beni beklemekteler.”</p>
				<p class="normalnesil">Elini göğsüne koyup elçinin şaşkınlığı üstüne bir selam attıktan sonra, odadan çıktı. Babası hemen ardından koştu. Yarı yolda yakaladı onu:</p>
				<p class="normalnesil">“Bana bunu da mı yapacaktın oğul,” diye çıkıştı, “seni böyle mi yetiştirdim?”</p>
				<p class="normalnesil">Döndü babasına, hürmetkâr bir sesle sordu:</p>
				<p class="normalnesil">“Bir kusur mu işledim, muhterem pederim?”</p>
				<p class="normalnesil">“Hâlâ sormaktasın? Odaya girdin gireli kaçıncı kusur. Bir yol Sultan elçisinin karşısında bulunduğunu hatırladın mı? O nasıl sözlerdi öyle, beni öldürmek mi istersin?”</p>
				<p class="normalnesil">“Allah göstermesin muhterem pederim. Sözlerimi ölçülü kullandığımı zannediyorum. Sizi memnun edecekse varıp elçiden özür dilerim. Lâkin bilmem doğru olur mu? O bir elçi ise babam Baalbek Valisi’dir. Vali oğlunun bir elçi karşısında nasıl konuşması lâzımsa öyle konuştuğum inancındayım. Kusur sayılıyorsa özür beyanına da hazırım. Sırf hatırınız için.”</p>
				<p class="normalnesil">Babası yumuşamıştı. Elçiye gerektiğinden fazla ehemmiyet verdiğini düşünüyordu.</p>
				<p class="normalnesil">“Peki ya Sultan buyruğunu reddedişin? Alimallah yanlış anlaşılır da üstümüze asker çıkardır. Ya bu elçi, Sultan katına döndüğünde ‹Selâhaddin asî oldu, babası dahi ona uydu’ derse halimiz nice olur, bilir misin?”</p>
				<p class="normalnesil">“Öyle şey olur mu hiç muhterem pederim? Koskoca Sultan, birtakım eğri konuşanları elçi tutar mı kendine? Gönlünüzü ferah eyleyin. İnanın bir şey olmaz.”</p>
				<p class="normalnesil">“Yine de Sultan buyruğunu reddedişin büyük saygısızlık.”</p>
				<p class="normalnesil">“Buyruk değil davetti muhterem pederim. Davetlere icâbet ihtiyarîdir. İlle gitmem istenseydi buyruk gelirdi.”</p>
				<p class="normalnesil">“Peki de niye gitmemekte direnirsin, anlamam oğul. Belki bir ikbal yolu açılır önünde, o yoldan yürür ihtimal serdar olursun. Böyle fırsat kaçırılır mı hiç?”</p>
				<p class="normalnesil">Selâhaddin gülümsedi. Gülümseyişi acıydı. Yıkıktı. Anlaşılamamanın azabı kıvrılıyordu dudaklarında:</p>
				<p class="normalnesil">“Ne ikbâl meraklısıyım ne de fırsat düşkünü. Ne istediğimi siz de çok iyi biliyorsunuz. Rahat rahat ilimle, sanatla, edebiyatla meşgul olmak istiyorum. Sultanımın, serdara olduğu kadar bilgine de ihtiyacı var. Kabiliyetim mademki ilim sahasındadır, dinime ve milletime o yolla hizmet etmekliğim lâzım. Siz de böyle düşünmüyor musunuz?”</p>
				<p class="normalnesil">Necmeddin Eyyûbî başını iki yana salladı:</p>
				<p class="normalnesil">“Hayır,” dedi, “böyle düşünmüyorum oğul. Sen kendini ilimde istidatlı sanırsın, ama tut bir de bana sor. Derim ki, ender rastlanan bir serdarın hasletlerini taşıyorsun. Kendini baban kadar iyi tanıdığın an bu meseleyi bir daha konuşuruz. Artık arkadaşlarının yanına dönebilirsin. Bakalım İslâm diyarının neresini kurtaracaksınız bu gece?”</p>
				<p class="normalnesil">Sesindeki acı istihza Selâhaddin’i ürpertti. Odaya girdiğinde kafasında hep babasının son sözleri vardı. İstediği halde tartışmalara giremiyor, her zamankinin aksine, yeni görüşler ileri süremiyordu. Her şey yavan geliyordu bu akşam. Bina tutuşmuş yanarken, yangının orta yerinde sohbete dalmış divânelere benzetiyordu kendini ve dostlarını. Nereden gitmişti bu düşünce kafasına, ne zaman saplanmıştı? Gerçekten babasının o sözlerinden sonra mı, yoksa çocukluğundan beri mi? Kestiremiyordu. Hatta düşündüklerine şaşıyor, kendini ayıplıyordu. Ama bir gerçek vardı ortada: Şimdiye kadar onca zevk aldığı yahut zevk aldığını sandığı sohbetlerin tadı, tuzu kalmamıştı. Gözünde herbiri neticesiz kalmaya mahkûm bir sürü lâf yığınından ibaretti artık. Hoş, neticeye ulaşılsa neye yarayacaktı? Müslümanlar birleşecekler miydi? Küffarın tepesine tek bir kılıç gibi inecekler miydi? Aralarındaki küçük görüş ayrılıklarından sıyrılıp barışacak; hasedi, kini, intikam duygusunu kenara itecek ve ehl-i salibin karşısına aşılmaz bir kale gibi dikilecekler miydi? Ne mümkün! Peki öyleyse, burada neyi tartışıyorlar, niye tartışıyorlardı? Falanca şâir, eserini şu kadar zamanda yazmış, yazarken yüzükoyun minderlere yatmış; filan seyyah seyahatnâmesini kaleme almak için şu kadar yıl geçmiş, şuraları görmüş; filan edibin mezarı şu şehirde mi yoksa bu şehirde mi, şu söz Yunan filozoflarından falancaya mı ait yoksa yanlış mı hatırlanıyor?</p>
				<p class="normalnesil">Bağırıp çağırmalar, kızmalar, küsmeler, el kol hareketleri, döşemeyi tekmelemeler, minder fırlatmalar; bazı bazı kavga! İyi ama bütün bunların çoktan tutuşmuş yanan binayı kurtarmaya ne faydası vardı? Yapılması gereken şey bir kova bulup yangına su dökmekten ibaretti. Aksi halde ev, başlarına çökecek diri diri yanacaklardı.</p>
				<p class="normalnesil">Arkadaşları dağıldıktan sonra babasını buldu:</p>
				<p class="normalnesil">“Sultanın katına varmam hususunda ne düşünürsünüz, muhterem pederim?” diye sordu.</p>
				<p class="normalnesil">Babasının alaycılığına tosladı:</p>
				<p class="normalnesil">“Niyetin benimle de ebedî bir münâkaşa başlatmak mıdır hay Selâhaddin oğlum. İlle de yıldızların esrarına ulaşmak mı istersin?”</p>
				<p class="normalnesil">‹Hayır, bu geceki münazaralar öylesine yavan geldi ki, orada ne işim var diye kendi kendime belki yüz kere sordum. Bu değişikliğe akıl erdiremiyorum. Yardım edin.”</p>
				<p class="normalnesil">Babası kalktı. Elini omuzuna koydu:</p>
				<p class="normalnesil">“Git” dedi.</p>
				<p class="normalnesil">Endişeleri vardı:</p>
				<p class="normalnesil">“Ya tutup serdarlık teklif ederse? Biliyorsunuz, bir kere vezir amcam Şirkuh’la sefere çıktım. Bir daha gönlüm götürmez. Askerlik, hele de serdarlık, bana göre değil.”</p>
				<p class="normalnesil">“Şu sözlerine kendin inanmıyorsun öyle ya! Sefere çıktın, askerliği sevdin. Cesaretin ve dehan sayesinde olmadık işler becerdin. Kısa zaman içinde adın efsâneleşti. Vezir amcan anlattıydı, anlatmadı mı bellersin? Soğukkanlılığın ve bilgeliğinle kat kat düşman çemberini bir avuç askerle yarmışsın. Amcan iyi serdardır oğul, kolay yanılmaz. Öyle gösterişe filanda pabuç bırakmaz. Olacakları önceden sezer. Askerlikten hoşlanmadığını söylerken gözlerin lâv fışkırtıyor. Lâvlar üstüme sıçrar da yanarım diye korkuyorum. Bu bana yaman bir hoşlanmışlığı gösteriyor oğul, sen ne dersen de.”</p>
				<p class="normalnesil">Tekrar yerine geçti oturdu:</p>
				<p class="normalnesil">“Senin kaçışın askerlikten, serdarlıktan kaçış değil oğul, iyi bilirim.”</p>
				<p class="normalnesil">“Ya neden?”</p>
				<p class="normalnesil">“Dindaşlarına kılıç çekme zorunda kalmaktan kaçıyorsun. Serdar olursan buna mecbur kalabilirsin. Çünkü İslâm âlemi şu an bin parça. Ancak güçlü bir kılıç etrafında ittihad edebilirler. Bu gerçekleşene kadar da istenmeyen savaşlar çıkabilir. Seni korkutan, ürküten, hayatından bıktıran, kendi kendinden kaçırıp edebî sohbetlere tıkayan his bu histir.”</p>
				<p class="normalnesil">Selâhaddin irkildi. Şuuraltında yatan hissi babası ustaca bulup çıkarmış, görmesini sağlamıştı.</p>
				<p class="normalnesil">“Evet,” diye mırıldandı.</p>
				<p class="normalnesil">Babası gözleriyle okşadı oğlunu, cesaretlendirdi:</p>
				<p class="normalnesil">“İyi, ama kıyıda köşede kaybolarak şu korkunç gerçeği görmemeye, hatırlamamaya çalışmak, görmemek ve hatırlamamak için de mütemadiyen, şimdiki halde lüzumsuz sayılabilecek meşgalelere sarılmak bir çare midir? Gözlerin görmese de, küçük fikir ayrılıkları yüzünden Müslümanlar birbirlerini kırmaya, muhteris fakat kabiliyetsiz serdarların arkasında birbirlerini boğmaya sürüklenmeyecekler mi? Haberini duymasan da kardeş kardeşi kırmayacak mı? Kendine bir hayal dünyası kurup o hayal dünyasında ilelebet huzur içinde kalabilir misin? Kendini aldatarak vicdanını susturabilir, hizmet ettiğine kendini inandırabilir misin? Oğul, Sultan elçisi yarın sabah yola çıkıyor. Hizmet etmek istiyorsan işte fırsat, ayağına kadar geldi. Tepme, zirâ hizmetlerin en büyüğü, en lüzumlusu, en yücesi budur! Serdar ol, yol açılırsa sultan ol ve bizim yüreğimizi yıllardan beri dağlayan kardeş kavgasına bir son ver. Müslümanları etrafında toplayarak ehl-i salibi yere ser! Dinini, inançlarını dünyanın teey öteki ucuna götür. İslâm medeniyetini yayabildiğin kadar yay. İnsanlık İslâm adaletini tanısın ve bu İlâhî adaletin gölgesinde huzurla yaşasın.”</p>
				<p class="normalnesil">Elini dizine vurdu, hızla kalktı:</p>
				<p class="normalnesil">“Sakın sana yalvardığımı sanma, Selâhaddin?” diye kükredi birden. “Baban olarak, serdarın olarak artık emrediyorum: Sultanın davetine icabet ile vereceği vazifeyi tereddütsüz kabul eyle. Söyleyeceklerim bu kadar.”</p>
				<p class="normalnesil">Sırtını döndü.</p>
				<p class="normalnesil">Selâhaddin elini göğsüne bastırdı. Başı önünde:</p>
				<p class="normalnesil">“Emredersiniz serdarım” dedi. “Yarından tezi yok Sultan hazretlerine gideceğim.”</p>
				<p class="normalnesil">Sultan Nureddin bin Zengi’ye gitti, Başkumandan Vekili nasbolundu ve amcası Şirkuh’un serdarlığında âsi vezir Şaver’in üstüne yürüdü.</p>
				<p class="normalnesil">Tih Sahrasını ilk defa bu sefer sırasında geçti. Ekseri kumandanlar bunun bir delilikten farksız olduğunu söylediler, ama Selâhaddin’e dinletemediler. Hızlı hareket etmesi gerektiğini biliyor ucunda ölüm bile olsa en tehlikeli yolu seçiyordu. Şavet’in askerleriyle Kudüs Kralı Amury’nin Frankları kaynaşmadan bastırmalı, ittifakın önüne geçmeliydi.</p>
				<p class="normalnesil">Kum denizini bin türlü güçlüklerle aştılar. Ve yıldırım gibi âsi veziri çarptılar. İkibin kişiyle, otuzbin kişiyi darmadağın ettiler. Şaver ancak geceleyin kaçıp canını kurtarabildi.</p>
				<p class="normalnesil">Düştü arkasına...</p>
				<p class="normalnesil">Baharın güzel günleriydi o günler. Nil, palmiyelerin arasından boz bulanık akıyordu. Suları hayli azalmıştı. Etrafını dolaşmaktansa, askeri tulumlara bindirip karşı kıyıya geçirmek düştü aklına. Amcası Şirkuh’a açtı meseleyi. Muhalefetiyle karşılaştı, ama bir deneme ruhsatı kopardı. İşe koyuldu. Ve tek can kaybı olmadan Nil’in karşı kıyısına ulaştırdı orduyu. Kumandanlar hayretten dona kaldılar. Askerler Selâhaddin Eyyûbî adım efsaneleştirdiler.</p>
				<p class="normalnesil">Avrupa’nın en muteber, en işlek ticaret merkezi olan İskenderiye’yi vurdu, aldı. Ehl-i salip uyanır gibi oldu o zaman. Bu ne biçim güçtü ki, vurduğunu deviriyor, tuttuğunu koparıyor, Tih Sahrasını aşıyor, Nil Nehrini dize getiriyordu? Yüreklerine korkunun envai çeşidi düştü. Kudüs askeri Bizans donanmasının desteğinde İskenderiye’yi sardı, geri almak için. Zorlu savaşlar oldu. Deniz, insan kanıyla kızıllaştı. Karada insan cesetleri dağ gibi yığıldı.</p>
				<p class="normalnesil">Sonra Şam’a döndü. Fatımî Halifesi kuşkuya düştü. Acaba Selâhaddin Eyyûbî fazlaca kuvvetlenir de kendisine savaş açar mıydı?</p>
				<p class="normalnesil">Gizlice Kudüs Kralıyla anlaştı. Kral Amury Mısır’a gitti ordusuyla. Fatımîlerin son derece zayıf olduklarını gördü. Ezeli dessaslığını ele aldı. Müttefik olarak Halife’ye kılıç çekti. Zayıflığından faydalanıp Mısır’ı elegeçirmek istiyordu.</p>
				<p class="normalnesil">Halife çaresizlik içinde Mahmut Bin Zengi’den yardım talep etti. Sultan, Selâhaddin Eyyûbî’yi gönderdi. Serdar Selâhaddin Eyyûbî, Frankları dağıttı. Ve saltanat kapısının eşiğinden istemeye istemeye girdi.</p>
				<p class="normalnesil">Savaşlar, isyanlar, kavgalar...</p>
				<p class="normalnesil">Hepsinin üstünden akıp giden nice yıllar...</p>
				<p class="normalnesil">Mazi denizi çalkalana çalkalana kum denizine dönüştü; Tih Sahrasına. Tih Sahrası sarı çöl yılanını hatırlattı.</p>
				<p class="normalnesil">İç çekti, soluk soluğa ürpererek...</p>
				<p class="ortayazi">* * *</p>
				<p class="normalnesil">Sultan Selâhaddin Eyyûbî’nin yol arkadaşlarını ufaktan bir endişe sarmıştı. Sultanın hemen iyileşeceğini, eskisinden daha güçlü olacağını ve herkese daima yaptığı gibi cesaret dağıtacağını sanıyordu onlar. Gittikçe, iyileşmek şöyle dursun kötüleşeceğini görünce inceden inceye sarmıştı yüreklerini. Kötü ihtimaller, ağırdan kafalarını zonklatmaya başlamıştı. Turan Şah, Şeyh İsa ile Bilâl’i bir kenara çekmiş, endişelerini döküyordu:</p>
				<p class="normalnesil">“Sultanımızın durumu fena, bu durumda daha fazla yol alamaz, hazır hava biraz serinlemişken burada bekleyelim, umarım sabaha kadar toparlanır.”</p>
				<p class="normalnesil">“İnanmam” diye başını iki yana salladı Bilâl. “Sultanım bitkin felan değildir, bize öyle görünüyor.”</p>
				<p class="normalnesil">Şeyh İsa:</p>
				<p class="normalnesil">“Elimizden bir şey gelmez,” dedi çaresizlik içinde, “ben de bekleyelim derim, hiç değilse biraz su olsa, Sultana içirebilsek...”</p>
				<p class="normalnesil">“Ben bir şey düşündüm, bilmem tasvip edilir mi?”</p>
				<p class="normalnesil">Ümitle ümitsizliğin içiçe girdiği bakışlar Bilâl’in esmer yüzünde düğümlendi.</p>
				<p class="normalnesil">“Bir deveyi keselim,” diye devam etti. “Hörgücünde su vardır mutlaka, Sultana içirelim.”</p>
				<p class="normalnesil">“Ya yoksa deveden de oluruz.”</p>
				<p class="normalnesil">“Bu durumda deveyi düşünemeyiz. Pekâlâ, iki kişi bir devede gidebilir, Sultanı kurtarmamız lâzım.”</p>
				<p class="normalnesil">Hörgücü en büyüklerden birini kestiler. İtinayla yardılar hörgücünü, küçük bir kırbayı dolduracak kadar su çıktı. Hemen Sultana götürdüler.</p>
				<p class="normalnesil">Mecalsizliği son hadde gelmişti. Kımıldayamıyor, ağzını bile açamıyordu. Bilâl’in gözlerinde yaş sicim sicim oldu. Onu bu halde daha fazla görmeye tahammül edemeyerek bir kenara çekildi, başını ellerinin arasına aldı, doyuncaya kadar ağladı.</p>
				<p class="normalnesil">Yarı zorla suyu içirmişlerdi. Sultan biraz toparlanıp su içtiğini fark edince gözlerini araladı. Dudaklarında bir kırbanın ucu duruyordu. Tadının farkında bile değildi, ama damarlarında kurumaya yüz tutmuş kanın hareketlendiğini hissediyordu.</p>
				<p class="normalnesil">“İç Sultanım, iç...”</p>
				<p class="normalnesil">Kendini geri çekti. Ağzını güçlükle oynatarak:</p>
				<p class="normalnesil">“Siz” dedi, “içtiniz mi?”</p>
				<p class="normalnesil">Turan Şah içmediklerini söylese Sultanın da içmeyeceğim biliyordu. Ölüm halinde iken bile teb’asının yediğinden yediği kadar, giydiğinden giydiği kadar kullanmaya mutlaka dikkat edecekti. Bu onun temel prensibiydi. Hazret-i Peygamberin hayatından ilhamını alıyor, yaşadığı gibi yaşamaya çalışıyordu.</p>
				<p class="normalnesil">“Merak etme Sultanım,” dediler bir ağızdan, “biz susuz değiliz.”</p>
				<p class="normalnesil">Yalan olmasın diye içtik diyememişlerdi. Susuz olmadıklarını söylemişlerdi ki, doğruydu. Sultanın düştüğü vaziyet, kimsede kendini düşünecek hal bırakmamıştı. Susuzluğu da, açlığı da, çölü de unutmuşlardı.</p>
				<p class="normalnesil">Sabaha kadar sayıkladı durdu. Ateş sabaha kadar vücudunu tutuşturdu, yaktı. Şafakla biraz kendine geldi, güç de olsa koluna dayanıp doğrulabildi. Hayretle kimsenin uyumadığını gördü. Etrafında halkalanarak diz çökmüşler, duâya durmuşlardı. Doğrulduğunu görünce onlar da doğrulmuşlardı. Bağrışıyorlardı, bayram yerindeki çocuklar kadar neşeli:</p>
				<p class="normalnesil">“Sultanımız kalktı, Sultanımız iyileşti! Allahım binler şükür ki, duâlarımızı kabul buyurdun!”</p>
				<p class="normalnesil">İşaretle Turan Şah’ı yanına çağırdı:</p>
				<p class="normalnesil">“Buyur Sultanım, Sultan kardaşım buyur.” ‹Turan, sabah namazı geçti mi?”</p>
				<p class="normalnesil">“Geçmedi Sultanım, kılabilir misin?”</p>
				<p class="normalnesil">“Elbette, Allaha kulluk vazifemi aksattığımız yeter. Abdest suyu getirin.”</p>
				<p class="normalnesil">Turan Şah önüne bakıp sustu.</p>
				<p class="normalnesil">“Niye konuşmazsın Turan Şah, abdest suyu dedim, yürüyebilecek kadar takatim olsaydı, sana buyurmaz kendim gider alırdım. Kardaşının ibadetine yardımcı olmak istemez misin?”</p>
				<p class="normalnesil">Birden ateş parçası düştü içine:</p>
				<p class="normalnesil">“Su yok mu?”</p>
				<p class="normalnesil">“Yok Sultanım.”</p>
				<p class="normalnesil">“Peki bana içirdiğiniz neydi?”</p>
				<p class="normalnesil">“Bir devenin hörgücünden elde etmiştik. Hepsi bitti.”</p>
				<p class="normalnesil">“Yani bir pınar başında veya bir kuyu başında değiliz, yani arkadaşlarım içmeden bana su içirdiniz; bunun azabını ömrüm boyu taşıyacağım Turan, ne yaptın?”</p>
				<p class="normalnesil">Önüne bakıp susuyordu.</p>
				<p class="normalnesil">Daha fazla üstüne gitmedi. Onlar bir fedakârlık yapmışlardı, bunun karşılığı azarlanmak olmamalıydı. Ama bir rahatsızlık duyuyordu içinde; arkadaşları susuz beklerken kendisinin hararetini gidermiş olması, bir imtiyaz gibi geliyor, ürperiyordu.</p>
				<p class="normalnesil">Teyemmüm yapıp oturduğu yerde namazını kıldı. Hâlâ ayakta duramayacak kadar güçsüzdü. Fakat ölümden dönmüştü. Cenab-ı Hakka dizi dizi şükran sundu, duâ diliyle...</p>
				<p class="normalnesil">Yola çıktılar.</p>
				<p class="normalnesil">Çöl kızgınlığını hafifletmiş, Sultan yolcusunu sanki yenemeyeceğini anlamıştı.</p>
				<p class="normalnesil">Sanki bütün kolaylıkları seriyordu.</p>
				<p class="normalnesil">Arkadaşlığını göstermek istiyordu, sanki.</p>
				<p class="normalnesil">Yolcularla yol, dost olmuşlardı.</p>
				</body>
</html>