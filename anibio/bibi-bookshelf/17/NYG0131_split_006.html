<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>NYG0131.html</title>

<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik" id="calibre_toc_7">Dördüncü Bölüm</h1>
				<p class="normalnesililk">Kervancıbaşı Abdullah’ın canı sıkkındı. Sabahtan beri sanki bir şeyler olmasını bekliyor, içinden söküp atamadığı bu hissin etkisiyle ikide bir etrafı gözletiyor, görünürde tehlike filan olmadığı ard arda söylenmesine rağmen rahatlayamıyordu.</p>
				<p class="normalnesil">Steplerde durmadan geziniyordu gözleri; oradan güneşin yakıcılığına küsüyor, hiç sebepsiz adamlarını azara tutuyordu. Mola bile verdirmemişti. Mola şöyle dursun daha hızlandırmak için develeri zorlamalarını emretmişti. Harim hisarına kapağı atarsa rahatlayacaktı.</p>
				<p class="normalnesil">Normal olarak kaygılanmaması lâzımdı. Eyyûbî Devleti’nin hudutları içinde bulunuyordu. Sultan Selâhaddin başa geçti geçeli bu topraklarda eşkıyalığın kökü kurumuş, gasp hadiseleri ne zamandır duyulmaz olmuştu. Üstelik Kudüs kralıyla da dört yıl süreli bir anlaşma vardı. Bütün bunları mantık ölçülerine vuruyor, tedirginliğini sebepsiz buluyordu. Ama elinde değildi, rahatlayamıyordu işte; rahatlayamayınca da bir süre saçmalık yapıyordu. Sürücülerden birine daha çıkışmaya durdu:</p>
				<p class="normalnesil">“Be adam, sürsene şu hayvanı!”</p>
				<p class="normalnesil">“Deve bu,” dedi adam, “daha sür’atli gitmez, hep hep bu kadar.”</p>
				<p class="normalnesil">Bu kadarı patlamasına yetti, az daha kendini tutamayıp adamı kırbaçlayacaktı. Tam vaktinde toparlandı ve söylene söylene uzaklaştı yanından.</p>
				<p class="normalnesil">“Adam diye barındırdıklarına bakın hele, topu bir para etmez. Deve hep hep bu kadar gidermiş. Ben sürücülük yaparken atlarla yarıştırdım develerimi, atlarla. Gitmezmiş. Öyle bir gider ki, sürücü işini bilmeli. Bilmedi mi gitmez. Yok haksızlık ediyorum galiba, hakikaten ellerinden geleni yapıyorlar. Dediği gibi, deve hep hep bu kadar gider. Atımla zor yetiştiğime göre hakkı var. Lânet sıkıntıyı bir türlü atamadım gitti, boğulacağımı sanıyorum. Birşey olması lâzım, ama olmuyor. Ya develerden biri hastalanmalı, ya adamlarından birinin humması tepmeli, ne bileyim bir şeyler...”</p>
				<p class="normalnesil">Kıstı gözlerini, boz bulanık ufka baktı. Yanılıyor muydu acaba, yoksa gerçekten bir toz bulutu muydu gördüğü?</p>
				<p class="normalnesil">Aynı anda sıkıntısı kabardı, köpürdü, köpürdü ve bitti. Derin derin soludu. Yanılmıyordu. Bir toz bulutudur kalkmıştı ufukta, sür’atle de yaklaşmakta idi.</p>
				<p class="normalnesil">Atını kervanın etrafında döndürdü. Herkese hazır olmalarını söyledi. Kırk koruyucunun kırkını da taktı peşine, yolboyu vurdu.</p>
				<p class="normalnesil">Muhafızlar pek bir şey anlayamamışlardı, ama sormaya da korkuyorlardı. Kervanbaşı Abdullah her zamanki mülayimliğinde değildi bugün, birden değişmiş, tanınmazlaşmıştı.</p>
				<p class="normalnesil">Bir tepecikte durdurdu adamlarım. Toz bulutu hayli yaklaşmıştı, yerden göğe doğru yükseliyor, yüksele yüksele yolboyu akıyordu.</p>
				<p class="normalnesil">“Siz de görüyor musunuz?”</p>
				<p class="normalnesil">“Neyi?” dedi adamlardan biri.</p>
				<p class="normalnesil">“Benim gördüğümü, şu ufukta bize doğru gelen bir toz bulutu var mı?”</p>
				<p class="normalnesil">Dikkat edince onlar da fark ettiler.</p>
				<p class="normalnesil">“Ne ola acep?”</p>
				<p class="normalnesil">“Sultanımızın devriye koludur.”</p>
				<p class="normalnesil">“Düşman olamaz mı?”</p>
				<p class="normalnesil">“Hadi canım bu topraklarda düşman ha! Sultan Selâhaddin’in memleketinde böyle bir şeye kim cüret edebilir?”</p>
				<p class="normalnesil">“Kudüs Kralı, ahde vefada diğer kralları aratmaz bana kalsa, demek istiyorum ki, bu da ötekiler gibi zart-zurt sözünden döner cinstendir.”</p>
				<p class="normalnesil">“Bakın, hiç şüphe yok atlılar geliyor!”</p>
				<p class="normalnesil">“Gelmesine geliyor da dost mu düşman mı, onu bilmek lâzım.”</p>
				<p class="normalnesil">Toz bulutunun vaziyetinden kalabalığı tahmine çalışıyordu. Abdullah, bu hesaba yatmış, susmuştu. Neden sonra:</p>
				<p class="normalnesil">“Ben diyeyim bin kişi, siz deyin bin beş yüz. Başka türlü bunca tozu teptiremezler. Çapulcuya da benzemiyorlar, tostoparlak geliyorlar; âdeta düzenli bir ordu. Peki ama Sultanımızın bu canipte orduları var mı?”</p>
				<p class="normalnesil">Bunu bilemezlerdi elbet, beklemeye karar verdiler.</p>
				<p class="normalnesil">Beklediler, beklediler...</p>
				<p class="normalnesil">Sonra dehşetle gördüler...</p>
				<p class="normalnesil">“Demir adamlar!”</p>
				<p class="normalnesil">Zırhları güneş altında parlıyordu. Acaip sesler çıkararak at koparıyorlardı. Abdullah’ın tahmin ettiğinden bile çokluktular.</p>
				<p class="normalnesil">“Yandık,” dedi, “bunlara karşı vuruşmak bilerek ölüme gitmekle eşit. Bırakalım kervânı talân etsinler.”</p>
				<p class="normalnesil">“Nasıl olur,” diye itiraz etti adamlarından biri, “mahvolursunuz, bütün servetinizi kervandaki mala yatırmıştınız.”</p>
				<p class="normalnesil">“Ne çıkar bundan, çalışır yeniden kazanırım. Hoş buna bile lüzum kalmaz, varır çıkarım sultanımızın huzuruna. ‘Ey Sultanım, malımızı, canımızı, ırzımızı bütün topraklarında emniyete alamayacaktın da niye başımıza sultan oturdun? Sana güvenip yola çıktık, lakin güvenmeylen hata etmişiz ki, yolda basıldık. Mademki, yoloğlunun emniyetini sağlayamıyorsun sultanlığın kaç para’ derim.”</p>
				<p class="normalnesil">“Paralatır seni.”</p>
				<p class="normalnesil">“Akılsız,” diye gürledi konuşana baktı. Abdullah, “sen Sultanı bir kere olsun görmemişsin. Görmediğin, tanımadığın için böyle diyorsun, küfür diyarının krallarıyla karıştırıyorsun. Ne mümkün parçalatsın, doğruyu olduğu gibi söylediğimden kinaye büyük memnun olur da teşekkür dahi eder. Zaten fermanı vardı, kimin kervanı yolda baskına uğrarsa devlet tarafından tazmin edile diye. Bunun tatbikini isteyeceğim, tabii sağ kalırsam. Adamlar aç kurtlar gibi gelmekte baksanıza. Tamam, şimdi bildim, bunlar şarlatan Kont Şatiyö’nün adamları.”</p>
				<p class="normalnesil">“Ne yapacağız? Nasıl bu kadar sakin olabiliyorsun?”</p>
				<p class="normalnesil">“Sabahtan beri çekeceğimi çektim zaten, içimdeki sıkıntı meğer bunun işmarıymış. Sakin olmayıp da ne yapayım, iki bin demir gömlekliye kırk kişi ile mi karşı durayım? Öyle şey olmaz, şu sarığımın beyazını kılıcın ucuna takıp sallamalıyım ki, yapılacak tek akıllı işi yaptığımı anlasınlar.”</p>
				<p class="normalnesil">Beyaz işareti çabuk fark etmişlerdi. Yüz kişi gruptan ayrılıp tepeciğe at sürdü.</p>
				<p class="normalnesil">‘Teslim,” dedi Abdullah, “biz Sultan Selâhaddin’in teb’asındanız, aramızda anlaşma vardır, anlaşmayı çiğnemeyeceğinizi umuyorum. Anlaş...”</p>
				<p class="normalnesil">Bir ok vınladı, geldi yüreğinin üstüne çöktü, cümlesi bölündü, bütün dünya ile birlikte söylemek istediklerini de unuttu ânında. Gözleri kara beneklerin içinde görme kabiliyetini kaybetti, kollarını iki yana açtı tutunmak için, iki ok aynı anda kirişlerden kopup iki koluna aynı anda girdi.</p>
				<p class="normalnesil">“Çekin kılıçları,” diye bağırdı Abdullah’ın adamlarından biri, “haydi çekin!”</p>
				<p class="normalnesil">Yüz demir gömlekli Abdullah’ın kırk adamına göz kestiremediğinden gruba adam saldılar, grup bir tamam geldi bitirdi kırk babayiğidi. Kumluğa serildiler yan yana, cansız.</p>
				<p class="normalnesil">Şatiyö, burnundan soluklanarak bir süre baktı eserine, nefes alan iki kişiyi elleriyle okladı, ama sonuncusunu o bile fark edemedi. Ustaca sinmişti, yaralı olmasına yaralıydı, ama yarası pek ağır sayılmazdı. Kervandakiler bir tamam kılıçtan geçirilip kervan talân edildikten sonra ağır ağır kalktı yerinden. Ufka baktı, lânetlik toz bulutu gittikçe uzaklaşıyordu. Leş kargaları yapacaklarını yapmış, gerisin geri dönmüşlerdi.</p>
				<p class="normalnesil">Kervan bitmişti. Ölü develerin yanında insan cesetleri uzanmıştı. Birden başı döndü, manzaranın dehşetinden aklını kaybetti. Bağıra bağıra kum seline daldı.</p>
				<p class="normalnesil">“Demir gömlekliler, demir gömlekliler, demir gömlekliler!”</p>
				<p class="normalnesil">Akşamın alaca karasına karıştı, uzadı gitti sesi, uzaya, uzaya...</p>
				<p class="normalnesil">Bir gün Selâhaddin Eyyûbî’nin kulağına dokundu.</p>
				<p class="normalnesil">Gazapla fırladı yerinden:</p>
				<p class="normalnesil">“Bre izansızlar!” diye gürledi. “Söz verirler, sözlerini tutmazlar; anlaşma mühürlerler, mühürlerine sadakat nedir bilmezler. Bunları hepten yok etmedikten sonra ne kervanımıza rahat yüzü vardır, ne dindaşımıza yol emniyeti.”</p>
				<p class="normalnesil">Bir mektupçu saldı Kudüs Kralı Gui’ye. Eğer ölenlerin fidyesini ailelerine verirse, eğer zarar ziyanı tazmin ederse ve eğer özür beyanında bulunursa, bir de bu vaka’nın benzerleri tekrarlanmazsa unutmaya hazır olduğunu bildirdi. Aksi halde...</p>
				<p class="normalnesil">“Gelir, tahtını başına geçiririm. Seni dahi atımın kuyruğuna bağlar, ibret-i âlem için, sokaklarda dolaştırırım. Böylece bilesin ve buna göre hareket edesin. Vesselâm!”</p>
				<p class="normalnesil">Mektupçu gitti, geldi.</p>
				<p class="normalnesil">“Tekliflerinizi kabul etmiyor Sultanım, Şatiyö’nün kendine buyruk bir şövalye olduğunu söylüyor. Ona sözü geçmezmiş, adamlar Şatiyö’nünmüş, hareketlerinin mesuliyeti de ona ait bulunmalıymış. Böyle dedi.”</p>
				<p class="normalnesil">“Ya sen ne dedin?”</p>
				<p class="normalnesil">‘”Müslüman’ın gözünde küfür tek millettir, bu bakımdan Şatiyö’nün hareketlerinden mes’ûlsünüz. Kaldı ki, yapılan anlaşmada onu engelleyeceğiniz kaydı vardır. Bu hususu Papa dahi taahhüt etmiş iken şimdi ne olmaktadır ki, sözünüzden dönmektesiniz?’ dedim. Çok kızdı, Sultanım, lâkin perva vermedim, devamla dedim ki: ‘Ya Şatiyö’yü tutar cezalandırırsınız, cezalandırmayı gönlünüz götürmüyorsa biz cezalandırmasını biliriz. O takdirde alınmamalısınız. Yok, alınırız derseniz onu da siz düşünün’ dedim. Sultanım, haddimi tecavüz eyledim, bağışlamanız niyazımdır.”</p>
				<p class="normalnesil">Hiçbir şey söylemeden aldı mektupçuyu hazine dairesine götürdü. Açtırdı kapıyı. Kese kese altınların arasına saldı:</p>
				<p class="normalnesil">“Dilediğin kadarım al. Senin gibi hizmette kusur etmeyen, hizmeti lâyık veçhiyle yapan birine ne versem az gelir.”</p>
				<p class="normalnesil">Mektupçu içeri girdi, keselerden birinin başını çözüp tek bir altın aldı, avucunda tuttu.</p>
				<p class="normalnesil">“Bu kifayet eder Sultanım. Bir vakitler sultan Nureddin’in huzurunda hurma dağıtılıyordu. Uzanmış avucumu doldurmuştum. Sultan Nureddin çok kızdı. ‘Sen bu kadar alırsan ötekilere bir şey kalmaz’ diye azarladı. Rezil kepaze oldum. O günden beri tamahkârlığa tövbe etmişim.”</p>
				<p class="normalnesil">Sultan Selâhaddin güldü:</p>
				<p class="normalnesil">“Cimrilik tacirlere mahsustur. Biz Sultanız, hazinemizi açtık ve dilediğin, kadar alabileceğini söyledik. Hiç çekinme, kaç kese istiyorsan al.”</p>
				<p class="normalnesil">Mektupçu başını iki yana salladı:</p>
				<p class="normalnesil">“Zaten şu tek altını da almayacaktım, Sultanım. Birincisi Sultan ikramı reddedilmez diye aldım, ikincisi Kudüs’te kaldığım gece bir altınımı çaldılar, bu ona mukabildir. Hizmetimin karşılığı derseniz, Sultanım, biz hizmeti sultan altınına tamahen yapıcılardan değiliz. Öyle olmaktan Allaha sığınırız. Maksadımız dinimize hizmettir, karşılık olarak kör boğazımızı doyuracak kadarı yeter, zaten o kadarım ulufe adıyla üç ayda bir almaktayız. Fazlası azdırır Sultanım, korkarım.”</p>
				<p class="normalnesil">Verecek cevap bulamadı koca Sultan, başı önde odasına döndü.</p>
				<p class="normalnesil">Bu insanlar...</p>
				<p class="normalnesil">Cefakâr insanlardı, kanaatkâr insanlardı.</p>
				<p class="normalnesil">İman abidesiydiler tek tek.</p>
				<p class="normalnesil">Bunların rahatını sağlamak yolunda meşakkat çekmek, elbette, meşakkatlerin en kutsî olanıydı.</p>
				<p class="normalnesil">Hazır, hastalıktan da kalkmışken...</p>
				<p class="normalnesil">Hazır, Şatiyö alçağı anlaşmayı ihlâl etmişken...</p>
				<p class="normalnesil">Hazır, Kudüs Kralı dileklerini geri çevirmişken...</p>
				<p class="normalnesil">Bu insanların huzuru, saadeti, İslâm’ın birlik ve beraberliği için, yürümeliydi. Kumandanları çağırdı hemen, ulemayı davet etti o gece. Anlattı olanı, biteni, ardından fikir sordu.</p>
				<p class="normalnesil">“Şatiyö’yü bir daha baş kaldıramayacak şekilde ezmek lâzım gelir” dendi.</p>
				<p class="normalnesil">Karar böyle çıktı.</p>
				<p class="normalnesil">“Ezmek lâzım gelir!”</p>
				<p class="normalnesil">Her zaman emre amade ordu, Sultanın emrini duyunca doludizgin etti. Nal sesleri, yayaların heyamolasına karışıp mollaların tekbirleriyle kucak kucağa steplerde yankılandı.</p>
				<p class="normalnesil">Bir gök gürledi, bir dağ koptu, bir şimşek çaktı.</p>
				<p class="normalnesil">Herak bölgesini dize getiren Taberiye Gölü’nü dolandılar, Kerak şehri önüne kondular ve şehri muhasara ettiler.</p>
				<p class="normalnesil">Kudüs Kralı Gui dö Lusignan şaşa kaldı. Bu sürat kanatlanmışlığın alâmetiydi. Yoksa halk arasında efsaneleştiği gibi, gerçekten de Sultanın kanatlı bir atı mı vardı? Askerleri bir tamam kanatlı atlara mı binmişlerdi?</p>
				<p class="normalnesil">Fikrini Normanların başı Raymond’a açınca kahkahalarla güldü:</p>
				<p class="normalnesil">“Bırak bunları Gui” dedi, “bırak dostum. Besbelli korku tutuğu olmuşsun, hayâl kurman bundandır. Ama bil ki, boş yere telâşlanıyorsun. Hatırlasana, Kont Şatiyö ne demişti?”</p>
				<p class="normalnesil">“Hatırlamaz olur muyum? Demir gömleklileri, Selâhaddin Sultanı bir çırpıda geldiği yere sürermiş. Sultan Selâhaddin’i durdurmayı kervan durdurma sandığı belli. Sen ne düşünüyorsun Raymond, hakkından gelebilir miyiz?”</p>
				<p class="normalnesil">“Mecburuz, hem Hıristiyan krallarına müracaat etmişliğin var, cevap da gelmiş, değil mi? Yakında erişeceklerini bildirmişler. Daha niye korkalım, varıp çıkmalı Selâhaddin’in karşısına, kasıp kavurmalı.”</p>
				<p class="normalnesil">“İnanıyorsun ha! Söylediklerine inanabiliyorsan gerçekten de bahtiyarsın. Bana gelince, pek ümitsizim dostum. Aklım bir karış havada olmasa, daha doğrusu Şatiyö mani olmasa, çoktan özür dilemiştim ve bu iş de kısa yoldan kapanmıştı. Sanki ne çıkardı özür dilemekten?”</p>
				<p class="normalnesil">“Ne mi çıkar? Müslümanlar, Kral Gui’yi korkuttuk diye kırk gün kırk gece bayram yapmaya dururlar ve kimseden pervaları kalmaz. Bölgenin en büyük kralısın, Selâhaddin’den özür dileyip küçülmen yakışık alır mı?”</p>
				<p class="normalnesil">“Şatiyö de böyle söylemişti aynen.”</p>
				<p class="normalnesil">“Akıllıdır, ne söylediğini iyi bilir.”</p>
				<p class="normalnesil">“Hadi canım, akıllı olsa durup dururken Eyyûbilerin kervanlarını basıp başımıza belâ açar mıydı?”</p>
				<p class="normalnesil">O sırada içeri Şatiyö girdi.</p>
				<p class="normalnesil">“Seni konuşuyorduk Kont,” dedi Gui yılışarak, “Raymond’a ne kadar akıllı olduğunu söylüyordum, öyle değil mi Raymond?”</p>
				<p class="normalnesil">Raymond, Kudüs Kralı’nın Yalanını rahatlıkla perçinledi:</p>
				<p class="normalnesil">“Evet, akıllılığını konuşuyorduk. Sen-Jan Şövalyeleriyle takviye edilmiş olman doğrusu harika bir şey.”</p>
				<p class="normalnesil">Şatiyö bir sandalyeye çöktü:</p>
				<p class="normalnesil">“Evet,” dedi, “harika bir şey, Sen-Jan Şövalyeleri ile benim Templier Şövalyeleri el ele Selâhaddin’in canına okuyacağız.”</p>
				<p class="normalnesil">“Benim Normanları da hesaba katsana,” dedi Raymond, “iyi dövüşçüdürler.”</p>
				<p class="normalnesil">“Kudüslüler sanki fena mı,” diye araya girdi Kral, “bunca muharebede pişmiş adamlarım var.”</p>
				<p class="normalnesil">“Tabii, toparlayabilirseniz...”</p>
				<p class="normalnesil">Şatiyö’ye aksi aksi baktı:</p>
				<p class="normalnesil">“Niye toparlayamayacakmışım?”</p>
				<p class="normalnesil">“Şundan ki, dört yıl süreli anlaşma yapıldığını yaydınız, sanki bunu halkın bilmesi lâzımmış gibi. Onlar da tarlaya, marlaya döndüler, en az dört sene savaşmadan yaşamanın rahatına kendilerini hazırladılar. Kolaycana peşinden geleceklerini, doğrusu, ummuyorum.”</p>
				<p class="normalnesil">Kızdı, fırladı yerinden:</p>
				<p class="normalnesil">“Edebini takın Şatiyö, bir kralın karşısında bulunduğunu unutma!”</p>
				<p class="normalnesil">Şatiyö alaycı gülüşünü etrafa bulaştıra bulaştıra:</p>
				<p class="normalnesil">“Unutmam, unutmam,” dedi, “meraklanma sen. Kralsın, lâkin senin de unutmaman gereken şeyler var. Raymond’la ben çeker gidersek hapı yutarsın. Sultan Selahaddin’e karşı çıkacak gücün var mı, söylesene?”</p>
				<p class="normalnesil">Melül, mahzun yerine oturdu.</p>
				<p class="normalnesil">“Çıkmayıveririm,” dedi son bir hamle yaparak, “anlaşırım kendisiylen.”</p>
				<p class="normalnesil">“Zor anlaşırsın. Budin’i kaç kere denemişti. Her anlaşmayı ihlâl ettiğini görünce bir daha onunla anlaşma filân yapmaya yanaşmamıştı. Şimdi seni denedi, anlaşmayı bozduğunu gördü, bir daha seninle anlaşma yapmaz o. Hem, niye yapsın? Gözü keser, bir kere. Kudüs’ü elinden rahatlıkla alır, seni de haber gönderdiği gibi atının kuyruğuna bağlayıp sokak sokak dolaştırır. Hoşuna gider mi, Gui?”</p>
				<p class="normalnesil">Son derece küstah bir tavırla konuşması ve düpedüz hakaretler savurması, Kudüs Kralı’nı müthiş sinirlendirdi, ama ağzını açmaya korktu. Gerçekten de söyledikleri gibi çeker giderlerse, değil Selahaddin’e karşı durmak, tahtını bile zor muhafaza ederdi. Şimdilik bunları ürkütmemeli, Bizans’ın vaad ettiği yardım gelinceye kadar idare etmeli, ne söylerlerse sineye çekmeliydi. Sonra elbet hesabını soracaktı. Selefinin hakkı vardı. Şatiyö’yü zaman içinde iyi tanımış, tanıdıktan sonra da nefret etmişti. O zamanlar Şatiyö’ye karşı davranışları yüzünden Budin’i kınıyordu, ama şimdi ona hak veriyor, hata edenin kendisi olduğunu anlıyordu.”</p>
				<p class="normalnesil">Kralın düşünceli tavrı, Şatiyö’nün yeniden alay etmek için fırsat kollayan sırıtık yüzü Raymond’un canını sıktı, bağıra bağıra:</p>
				<p class="normalnesil">“Tam kavga edecek zamandır ya, tam da birbirimizi yiyecek zamandır, oh, ne âlâ! Böylece Sultanın işi çok kolaylaşacak. Birbirlerini yiyenleri yenmekten kolay ne vardır?”</p>
				<p class="normalnesil">“Haklısın,” dedi Kral Gui, “sırası değil, Şatiyö, büyük düşmanımız kapıya gelmiş dayanmışken hiç sırası değil. Hadi gidelim, ordularımızı toplayıp karşı duralım, başka çaremiz yok.”</p>
				<p class="normalnesil">Birlikte çıktılar.</p>
				<p class="normalnesil">Kral, sağa sola emirler yağdırdı. Asker hemen toplanmalıydı, eksiksiz herkes kutsal savaşa katılmalıydı.</p>
				<p class="normalnesil">Nedense, kimse eskisi kadar yerlere eğilmiyordu önünde, emrini aşkla-şevkle yerine getirmiyorlardı. Bunu anladı, fakat sebebini araştırmadı. Onu bir kukla gibi görmeye başlamışlardı. Şatiyö’nün elinde bir kukla.</p>
				<p class="normalnesil">Birkaç gün sonra ancak yola çıkabildiler. Yarı yolda Taberiye kalesinin düştüğü haberini aldılar. Sultan kendini hiç sıkmamıştı.</p>
				<p class="normalnesil">Altı gün müddetle âdeta kale çevresinde dinlenmişti.</p>
				<p class="normalnesil">Halk çok korkmuş, içerde isyan etmişler, kumandanı bağlayıp Sultanın önüne getirmişlerdi. Bundan sonra Sultan, maiyetiyle salını salını şehre girmişti.</p>
				<p class="normalnesil">Girdi girmesine, ama orada sadece bir müfreze bırakıp Taberiye kıyılarını tuttu. Bu göl olmadıktan sonra kale hiçbir işe yaramazdı, çünkü suyunu gölden temin ediyordu.</p>
				<p class="normalnesil">Kudüs Kralı bunu tahmin edemediğinden doğrudan şehri muhasara etti. Sultan Selâhaddin güle güle düşmanını sardı. Ender rastlanan bir hal meydana gelmişti. Kudüslüler kaleyi sarmış, Sultan da Kudüs ordusunu sarmıştı. Bu durumda Kudüs ordusu hem kaledeki Müslüman müfrezenin ok yağmuruna dayanmak, hem de Sultanın muharebe oyunlarına karşı durmak zorunda kalıyordu. Taberiye Gölü’nün kıyıları da çoktan tutulmuş olduğu için ordusunun susuzluğunu gideremiyordu. Raymond’la Kont Şatiyö’yü ve diğer kumandanlarını çağırdı. Önce Şatiyö’ye:</p>
				<p class="normalnesil">“Kaleyi muhasara ettik, lâkin muhasaraya düştük” dedi. “Sultana karşı çıkma fikri senin olduğuna göre söyle bakalım şimdi ne yapmak icab eder?”</p>
				<p class="normalnesil">Kont Şatiyö kekelemekle yetinince kızdı:</p>
				<p class="normalnesil">“Hem muharebeye mecbur edersiniz, çapulculuk yapıp muharebe sebeplerini meydana getirirsiniz, hem sorulduğunda dilinizi yutmuşa dönersiniz. Ne oldu, hani Şatiyö? Namı dillere destan şövalye, konuşsana!”</p>
				<p class="normalnesil">Bir sürü hakaret yağdırıp kinini döktükten sonra Raymond’a:</p>
				<p class="normalnesil">“Senin bildiğin var mı?”</p>
				<p class="normalnesil">“Muharebeye tutuşalım” dedi Raymond, sırf fikirsizlikle itham edilmemek için. “Suyu ele geçirmek zorundayız, hemen taarruza geçme taraftarıyım.”</p>
				<p class="normalnesil">Geri dönmeyi savunanlar da az değildi, ama Kral bu görüşlere iltifat etmedi. Düşmanla yüz yüze geldikten sonra geri dönemezdi, dönerse bütün otoritesini kaybeder, korkaklıkla suçlanırdı. Korkmuyor değildi, ama halkın, hele de askerin bundan haberdar olmaması lâzımdı. Zaten dönmeye kalksalar çemberi nasıl kıracaklardı?</p>
				<p class="normalnesil">Aklına geldiği için kendini kutladı, dönme fikrinde olanlara:</p>
				<p class="normalnesil">“Sarılmış iken nasıl dönebiliriz?” dedi.</p>
				<p class="normalnesil">“Anlaşırız.”</p>
				<p class="normalnesil">“Sultanla mı?”</p>
				<p class="normalnesil">“Sultanla.”</p>
				<p class="normalnesil">“Delisiniz. Bu durumda siz Sultanın yerinde olsanız anlaşır mıydınız?”</p>
				<p class="normalnesil">“Sultan başkadır. O daima anlaşmadan taraf olmuştur, nice sıkışık anlarımızda teklif ettiğimiz anlaşmaların hemen tamamını kabullenip aman vermişti. Şimdi gene kabul eder.”</p>
				<p class="normalnesil">Kral bir müddet evirdi, çevirdi kafasında. Doğru söylüyorlardı. Sultan Selâhaddin, her zaman sulhtan taraf olmuş, en avantajlı durumda iken bile sulh teklif edildiğinde tereddütsüz evet demişti. Belki yine derdi. Ne varki yeni bir kraldı, hem de otoritesi tartışılır hale gelmiş bir yeni kral; bu muharebeden alnının akıyla çıkarsa tahtı sağlamlaşacaktı. Ne yapıp ederek kazanması lâzımdı, gerisinin ehemmiyeti yoktu.</p>
				<p class="normalnesil">“Savaşacağız!” dedi, “Raymond’un görüşüne katılıyorum.”</p>
				<p class="normalnesil">Ve cephe açtılar...</p>
				<p class="normalnesil">Taberiye Gölü tarafına saldırdılar.</p>
				<p class="normalnesil">Saldırmalarıyla geri püskürtülmeleri arasında belki bir molalık zaman geçti. Pes perişan ve ümitsiz kala kaldılar.</p>
				<p class="normalnesil">Sonra tekrar saldırdılar...</p>
				<p class="normalnesil">Tekrar geri döndüler.</p>
				<p class="normalnesil">Sultan Selâhaddin, kraldan çok Şatiyö’yü istiyordu. Bu serkeşin melanetlerinden bıkmış, usanmıştı. Yarayı deşip kanatmanın tam vaktiydi.</p>
				<p class="normalnesil">Fakat Şatiyö kurnazdı. Başına gelecekleri çoktan fark etmişti. Ve bir gece adamlarıyla birlikte ordudan ayrılıp canını emniyete almıştı.</p>
				<p class="normalnesil">Sığındığı kale sarp dağların arasında çok muhkem bir kaleydi. Bunu öğrenen Sultanın canı sıkıldı. Oynaşı kısa kesmek için Kudüs Kralı’nın ordusuna yüklendi.</p>
				<p class="normalnesil">Kral’ın ordusunda susuzluk son haddine çıkmıştı. Hem Müslüman kanına, hem suya susamış Kudüslüler canlarını dişlerine takarak savaşıyorlardı. Sultan kısa zamanda neticeyi almak için ordusunun iki kanadında bulunan süvarileri ileri hatta sürdü. Düşmanın sağ kolu bir anda tar ü mar olup dağıldı. Hemen süvariler sol kola yüklendiler. Onu da perişan ettikten sonra Sultandan aldıkları yeni emre itaatle merkeze yüklendiler. Kudüs Kralı Gui, ümitsiz bir yarma hareketine girişti. İslâm ordusu açılır gibi oldu, kurtulduğunu sanan Kral dört elle sarıldı son ümide. Askerlerine teşvik ede ede, açılır gibi olan İslâm ordusuna yüklendi. Fakat bu açılma sırf oyundan ibaretti, sırf harp hilesiydi. Vakti gelince açıldığından çok hızlı kapandı, kenetlendi. Kral aklını başına toplayıp bakındığında bir kıskacın içine düştüğünü fark etti. Hemen hemen ordusunun çoğunluğu ile birlikte esir olmuştu. Direnmeye kalkıştıysa da sonuca gidemedi, her tarafını saran ihtişamlı imân kalelerinden tekini dahi aşamadı. Atından indi, olduğu yere çömeldi ve hüngür hüngür ağlamaya başladı. Sultan, Kudüs Kralını o halde görünce yanına gitti, elini omuzuna koydu:</p>
				<p class="normalnesil">“Ağlamayınız Kral Hazretleri,” dedi “muharebe biraz da talih işidir. Bugün talih bizden yana.”</p>
				<p class="normalnesil">Kral ayağa kalktı, mahzun mahzun Sultanın yüzüne bakarak, iki hıçkırık arasına cümlesini sıkıştırdı:</p>
				<p class="normalnesil">“Bizden yana olduğu da hiç yok ki...”</p>
				<p class="normalnesil">“Üzülmeyiniz, kendinizi misafirimiz addediniz. Benim esas işim Şatiyö yılanının başını ezmektir. Ona kanmasaydınız başınıza bunlar gelmeyecekti.”</p>
				<p class="normalnesil">Gui de artık bunu biliyordu. Fakat olan olmuş Şatiyö sıvışmıştı. Etrafta Kont’un demir gömleklilerinden bir teki dahi yoktu.</p>
				<p class="normalnesil">“O bir alçaktır” diye inledi.</p>
				<p class="normalnesil">Atıldı, Sultanın ellerine sarıldı:</p>
				<p class="normalnesil">“Sultanım, haini yakalarsanız benim dahi intikamımı alınız, bu gaileleri başıma açan odur.”</p>
				<p class="normalnesil">Sultan Selâhaddin ellerini ağır ağır çekti:</p>
				<p class="normalnesil">“Biz intikam sevdasının arkasında değiliz, Kral Hazretleri. Biz İslâm davasının fedâileriyiz, dinimize zarar eriştirenlere amanımız yoktur.”</p>
				<p class="normalnesil">Krala iyi muâmele etmelerini emrettikten sonra atlandı, yanına iki bin asker alarak kesme taş kayalıklara sürdü.</p>
				<p class="normalnesil">Tam iki ay uğraştı Şatiyö’yü muhkem yuvasından dışarı uğratmak için. Bıkmadan, usanmadan bekledi. Hattâ çokça beklendiğinden Yakınan bazı kumandanlara isterlerse dönebileceklerini, kendisine gelince, Şatiyö’yü yakalayana kadar kalacağını söyledi. Kumandanlar utanarak başlarını indirdiler, ölünceye kadar yanında bulunacaklarını tekrarladılar.</p>
				<p class="normalnesil">Sultan da bıkmıştı beklemekten, bıkmıştı ya Şatiyö olmadan gitmemeye de yemin etmişti. Sonunda bir çare geldi aklına.</p>
				<p class="normalnesil">Geri çekiliyor intibaını vermek ve düşmanı yanıltmak için gün boyu askerlerini kayalardan aşağı yürüttü. Ama gece basınca tekrar yukarı süründürdü. Birkaç kere tekrarlandı böyle. Şatiyö burçlardan olanı biteni seyrediyordu. Sultanın nihayet muhasaradan bıkıp gittiğini sanıyordu. Yine de gündüz gözü huruç hareketini göze alamayıp en yakın adamlarıyla gece yarısı kaleden kaçtı. Askerlerini kumandasız bıraktığı için zerre miktar vicdan sızısı taşımadan kurtulmayı denedi. Kötü yanılmıştı. Bunu fark ettiğinde iş işten geçmiş, kıskıvrak yakalanmıştı.</p>
				<p class="normalnesil">Ondan sonra başsız askerin elinden kaleyi almak zor olmadı.</p>
				<p class="normalnesil">Döndü, Sultan Selâhaddin karargâha, Şatiyö’yü huzura almalarını emretti.</p>
				<p class="normalnesil">Şatiyö titriyordu. Huzura girdiği andan başlayıp gerek hareketleri, gerek sözleriyle yaltaklanıyordu:</p>
				<p class="normalnesil">“Beni Kudüs Kralı yanılttı, büyük Sultan. Kudüs Kralı olacak köpek dedi ki, ‘kervanları bas, hudut köylerini talân et.’ Ona uydum; uymak zorundaydım. Çünkü o bir kraldı, ben ise alelâde bir şövalye, alt yanı bir kont. Emirlerini uyguladım. Keşke karşı çıksaydım, ama elimde yeter sayıda asker yoktu, bir vurur perişan ederdi beni, korktum. Korkağın tekiyim ben, keşke karşı çıksaydım.”</p>
				<p class="normalnesil">Sultan Selâhaddin, yılana bakar gibi bakıyordu Şatiyö’ye. İnsanın bu derece alçalacağını düşünemediğinden şaşkındı.</p>
				<p class="normalnesil">Kralı getirmelerini emretti.</p>
				<p class="normalnesil">Getirdiler, Şatiyö’nün karşısına diktiler.</p>
				<p class="normalnesil">“Kral hazretleri,” dedi Sultan, “işte düşmanın mıdır, dostun mudur, neyse... Şatiyö işte! Aranızda bir hesap vardı galiba, ne yapmayı düşünüyorsun?”</p>
				<p class="normalnesil">Sultanın sözleri bitmeden atıldı Kral, parmaklarını Şatiyö’nün gırtlağına geçirdi, sıktı ha sıktı, sıktı ha sıktı. Parmakları arasında kısılan damarlar atmaz oluncaya kadar... Şatiyö’nün koca gövdesi kollarından kayıp yere yığılıncaya kadar..</p>
				<p class="normalnesil">Sonra bıraktı. Sultanın önünde eğildi:</p>
				<p class="normalnesil">“Şimdi benim hakkımdaki hükmü uygulayın Sultanım” dedi. “Şatiyö denen pisi geberttim ya, artık ölsem bile gam yemem, o dünyada tanıdığım namussuzların en büyüğüydü ve sırf namussuzlukta büyüktü.”</p>
				<p class="normalnesil">Sultan doğruldu, önce cesedin dışarı çıkarılmasını emretti, sonra Kral’a döndü:</p>
				<p class="normalnesil">“Askalan Kalesi’ni fidye-i necatın olarak kabul ediyorum” dedi.</p>
				<p class="normalnesil">Şaşırdı Kral:</p>
				<p class="normalnesil">“Yani bir kaleye mukabil beni serbest mi bırakıyorsunuz?”</p>
				<p class="normalnesil">“Evet, serbest bırakıyorum.”</p>
				<p class="normalnesil">Gök kubbe yıkıldı, Kudüs Kralı’nın başına çöktü.</p>
				<p class="normalnesil">Başı düştü.</p>
				<p class="normalnesil">“Ne büyüklük,” diye mırıldandı, “anlamakta güçlük çekiyorum.”</p>
				<p class="normalnesil">“Neden? Siz beni esir alsanız da aynı şeyi yapardınız.”</p>
				<p class="normalnesil">Tereddüt girdabında bocalamaya gömüldü Kral. “İnanarak mı söylüyor acaba? diye düşündü. “Bana esir olsa neler yapacağımı bilmiyor mu?” Kendisi merhamete gelip bırakacak olsa bütün haçlı takımı çullanır, bırakmasını engellerdi. Hele Şatiyö ile Raymond, ele geçen büyük fırsatın mutlaka değerlendirilmesini isterlerdi. Sultanı normal bir ölüme göndermesini bile yeterli bulmazlardı da ille işkence edilmeli, ille demir bir kafese takılıp gezdirilmeli, ille kale burcundan aşağı ayaklarından asılmalı, derisi yüzülmeli, içine saman doldurulup teşhir edilmeli diye tuttururlardı. Karşı koyamazdı. Koymak isteyeceğinden de zaten şüpheliydi.</p>
				<p class="normalnesil">Başını kaldırdı sarsak sarsak iki yana salladı:</p>
				<p class="normalnesil">“Doğrusu, hayır” diye konuştu. “Aynı şeyi yapmazdım, yapmak istesem dahi yaptırmazlardı. Beni atınızın kuyruğuna bağlayıp sürüyeceğinizi yazdığınızdan beri kızgınlığım tepeme çıktı. Yakalanınca bu hakarete maruz kalmaya hazırladım kendimi. Şimdi serbest bırakacağınızı söylüyorsunuz.”</p>
				<p class="normalnesil">“Evet öyle söylüyorum.”</p>
				<p class="normalnesil">Birden diz çöktü Sultanın önünde, ayaklarına kapanmak için bir hareket yaptı. Selâhaddin Sultan vaktinde davranıp omuzlarından kavradı, çekti kaldırdı. Gözlerinin içine baka baka:</p>
				<p class="normalnesil">“Askalan’ı verdiğinizi söylediğiniz andan itibaren serbestsiniz,” dedi. “Kararınızı verin.”</p>
				<p class="normalnesil">“Verdim bile, Askalan sizin olsun, bunun dışında bir isteğiniz var mı?”</p>
				<p class="normalnesil">“Hayır yok, artık serbestsiniz, istediğiniz an gidebilirsiniz, kendi topraklarınıza ayak basana kadar adamlarım tarafından korunacaksınız. Ama isterseniz, bir süre daha misafirimiz olarak kalabilirsiniz.”</p>
				<p class="normalnesil">Sultan Selâhaddin’in karşısında Kudüs Kralı küçüldükçe küçülüyor, düşmanın mertliği altında ezildikçe eziliyordu.</p>
				<p class="normalnesil">“Yani, gidebilir miyim?” diye mırıldandı, duyduklarına, gördüklerine inanamaz gibi. “İstersem hemen gidebilir miyim?”</p>
				<p class="normalnesil">“Elbette.”</p>
				<p class="normalnesil">“İnanamıyorum, bir türlü inanamıyorum” diye söylendi. Bu ne âlicenaplık, ne seciye, ne insanlık...”</p>
				<p class="normalnesil">Sultana döndü:</p>
				<p class="normalnesil">“Bizimkiler hakkında biraz bilgi verebilir misiniz, Sultanım. Bir süredir halkımdan uzak kaldım, akıbetleri hakkında fikrim olursa buna göre bir hareket tarzı çizerim.”</p>
				<p class="normalnesil">Yer gösterdi, yanı başına oturttu.</p>
				<p class="normalnesil">“Sizinkiler bu süre içinde pek rahat durmadılar. Balion diye birini seçip etrafında toplandılar. Kimdir bu Balion?”</p>
				<p class="normalnesil">Kumandanlarımdan biri, cesur, gözüpek, fakat son derece merhametsiz. Dizginleri ele alırsa, korkarım, hiçbir şekilde sulha yanaşmayacaktır.”</p>
				<p class="normalnesil">“Sulh mu? Artık çok geç kalmış bir güzellik. Bu güzelliğe ulaşmak için her zaman elimizden geleni yaptık. Ne çare, sulhu daima siz ihlâl ettiniz. Bundan böyle hedefe ulaşıncaya kadar sulh yok.”</p>
				<p class="normalnesil">“Hedef?..”</p>
				<p class="normalnesil">“Kudüs, dostum, hedef Kudüs! Şehri muharebesiz teslim ettiğiniz takdirde isteyenin istediği yere gitmesine iznimiz olacak. Yok, ille muharebe derseniz, sizin bileceğiniz.”</p>
				<p class="normalnesil">“Balion muharebe isteyecektir. Ben olsam da elimle anahtarı teslim edemezdim. Sultanım, bizim papazları bilemezsiniz, anlaşmaların bozulmasından en çok onlar sorumlu. Her pazar kiliselere halkı yığıp Müslümanlarla sulh yapmanın Hıristiyanlığa karşı işlenmiş büyük bir cinayet olduğunu telkin ediyorlar. Halk galeyana geliyor, sarayın çevresine gelip bağırıyor, çağırıyorlar. Kaç kere böyle oldu, kaç kere selefim Budin, papazların kışkırtmaları yüzünden sulhu bozmak zorunda kaldı. Şimdi Sultanım, izniniz olursa hemen gitmekliğim lâzım, işe vaziyet edip bir çılgınlık yapmalarına mâni olabilirim belki. Şatiyö geberdi, Raymond’un akıbeti meçhul, bu belâları savuşturdum, velâkin geride papazlar var. Daha beteri Balion var.”</p>
				<p class="normalnesil">Daldı. Bir zaman düşündü. Sonra tekrar Sultana döndü:</p>
				<p class="normalnesil">“Ayrıca, Fransa Kralı Güzel Filip ile İngiliz Kralı Aslan Yürekli Rişar var. Kudüs’ün tehlikede olduğunu, yardım etmelerini bildirmiştim. Müsbet cevap vermişlerdi. Papa dahi Hıristiyan şövalyeleri, mukaddes toprakların korunmasına çağırdı. Bu davete çokların icabet edeceğini zannediyorum.”</p>
				<p class="normalnesil">“Yani yeni bir haçlı ordusuyla karşı karşıya geleceğiz, öyle mi? Olsun, ne yapalım. İlle bütün Hıristiyanlık âlemiyle muharebe etmekliğimiz lâzım geliyorsa, ederiz. Takdir Hüdâ’nındır. Mukaddes beldeye kılıçla girmek istemiyorduk, lâkin söyledikleriniz ille de kılıca sıra geleceğini işaretliyor. Üzülmekle birlikte başka türlü hareket edemem. Umarım, beni anlıyorsunuzdur.”</p>
				<p class="normalnesil">Kudüs Kralı düşüne düşüne Sultanın yanından ayrıldı. Sultan, Kudüs’ü fethetmeyi iyice kafasına koymuştu. Tahtı kötü sallanıyordu. Devrilmesini galiba önleyemeyecekti. Zira Sultan son derece azimli ve kararlıydı. Askeri, ulemayı, halkı hep aynı istek ve kararlılık içinde görmüştü. Alelâde erinden çiftçisine, çobanına, başkumandanına kadar herkes aynı azimle dolmuştu. Aynı kararı vermiş ve bu karar doğrultusunda bilenmiş insanları durdurmak ne mümkün! Haçlı ordularının dahi aciz kalacakları şekilde peşin bir kanaati vardı. Bununla beraber, savaşması gerektiğini biliyordu. Kudüs’ü savunması lâzımdı. Sonuçtan emin olmasa bile savunması lâzımdı.</p>
				<p class="normalnesil">Bir karganın keyifle ötüşünü yadırgadı.</p>
				<p class="normalnesil">“Senin kadar tasasız olabilseydim, senin kadar gamsız olabilseydim de, zararı yok karga olsaydım.”</p>
				<p class="normalnesil">Sultan Selâhaddin, yalnız kalınca hemen nöbetçiyi çağırmış ve muharebe heyetinin toplanmasını emretmişti. İlk evvela kardeşleri geldi. Önde Emir Adil, Tuğtekin ve Turan Şah. Sonra büyük oğlu Emir Efdal, ardından diğer oğulları, Emir Aziz ve Küçük Zahir. Henüz on dört yaşında bir civan; sefere katılmak için babasına yalvarmış, kabul ettiremeyince araya ulemadan Şeyh İsa’yı sokmuş ve nihayet arzusunu gerçekleştirmişti. Sultan Selâhaddin, küçük oğlunun girdiğini görünce pırıl pırıl gülümsedi.</p>
				<p class="normalnesil">“Gel bakalım serdarların en küçüğü” diye şakalaştı. “Kendini kumandanlara eş tutup davete icabet ettiğine göre muharebenin ön saflarında vuruşmayı göze aldın demektir.”</p>
				<p class="normalnesil">Küçük Zahir Şah edeple Babasının karşısında durdu:</p>
				<p class="normalnesil">“Hep bunu istemekteyim, Sultan pederim” dedi. “Müsadeniz olursa Kudüs’e ilk girecek akıncı grubunun arasında olmak arzusundayım.”</p>
				<p class="normalnesil">“Vay ki, bu ne yüce dilek! Hadi bakalım, gâzân mübârek olsun, ilk safta sen de bulunacaksın.”</p>
				<p class="normalnesil">Ellerine atıldı, çekti ellerini Sultan, çıkışır gibi:</p>
				<p class="normalnesil">“Burada baba-oğul yok, burada muharebe öncüleri var, serdarlar, beyler ve sultan var, buna göre davran!”</p>
				<p class="normalnesil">Kızardı, gitti, amcası Emir Adil’in yanına çömeldi.</p>
				<p class="normalnesil">Kumandanlar ve âlimler de geldiler.</p>
				<p class="normalnesil">En son Sultanın yeğeni Ferruh Şah içeri girdi.</p>
				<p class="normalnesil">“Atlarla uğraşıyordum,” dedi özür makamında, “haberi biraz geç verdiler.”</p>
				<p class="normalnesil">Sultan Selâhaddin, gözleriyle oturmasını işaret ettikten sonra düşüncelerini açtı. Artık Kudüs’ü almak, İslâm dünyasına açmak lâzımdı. Vâkıa müracaat ettiği bütün Müslüman sultanlar, emirler, atabekler zaman zaman yardım vaadinde bulunmuşlardı, ama şimdiye kadar yardım şöyle dursun, gaile çıkarmaktan başka bir şey yapmamışlardı. Onlardan yana ümidi yoktu. Ne yapılacaksa mevcut kuvvetlerle yapılmalıydı. Ya bu ideal gerçekleştirilir veya bu uğurda ölünürdü. Kudüs’e yürümeye karar verilirse hemen harekete geçilecekti. Düşman iyice toparlanmadan ve hele taze yardım almadan bu işi başarmalıydılar. Haçlı güruhu sahraya döküldükten sonraya kalınırsa iş çok daha zor ve yıpratıcı olurdu. Bu hususta herkes açıkça düşündüğünü söylemeliydi.</p>
				<p class="normalnesil">Müzâkere uzun sürdü. Bazı teferruat üstüne duruldu. Ve ittifakla karar verildi:</p>
				<p class="normalnesil">“Kudüs, ne pahasına olursa olsun alınacaktır!”</p>
				<p class="normalnesil">Bir gün hazırlıklar bitti. Ve bir sabah namazından sonra yola düştüler.</p>
				<p class="normalnesil">Hıristiyan dünyası nihayet kalbinden vurulacak, nihayet Mescid-i Aksa, haçın ağırlığından, çanın çığlığından kurtarılacaktı.</p>
				<p class="normalnesil">Tekrar İslâm’ın ılık iklimine dalacaktı.</p>
				<p class="normalnesil">Tekrar ezan sesi duyulacak, tekrar kubbelerde tekbir sadaları çalkalanacaktı.</p>
				<p class="normalnesil">Şehir belki de bunun rüyasını görüyor, hülyâsını kuruyor, sâadetin son kertesinde kulaç çırpıyordu.</p>
				<p class="normalnesil">Fakat şehirdekiler?</p>
				<p class="normalnesil">İki yüz bine baliğ insan kalabalığı.</p>
				<p class="normalnesil">Sultanın şimdiye kadar fethettiği civar Hıristiyan kalelerden göçenlerle birlikte hınca hınç.</p>
				<p class="normalnesil">Altmış bin küsur eli silah tutan.</p>
				<p class="normalnesil">Silaha el sürmeyen, fakat Hıristiyanlığı bir silah olarak kullanan papazlar.</p>
				<p class="normalnesil">Her grubun yanı başında bir papaz.</p>
				<p class="normalnesil">Meydanlarda, evlerde ve kiliselerde.</p>
				<p class="normalnesil">Nutuklar nutuklar!</p>
				<p class="normalnesil">“Mukaddes haçın evlâtları, siz Kudüslüler, siz azizlerin gölgesinde yaşayan Hıristiyanlar! Duyulur ki, Müslümanlar Kudüs’e yürür. Papa hazretlerinin yardımı ise geciktikçe gecikir. Bu durumda birbirimize destek olup kutsal Kudüs’ü korumamızdan başka çare yok. Fırsat bu fırsattır, Müslümanları geldiklerine pişman edeceğiz. Her birini kale burçlarına asacağız, derilerini soyup içlerine saman doldurarak Papa hazretlerine sunacağız. Böylece daha kutsallaşacaktır beldemiz, cennetlik olacağız. Büyük gün yakın, zafer haberlerini azizlerimiz Kudüslülere müjdelemekte. Biz kazanacağız. Ama kazanmak için önce zafere inanmamız lâzım, inanmak için birbirimize güvenmemiz gerek, ilk evvelen de kiliseye güvenmemiz gerek. Burası Meryem Ana’mızın evidir. Ne yazık ki, son zamanlarda yardımlarınızı esirger oldunuz. Eskisi kadar bağış yapmıyorsunuz, neden? Müslümanlar gelsin elinizde, avucunuzda ne varsa bir tamam alsın ve cami yapımında kullansınlar diye mi bekliyorsunuz? İşte büyük günün arifesindeyiz. Zafere ereceğiz, ama çoğumuz belki o zaferi göremeyeceğiz. Kutsal beldeyi müdafaa uğruna öleceğiz. Kiliseye taze bağış yapmış olarak Müslüman kılıcıyla ölürsek cennet garantidir. Vereceğimiz paralar bir tamam zaferin kazanılması için kullanılacaktır. Aranıza bir muhterem peder girdi, görüyorum, yardımlarınızı istiyor, mukabilinde cenneti vaad ediyor. Hadi, üşenmeyin Hıristiyanlar, kardeşlerim üşenmeyin, ellerinizi keselerinize atın, zafere ulaşmamızı sağlayın.</p>
				<p class="normalnesil">Kimisi dudak büküyor ve para karşılığı cennetin satın alınabileceğine akıl erdiremediği için sessizce sıvışıyordu, ama halkın çoğuna böyle konuşmalar tesir ediyordu. Varını yoğunu bağışlayanlar bile vardı. Kısa zamanda kiliselerin kasaları ağzına kadar dolmuştu. Papazlar memnun memnun fısıldaşmaya durmuşlardı:</p>
				<p class="normalnesil">“Ömrüm billâh bu kadar yardım toplandığını görmemiştim. Fırsat bu fırsattı, ne kadar işletirsek, o kadar iyi.”</p>
				<p class="normalnesil">Bazı papazların toplanan paralarla birlikte kayıplara karıştıkları söylentileri yayılınca halk biraz daha cimri davranmaya başladı, ama kimse kalkıp işin aslını, esasını sormaya cesaret edemedi.</p>
				<p class="normalnesil">Ve bir gün...</p>
				<p class="normalnesil">Bir öğleüstü Sultan Selahaddin’in sarıklı elçileri, cins atlarını süre süre Kudüs’e girdiler. Bazılarının kin yüklü bakışları, bazılarının sessiz sevinç çığlıkları arasından geçip saraya girdiler. Kudüs Kralı, elçileri görür görmez ayağa fırlamak istedi, ama kumandan Balion hemen elini uzatarak mâni oldu. Kudüs tahtında hâlâ Kral Gui oturuyordu. Ne varki, dizginler bütünüyle Balion’un eline geçmişti, ikinci bir Şatiyö kesilmişti Kralın başına, hattâ Şatiyö’den de beter.</p>
				<p class="normalnesil">Gui’nin konuşmasına fırsat vermemek için atıldı:</p>
				<p class="normalnesil">“Ne istiyorsunuz?”</p>
				<p class="normalnesil">Elçi başı Emir Turan Şah küçümser bir bakış attı Balion’dan yana, Balion’u bu bakışla yerin dibine geçirip Gui’ye döndü:</p>
				<p class="normalnesil">“Kralla görüşmek istiyoruz,” dedi tok sesiyle.</p>
				<p class="normalnesil">“Buyurun,” diye fısıldadı Kral Gui, “söyleyin.”</p>
				<p class="normalnesil">“Sultanım Selâhaddin kan dökülmesinden taraf değildir. Şehri teslim ettiğiniz takdirde aman verecektir, dileyenin istediği yere gitmesine, hattâ gidilecek yere kadar korunmasına söz veriyor.”</p>
				<p class="normalnesil">Balion hiddetle fırladı, Turan Şah’ın yakasına sarıldı:</p>
				<p class="normalnesil">“Defolun?” diye bağırdı. “Sultanınızın sözü kendisinin olsun. Biz Müslümanlara güvenilmeyeceğini çok iyi biliriz. Defolun!”</p>
				<p class="normalnesil">Emir Turan Şah, adamın bileklerini yakaladı. Çekti kopardı yakasından. Ama bırakmadı, bir mengene kuvvetiyle sıktı, kemiklerini çatırdattı. Can acısıyla hırladı Balion.</p>
				<p class="normalnesil">“Bırak!”</p>
				<p class="normalnesil">Geri itti. Balion az daha yuvarlanıyordu.</p>
				<p class="normalnesil">“Edebini takın!” diye gürledi Turan Şah. “Bir dahaki sefere kemiklerim kırarım.”</p>
				<p class="normalnesil">Balion hakarete kılıçla mukabele etmek gibi delice bir fikirle elini beline attı ve kılıcını yarıya kadar sıyırdı, ama bir türlü cesareti yetmedi. Turan Şah’ın kırbaçtan beter bakışlarına tosladı, dondu. Bir şey yapmış olmak ihtiyacıyla pencere önüne yürüdü, bir daha da söze karışmadı.</p>
				<p class="normalnesil">Kral için için seviniyor, Turan Şah’ı yürekten tebrik ediyordu. Balion’a böyle biri lâzımdı işte, tuttu mu bileklerini çatırdatacak biri, bakışlarıyla onu kırbaçlayacak biri... Turan Şah gibisi...</p>
				<p class="normalnesil">“Evet Kral hazretleri, Sultanımın tekliflerine ne diyorsunuz?”</p>
				<p class="normalnesil">“Biraz mühlet verseniz.”</p>
				<p class="normalnesil">Turan Şah başını iki yana sallayarak:</p>
				<p class="normalnesil">“Mühlet veremeyiz. Çünkü Hıristiyan âleminin üzerimize geldiğini bilmişliğimiz var. Karşımızda vakit kazanmaya çalışmayın. Cevabı hemen vermelisiniz, oyuna gele gele gelmemeyi öğrendik, tabii sizin sayenizde.”</p>
				<p class="normalnesil">‘Peki, Kudüs’ü zapt ederseniz ne yapacaksınız?”</p>
				<p class="normalnesil">“Siz zapt ettiğinizde Müslümanlara ne yaptıysanız aynını size yapacağız. Ne eksik, ne fazla, aynını. Böylece ödeşeceğiz ve kısasa kısas hükmü yerine gelecek.”</p>
				<p class="normalnesil">Kral birden çöktü:</p>
				<p class="normalnesil">“Hepimizi kazıklara vuracaksınız demek, öyle mi?”</p>
				<p class="normalnesil">“Geçmişi çok iyi hatırlıyorsunuz Kral hazretleri. Sizinkilerin vaktiyle yaptığı buydu, bütün Müslümanları kazıklara vurmuşlardı. Bilmem. Sultanınım şefkati buna elverir mi?”</p>
				<p class="normalnesil">Korkunç bir akıbet kendilerini bekliyordu demek! Aynen Müslümanlara yaptıkları gibisi. Kazıklara oturtmak, sakallarından sürümek, derilerini yüzmek, kollarından, bacaklarından çıkrıklara bağlayıp vücutlarını ortadan koparmak. Doğru, bütün bunları ve bunlardan bin beter işkenceleri Müslümanlara uygulamışlardı, vaktiyle. Birgün devranın döneceğini, aynı akıbete kendilerinin maruz kalacağını düşünmeden yapmışlardı. Fakat kendisinin bir suçu yoktu bunda, o günlerde henüz doğmamıştı bile. Sadece yapılanları duymuş ve doğrusunu söylemek lâzımsa, iğrenmişti. Bu iğrençliğe Selâhaddin gibi şefkati, merhameti, adaleti dillere destan bir Sultanın tevessül edeceğine inanamıyordu. İstese bile yapamazdı. Bir süre yanında kalmış, engin müsâmahasını yakînen görmüştü. Hayır, yapamazdı.</p>
				<p class="normalnesil">Turan Şah’a döndü:</p>
				<p class="normalnesil">“Sultan Selâhaddin’e selâm söyleyiniz, Kudüs halkı kutsal beldeyi müdâfaa etmeye yeminlidir.”</p>
				<p class="normalnesil">Gözlerini Balion’un sırtına dikti, öylece devam etti:</p>
				<p class="normalnesil">“Gerçi kralım ama şehri teslim etmeye selâhiyetim yoktur.”</p>
				<p class="normalnesil">Bakışlarını tekrar Turan Şah’a çevirdi:</p>
				<p class="normalnesil">“Hem Kudüs’ü alsanız dahi söylediklerinizi yapamazsınız. Sultanınızın insanlık anlayışı buna mânidir.”</p>
				<p class="normalnesil">“Sultanımızın insanlık anlayışı da, adalet anlayışı da, merhamet anlayışı da dinimizden kaynağını alır. Sonsuz derecede merhameti yüzündendir ki, kan dökülmeden hedefe varmak ister. Söyleyeceğimi söyledim, gerisi sizin bileceğiniz. Akacak kandan siz mesul olacaksınız. Hoşçakalın.”</p>
				<p class="normalnesil">Çıkmadan önce Balion’a döndü:</p>
				<p class="normalnesil">“Sen de hoşçakal demir gömlekli, bakalım sırtındaki zırh kılıcımdan kavi midir? Muharebe meydanında karşılaşırsak öğreniriz.”</p>
				<p class="normalnesil">Balion, Turan Şah’ın gözlerinin kırbacına tutulmamak için dönmedi. Bir karşılık da vermedi. Sadece içinden, “Küstah!” dedi.</p>
				<p class="normalnesil">Turan Şah Sultan Selâhaddin’in huzuruna döndü.</p>
				<p class="normalnesil">“Şehri teslime yanaşmıyorlar, Sultanım. Belki Kral buna teşne, ama yanında demir gömleklinin biri vardı, elinden gelse kafamı koparacaktı.”</p>
				<p class="normalnesil">Sultan üzgün üzgün mırıldandı:</p>
				<p class="normalnesil">“Muharebeden gayri yapacak bir şey yok.”</p>
				<p class="normalnesil">Orduyu ikiye ayırdı.</p>
				<p class="normalnesil">Şark kolu kumandanlığını kardeşlerinden Emir Adil’e verdi, kendisi öbür kolun başına geçerek şehrin şimal tarafına hücum edecekti.</p>
				<p class="normalnesil">Hazırladığı lağımcıları tünel açmaya gönderdi.</p>
				<p class="normalnesil">Mancınıkları, ağaç kuleleri şehrin önüne çektirdi.</p>
				<p class="normalnesil">Şehirde tam bir curcuna hâkimdi. Kimse ne yapacağını bilemiyor, panik havasında bağırıp çağırıyordu.</p>
				<p class="normalnesil">Balion, bir huruç denemesi yapma sevdasına kendini kaptırdı. Gönüllü aradı, ama bulamadı. Kızdı, köpürdü. Kudüs gibi bir şehre lâyık olmadıklarını, lâyık olmadıkları için de Müslümanların zapt edeceğini haykırdı. Papazlar asker içine yayılıp coşturmayı denediler. Sonunda bin gönüllü bulunabildi. Balion’un kumandasında kaleden çıkmak için dizildiler.</p>
				<p class="normalnesil">Niyetleri Sultanın muhasara âletlerini tahrip etmekti.</p>
				<p class="normalnesil">Kapılar açıldı, birlik doludizgin çıktı.</p>
				<p class="normalnesil">Sultan Selâhaddin, oğlu Melik Efdal’ın kumandasındaki birliği sürdü.</p>
				<p class="normalnesil">Kudüslüler perişan olup gerisin geri kaçtılar.</p>
				<p class="normalnesil">En önde Balion.</p>
				<p class="normalnesil">Kudüs Kralı, acı acı güldü Balion’un korkaklığına.</p>
				<p class="normalnesil">“Bir ülke ki, korkaklar kahramanlaştırılır, o ülkenin yaşamasına imkân yoktur” dedi içinden.</p>
				<p class="normalnesil">Fakat Balion, bir kere cesaretini ispatlamayı kafasına koymuştu.</p>
				<p class="normalnesil">Ertesi gün bir denemeye daha kalkıştı. Bu sefer Sultan Selâhaddin bizzat karşıladı ve hemen hemen askerlerinin tamamını kılıçtan geçirdi.</p>
				<p class="normalnesil">Ve... Üçüncü huruç.</p>
				<p class="normalnesil">Yine kumandan Balion’du.</p>
				<p class="normalnesil">Turan Şah, Sultandan ruhsat diledi:</p>
				<p class="normalnesil">“Bu herifle küçük bir hesabımız vardır, Sultanım, izin ver, karşılayayım.”</p>
				<p class="normalnesil">“Peki Turan, yalnız dikkat et, kinine mağlûp olup kendini cehenneme atma. Hazret-i Ali yüzüne tüküren hasmını öldürmekten vazgeçmişti, işin içine nefsim karıştı, kinim karıştı diyerek.”</p>
				<p class="normalnesil">“Anlıyorum Sultanım, nefsimi karıştırmayacağım, şöyle bir görünüp ödünü ağzına getirmekliğim dahi elverir, bakalım zırhı kılıncımdan daha mı kavidir? Bunu anlasam yetecek.”</p>
				<p class="normalnesil">Ne çare anlamaya vakit bulamadı.</p>
				<p class="normalnesil">Vuruşa vuruşa Balion’a sokulmayı başarmıştı, ama Balion karşısındakini fark eder etmez, kumandan olduğunu bile unutup doludizgin yüzgeri etmişti. Turan Şah’a da ardından bakmak kalmıştı yalnızca.</p>
				<p class="normalnesil">Muhasaranın dördüncü günü Kudüs’ü savunamayacaklarını anladılar.</p>
				<p class="normalnesil">Teslim şartlarını görüşmek üzere Kral Gui’ye ruhsat verdiklerini bildirdiler. Ama Gui buna yanaşmadı.</p>
				<p class="normalnesil">“Hiç kan dökmeden müsait şartlarla şehri teslim etmemiz teklif edildiğinde kumandan Balion, elçi başının yakasına sarılmış, boğmaya yeltenmişti. Akan kanlardan o mesuldür, sulhu da onun getirmesi lâzım. Gitsin, kendisi görüşsün Sultanla. Benim yüzüm kalmadı.”</p>
				<p class="normalnesil">Balion sıkıştırıldı. Direnmeye kalktı Ama hemen ithama geçtiler:</p>
				<p class="normalnesil">“Başkumandan olduğuna bakmadan askerini düşman içinde terk edip kaleye sıvıştın, aslında seni asmamız lâzımdır. Ya git Sultanı sulha kandır veya burçtan sallanmaya razı ol!”</p>
				<p class="normalnesil">Çaresiz kalktı, Sultana gitti.</p>
				<p class="normalnesil">“Daha fazla kan akmasın diyoruz, şehri teslim etmeye razıyız. Velâkin, herkes dilediği yere gidecek, şartımız budur. Zaten bu yolda teklifiniz de vardı...”</p>
				<p class="normalnesil">Sultan Selâhaddin:</p>
				<p class="normalnesil">“Teklifimi kabul etmemiştiniz. Üstelik gönderdiğim elçinin yakasına sarılmıştınız. Bilmiyor musunuz ki, o benim kardaşımdı?”</p>
				<p class="normalnesil">Balion’un renki sapsarı oldu, yarı gözle Turan Şah’a baktı. Kollarını göğsünde kavuşturmuş dimdik duruyor, gözünü kırpmadan Balion’a bakıyor, ama bakışlarında kırbaç izleri görülmüyordu. Balion’a acır gibiydi, âdeta gözleriyle cesaret vermek ister gibiydi. Bu değişikliği aklına sığdıramadı.</p>
				<p class="normalnesil">“Kardaşınız olduğunu bilmiyordum” diye inledi.</p>
				<p class="normalnesil">“Ana-baba öz kardaşım olur, ama ben bunu demek istemedim, teb’amı tefrik etmem. Her Müslüman benim kardaşımdır, o babda söyledim. Vaktiyle teklifimi kabul etseydiniz bunca kan dökülmezdi. Taahhütlerimi de bir bir yerine getirirdim. Şimdi geliyor, taahhütlerimi hatırlatıyorsun. Kabul etmemiştiniz ki.”</p>
				<p class="normalnesil">“Şimdi ediyoruz, Sultanım. Merhametinize sığınıyoruz.”</p>
				<p class="normalnesil">“Vakit çok geç, mağlûpların bir şey talep etmeye hakları yoktur. Silahlarınızı kale bedeninden aşağı atın, askerler ve halkı şehir meydanında ayrı gruplar halinde toplayın ve kapılan açın. Girelim, görelim, merhametimize lâyıksanız merhamet ederiz.”</p>
				<p class="normalnesil">Balion şehre döndü. Sultanın söylediklerini aynen aktardı. Kimse tatmin olmamışta. Bir karara varıp tekrar Balion’u gönderdiler.</p>
				<p class="normalnesil">“Sultanım, yeni tekliflerle geldim. İyiliğine, cömertliğine, merhametine sığınmaya geldim. Kudüs halkının gözyaşlarıyla sunduğu istirhamı duyurmaya geldim. Her erkek için on, her kadın için beş, her çocuk için de iki altın bedel teklif etmeye geldim. Bu bedeli ödeyemeyenler üstünde dilediğiniz tasarrufu yapabilirsiniz.”</p>
				<p class="normalnesil">Sultanın yanında yalnızca Turan Şah vardı. Sultan ona döndü:</p>
				<p class="normalnesil">“Git bakalım, tekliflerini duydun, kumandanlarıma anlat ulemaya danış, beylere sor ve tez yoldan cevap getir.”</p>
				<p class="normalnesil">Turan Şah çıktıktan sonra Balion’a:</p>
				<p class="normalnesil">“Biraz bekleyeceğiz,” dedi, “haber şimdi gelir.”</p>
				<p class="normalnesil">Balion Sultanın affını istirhamdan sonra bir soru attı:</p>
				<p class="normalnesil">“Böyle bir işi kumandanlarınıza ve âlimlerinize danışır mısınız?”</p>
				<p class="normalnesil">“Elbette, bizde danışmak sünnettir. Yani Peygamber Efendimizin bize miras bıraktığı güzel âdetlerdendir.”</p>
				<p class="normalnesil">“Anlıyorum bu yüzden hiç hata yapmıyorsunuz.”</p>
				<p class="normalnesil">“Ne sandın ya! Biz bir kafa yerine yüz kafayla, bin kafayla düşünürüz, iki göz yerine iki bin gözle görürüz. Müslüman âlimler herhangi bir işin ilmî ve dinî cihetini söylerler, kumandanlar askerî cihetini, beyler de siyasî cihetini söylerler. Altından kalkamadığımız bir meselede halkın reyine başvururuz.”</p>
				<p class="normalnesil">“Sultanın sultanlığı nerede kalır o zaman?”</p>
				<p class="normalnesil">“Tatbikatta kalır. Saltanat icra merciidir, yani sultanlar, bir nevi hizmetkârdırlar.”</p>
				<p class="normalnesil">Balion sıçradı birden:</p>
				<p class="normalnesil">“Hâşâ, siz kendinize hizmetkâr mı diyorsunuz?”</p>
				<p class="normalnesil">Duyduklarını, düşündüklerini bir Hıristiyanın anlaması ne kadar zordu. Sultan Selâhaddin gülümsedi:</p>
				<p class="normalnesil">“Elbette hizmetkâr diyorum, dinimin hizmetkârıyım, Müslüman milletlerin hizmetkârıyım. Kendimi bundan başka türlü görmekten ve başka türlü görünmekten Allah’a sığınırım.”</p>
				<p class="normalnesil">“Bir türlü anlayamıyorum!”</p>
				<p class="normalnesil">“Boş yere kafanı çatlatma, Balion. Anlayabilmen için Müslüman olman lâzım.”</p>
				<p class="normalnesil">Turan Şah girmişti. Sultanın kulağına eğildi, bir şeyler fısıldadı.</p>
				<p class="normalnesil">Balion heyecanın doruğunda kalbinin hırçın ayak seslerini duyuyordu.</p>
				<p class="normalnesil">“Kabul edildi.”</p>
				<p class="normalnesil">Balion rahat bir soluk bıraktı. Fırladı Sultanın ellerine sarıldı:</p>
				<p class="normalnesil">“Sonsuz teşekkürler Sultanım, varıp halka müjdeyi vereyim.”</p>
				<p class="normalnesil">Çıkarken Turan Şah’ı gördü, eğleşti. Yüzüne bakmaya korkarak:</p>
				<p class="normalnesil">“Özür dilememe izin veriniz,” dedi, “sizi tanıdıktan sonra yaptığım o kabalık yüzünden kahrolmaktayım, affettiğinizi duyarsam rahatlayacağım.”</p>
				<p class="normalnesil">Turan Şah, gülerek Balion’un yanına gitti, kolunu koluna geçirdi, birlikte dışarı çıktılar.</p>
				<p class="normalnesil">“Unut,” dedi çıkar çıkmaz, “ikimiz de unutalım Balion, olur mu?”</p>
				<p class="normalnesil">“Affediyor musunuz beni?”</p>
				<p class="normalnesil">“Tabi affediyorum. Sultanım affettikten sonra ben neciyim ki.”</p>
				<p class="normalnesil">“Essahtan öz kardeşi mi olursunuz?”</p>
				<p class="normalnesil">“Öz kardeşi, evet.”</p>
				<p class="normalnesil">“Allah belâmı versin! Tuttum başka yapacak iş yok gibi Sultanın kardeşine bulaştım. Şimdi de geldim merhâmetine sığınıyor ve affolunuyorum. Kuzum, siz ne biçim insanlarsınız?”</p>
				<p class="normalnesil">“Bunu anlayabilmen için Müslüman olman lâzım Balion, başka türlü akıl erdiremezsin.”</p>
				<p class="normalnesil">“Sahi, aynı Sultan gibi söyledin. Varıp bir an önce müjdeyi yetiştireyim. Baksana şehre, millet burçlara üşüşmüş dönmemi bekliyor.”</p>
				<p class="normalnesil">Bindi atına, sürdü.</p>
				<p class="normalnesil">Turan Şah baktı baktı.</p>
				<p class="normalnesil">“Taaccüp!” diye söylendi. “Müjdeyi ulaştıracakmış. Ne müjdesidir ki böyle, acele ulaştırıla; zafer müjdesi mi?”</p>
				<p class="normalnesil">İki mola sonra silahlar kale bedeninden aşağı atılmaya başlandı.</p>
				<p class="normalnesil">Kılıç, kalkan, mızrak, gürz, zırh, hançer...</p>
				<p class="normalnesil">Silah adına ne varsa fırlatıldı aşağı.</p>
				<p class="normalnesil">Küçük tepecikler meydana geldi, an be an büyüdü, dağcıklar oluştu.</p>
				<p class="normalnesil">Sultan Selâhaddin orduyu hazırladı. Her ihtimâle karşı tetikte bulunulmasını emretti.</p>
				<p class="normalnesil">Uzun uzun baktı Kudüs’e, baktıkça kalb çarpıntısı hızlandı, heyecan kanına karışıp damarlarında dolaştı.</p>
				<p class="normalnesil">“İşte Kudüs!” diye bağırdı. “Müslümanlar, işte Kudüs!”</p>
				<p class="normalnesil">Tekbirler çağladı 1187 yılının ortasına, salâlar yayıldı, çığlıklar koptu:</p>
				<p class="normalnesil">“İşte Kudüs, işte Kudüs!”</p>
				<p class="normalnesil">‘Tabiî ya, işte Kudüs” diye tekrarladı Bilâl, arkadaşı Osman’ın yüzüne baka baka; “Kudüs... ve işte de Sonya.”</p>
				<p class="normalnesil">Osman içi içine sığmıyor, bir an önce şehre girmeye can atıyordu.</p>
				<p class="normalnesil">“Sonya adını at kenara Bilâl” dedi. “Fatma’lığa çoktan râzı olmadı mıydı, unuttun mu?”</p>
				<p class="normalnesil">“Sahi unutmuşum, akıl kalmadı ki başta, bir çocuk gibiyim âdetâ; bunca yılın hasreti diniyor kolay değil, yüreğimin üstünden bunca yük kalkıyor, kolay değil.”</p>
				<p class="normalnesil">Şakadan çıkıştı arkadaşına:</p>
				<p class="normalnesil">“Benim sevincim Kudüs’ü almaktan ötürü, ya seninki?”</p>
				<p class="normalnesil">“Elbet benimki de Kudüs’ü almaktan ötürüdür.”</p>
				<p class="normalnesil">“Hadi hadi, o hasret Fatma Hatun’un hasretiyle bulanıklaşmıştır ucundan kıyısından, yalan mı?”</p>
				<p class="normalnesil">“O başka birşey, ben kudüs aşkıyla Fatma’nın aşkını gönlümde hep ayırt etmişimdir ve hep Kudüs’ü öne çıkarmışımdır. Sanki bilmez gibi...”</p>
				<p class="normalnesil">“Sür yahu, vurduk konuşmaya geride kalacağız, sürsene!”</p>
				<p class="normalnesil">Koptular doludizgin, ön safa geçtiler.</p>
				<p class="normalnesil">Sultanın önünde birileri vardı, dikkat edince küçük Zahir’i tanıdılar.</p>
				<p class="normalnesil">“Vay!” dedi Osman, “küçüğü gördün mü, Kudüs fâtihi diye tarihe geçerse hiç şaşmam.”</p>
				<p class="normalnesil">“Babası dururken öyle mi? Bunca serdar dururken ha! Aklına şaşarım. Tarih öyle yanlışlık yapar mı hiç?”</p>
				<p class="normalnesil">“Canım, sözgelimi benimkisi.”</p>
				<p class="normalnesil">Aktılar şehre doğru, aktılar kapısından içeriye, geldiler, meydana yığıldılar.</p>
				<p class="normalnesil">Tıs yoktu. Kudüs halkı derin bir sessizliğin orta yerinde kayıptı.</p>
				<p class="normalnesil">Kiminin duruşunda korku, kiminin bakışında sevgi vardı.</p>
				<p class="normalnesil">Buğu buğu kin yükleyenlerde az değildi.</p>
				<p class="normalnesil">Yığıldılar meydana, karıştılar.</p>
				<p class="normalnesil">Herkesin avucu sıkılı sıkılıydı.</p>
				<p class="normalnesil">Avuçlarda birkaç para.</p>
				<p class="normalnesil">Erkeklerinkinde on altın, kadınlarınkinde beş, çocuklarınkinde iki altın.</p>
				<p class="normalnesil">Bedelleri, kurtuluş fidyeleri.</p>
				<p class="normalnesil">Galiplere sunacaklar ve istedikleri yere gideceklerdi.</p>
				<p class="normalnesil">Avucu boş olanlar melül, mahzun bakmıyorlar; akıbetlerini düşünüyorlar, ürküyorlardı.</p>
				<p class="normalnesil">Kudüs Kralının tahtı ortaya getirilmiş, Sultan Selâhaddin için kurulmuştu.</p>
				<p class="normalnesil">Atından sükûnetle indi, vardı tahtın önünde durdu. Mahâretli bir kuyumcu tarafından ustaca işlenmişti taht. Güneş altında parıldıyor, göz kamaştırıyordu. Ama sâhibini mağlûbiyetten kurtaramamıştı. Ayağıyla itti:</p>
				<p class="normalnesil">“Kaldırın şunu!”</p>
				<p class="normalnesil">Balion seğirtti:</p>
				<p class="normalnesil">“Bundan daha iyisi yoktur, Sultanım. Merasim tahtını çıkardık, kutsal tahtı; emrinize sunduk, kabul buyurun. İnanın daha rahatı yoktur.”</p>
				<p class="normalnesil">Döndü Balion’a:</p>
				<p class="normalnesil">“Daha rahatım isteyen kim, hey Balion. Oturmak istemememiz rahatsız olacağız korkusundan değil, rahata alışıp sefer meşakkatinden ürkme korkusundan. Sandalyeniz yoksa birkaç minder getirin, minderiniz yoksa bir tahta uzatın kâfi. Nefis, bunca ihtimama değer nesne değildir.”</p>
				<p class="normalnesil">Balion şaşkın şaşkın isteneni bulmaya koşarken halk, ne olduğunu anlamaya çalışıyordu. Konuşulanları duymadıkları için de herkes kendince bir tahmin yürütüyordu:</p>
				<p class="normalnesil">“Müslümanların Sultanı mukaddes tahtı beğenmemiş.”</p>
				<p class="normalnesil">“Bundan iyisi vardır ellerinde, niye beğensin?”</p>
				<p class="normalnesil">‘Tahtı rahatsız bulmuş derler.”</p>
				<p class="normalnesil">“Zehirli bir iğne yerleştirildiğinden korkmuş galiba, ayakta bekliyor da bir türlü oturmak istemiyor.”</p>
				<p class="normalnesil">“Ya böyle bir iş yapmışlarsa, ya Sultan buna kızıp hepimizi kazığa vurursa...”</p>
				<p class="normalnesil">“İşimiz bitik, bilir misin? Şu kutsal tahtın minderine zehirli iğne yerleştirmişler. Sultan anlamış ve kızmış, şimdi hepimizi kazığa oturtacak”</p>
				<p class="normalnesil">“Yapmaz deniyor, söz vermiş, sözünde durur deniyor.”</p>
				<p class="normalnesil">“Adaam, umurumda bile değil, nasılsa kurtuluş bedelini ödeyecek param yok, kazığa oturtulsam da fark etmez.”</p>
				<p class="normalnesil">“Al benden de o kadar. Hiç olmazsa varlıklar da kurtulamayacak, böylesi daha işime gelir.”</p>
				<p class="normalnesil">“Susun be, Balion’a bakın nedir o taşıdığı?”</p>
				<p class="normalnesil">“Sakın demir kazık olmasın!”</p>
				<p class="normalnesil">“Yok be, sadece bir sedir.”</p>
				<p class="normalnesil">“Balion’u sağ bıraktıklarına göre bize de ilişmezler.”</p>
				<p class="normalnesil">“O ne yapar yapar canım kurtarır, sen öyle mi belledin?”</p>
				<p class="normalnesil">“Bakın, bakın!”</p>
				<p class="normalnesil">Hayretle baka kaldılar ve seslerini kestiler. Sultan Selâhaddin, sedirin üstüne bağdaş kurup oturmuştu. Balion’un uzattığı altınlara bakıyordu.</p>
				<p class="normalnesil">“O nedir Balion?”</p>
				<p class="normalnesil">“Bedel Sultanım, kurtuluş bedelim, böyle sözleşmişliğimiz vardı.”</p>
				<p class="normalnesil">“İyi ama adamlarını emniyete almadan kendini düşünmen doğru mu?”</p>
				<p class="normalnesil">Balion’un şaşkınlığında devam etti:</p>
				<p class="normalnesil">“Aramızdaki büyük farklardan biri de bu işte. Siz dâimâ kendinizi düşünürsünüz, biz ise dâimâ kendimizden başkalarını düşünürüz.”</p>
				<p class="normalnesil">Balion’un eli havada kalmıştı. Söyleyecek bir söz bulamıyor, mütemadiyen şaşkın şaşkın bakmıyordu. Kudüslülerin hoşuna gitmişti manzara, Balion’u çaresiz görmek, onları zevklendirmişti. Bazıları akıbetlerinin meçhuliyetini unutup kahkahalarla güldüler.</p>
				<p class="normalnesil">“Kral Gui nerelerde?” diye sordu Sultan Selâhaddin.</p>
				<p class="normalnesil">Balion toparlanmaya çalışarak:</p>
				<p class="normalnesil">“Sarayında biraz rahatsızdır, emrederseniz huzurunuza getireyim.”</p>
				<p class="normalnesil">Eliyle bir red işareti yaptı:</p>
				<p class="normalnesil">“İstemez, dinlenmek hakkıdır, rahatsız etmeyin. Evet, Balion, artık başlayabiliriz. Herkes sırayla gelecek ve hazine eminine can diyetini verecek, diyetini vermiş olanlar sağa geçip tekrar sıraya girecek.”</p>
				<p class="normalnesil">Başladılar...</p>
				<p class="normalnesil">Gelen kurtuluş bedelini (fidye-i necat) vergi sağa geçti.</p>
				<p class="normalnesil">Nihayet sıra bir papazda.</p>
				<p class="normalnesil">Kudüs’te hemen herkesin tanıdığı peder Sanger, ağır ağır yürüdü, yürüdü.</p>
				<p class="normalnesil">Temkinli adımlar attı, attı.</p>
				<p class="normalnesil">Kara kalabalığın içine gizlediği altın şamdanların, buhurdanların, tasların şangırdamaması için elinden geleni yaptı.</p>
				<p class="normalnesil">Tam hazinedarın önünde durdu.</p>
				<p class="normalnesil">Elini uzattı uzatacak, kurtuluş bedelini verdi verecek.</p>
				<p class="normalnesil">Birden arka sıralardan bir kadın çığlığı koptu. Kadınla birlikte çığlığı, aynı anda papazın ayakları altına düştü.</p>
				<p class="normalnesil">“Muhterem peder, aziz Sagner, beni tanımadın mı? Her hafta kiliseye gelen Bayan Veronika’yı tanımaz olur musun? Hani, önceki gün bütün varımı yoğumu ellerine teslim etmiştim, Müslümanlara karşı muharebede kullanılsın diye vermiştim kiliseye. Şimdi ihtiyacım var peder, çok ihtiyacım var. Küçük Luka’mla benim kurtuluş bedellerimizi veriver.”</p>
				<p class="normalnesil">Papaz kaskatı idi. Kadına bakmıyor, hiçbir harekette bulunmuyordu. Sultan Selâhaddin, “şimdi keseye davranacak ve kadınla çocuğun kurtuluş bedellerini verecek” diye umdu. Hazinedar avucunu açtı, uzattı. Papaz kımıldadı. Elinde tuttuğu on altını hazinedarın avucuna döktü. Şaşkın şaşkın söylendi hazinedar:</p>
				<p class="normalnesil">“Bu yalnızca bir kişilik papaz efendi.”</p>
				<p class="normalnesil">Papaz Sanger sükûnetle cevap verdi:</p>
				<p class="normalnesil">“Ben de bir kişiyim.”</p>
				<p class="normalnesil">“Bu kadınla çocuk?”</p>
				<p class="normalnesil">“Onlar benim kadınımla çocuklarım değil, ben bekârım.”</p>
				<p class="normalnesil">Yürüdü ücretini ödemişlerin safına doğru.</p>
				<p class="normalnesil">“Dur!”</p>
				<p class="normalnesil">Sultan Selâhaddin gürlemişti.</p>
				<p class="normalnesil">Papaz Sagner çakıldı. Hafif döndü.</p>
				<p class="normalnesil">“Aç kabalağını?”</p>
				<p class="normalnesil">Hiçbir harekette bulunmadı.</p>
				<p class="normalnesil">“Aç dedim, sonra başka dilden konuşurum.”</p>
				<p class="normalnesil">Ürkek ürkek bakınmaya durdu, bütün vücudunu bir titremedir aldı.</p>
				<p class="normalnesil">“Efendimiz...” diyebildi.</p>
				<p class="normalnesil">Sultan askerlere bir işaret verdi. Lâhzada papazın cübbesini çektiler, aldılar. Altın şamdanlar şangır-şungur yere döküldü. Sultan nefretle sesini ıslıklattı:</p>
				<p class="normalnesil">“Bunlar kimin malı?”</p>
				<p class="normalnesil">“Kilisenin” diye cevap verdiler bir ağızdan.</p>
				<p class="normalnesil">“Peki, bu papaz nereye götürmekte?”</p>
				<p class="normalnesil">“Çaldı. Kilisenin malını çaldı, kutsal emanetleri çaldı.”</p>
				<p class="normalnesil">Sultan, adamlarına döndü:</p>
				<p class="normalnesil">“Bütün papazların kumandanların üzerlerini arayın. Kendi kurtuluş bedellerinin dışında ne bulursanız alın ve fukara Kudüslülerin kurtuluş bedeli sayıp hesaba geçin.</p>
				<p class="normalnesil">Aynen dediği gibi yaptılar.</p>
				<p class="normalnesil">Papazların hemen hepsinde kiliseye ait bir şeyler çıktı. Halk şaşırdı, kötü kötü söylenmeye başladılar:</p>
				<p class="normalnesil">“Meğer kiliseyi âlet edip soygunculuk yaparlarmış.”</p>
				<p class="normalnesil">“Meğer mukaddes muharebe diye diye bizi soyarlarmış.”</p>
				<p class="normalnesil">“Vay düzenbazlar vay!”</p>
				<p class="normalnesil">“Vay menfaat düşkünleri vay!”</p>
				<p class="normalnesil">“Vay cehennem baykuşları vay!”</p>
				<p class="normalnesil">“Soyguncular!”</p>
				<p class="normalnesil">“Yalancılar!”</p>
				<p class="normalnesil">Müslüman askerler müdahale etmeselerdi, mutlaka papazların üzerine çullanacak, oracıkta paralayacaklardı.</p>
				<p class="normalnesil">Bu arada Sultan, engin merhametinin icabını yapmış, papazdan yardım dilenen kadınla oğlunun kurtuluş bedelini kendi kesesinden karşılamıştı.</p>
				<p class="normalnesil">Kadın birden durdu, geriledi. Başını da mütemadiyen iki yana sallıyor, anlaşılmaz şeyler mırıldanıyordu.</p>
				<p class="normalnesil">“Ne var, ne oldu?”</p>
				<p class="normalnesil">“Efendimiz...”</p>
				<p class="normalnesil">“Evet. Bak işte fidyen verildi, artık serbestsin, nereye istersen gidebilirsin.”</p>
				<p class="normalnesil">“Hayır efendimiz, gitmek istemiyorum.”</p>
				<p class="normalnesil">“İstemiyor musun, ama niçin?”</p>
				<p class="normalnesil">Papazlara nefret yüklü bir bakış fırlattı.</p>
				<p class="normalnesil">“Şunların yüzünden efendimiz, gideceğim her yerde bunlara benzer sözde din adamları bulunacak. Ben cahil bir kadınım, hangi din en iyisidir bilemem. Papazlar söyler ben inanırdım, varımı yoğumu götürür ellerine teslim ederdim. Böyleyken birkaç para vermeyi göze alamadılar, iki Hıristiyanı kurtarmak için küçücük bir fedakârlık yapamadılar, oysa bizden hep fedakârlık isterlerdi. Kendilerine sıra gelince niçin yapmadılar? Hem, niçin kiliseye ait emanetleri eteklerine sıkıştırıp hırsızlığa sıvandılar. Bilmem, belki Hıristiyanlık iyi bir din, ama bu papazlar hiç iyi değil, bu yüzden gitmek istemiyorum. Oğlum, küçük Luka’m aranızda büyüsün, ahlâkınızla ahlâklansın; sizin kadar merhametli, hamiyetli yetişsin.”</p>
				<p class="normalnesil">Oğlunu bağrına bastırdı:</p>
				<p class="normalnesil">“Zorlamazsanız gitmeyeceğim, efendimiz. Bu âlicenaplığınız dininizden geliyorsa Müslüman olacağım.”</p>
				<p class="normalnesil">Sultan derinden baktı kadına. Gözlerindeki sıra yaşlar yürek yağından kopup gelmeydi, samimi yaşlardı.</p>
				<p class="normalnesil">“Nasıl istersen” dedi. “Var evine, rahatına bak. Müslüman askerlerden sana zarar gelmez, yalnız kendi soydaşlarından nasıl korunacaksın? Hâlâ ortalık karışık.”</p>
				<p class="normalnesil">Kadın boynunu büküp sessiz durunca iki asker kattı yanına.</p>
				<p class="normalnesil">“Ananız bacınızdır, gözünüz gibi koruyacaksınız” diye tembihledi, “ardı sıra gidin.”</p>
				<p class="normalnesil">Kadın uzaklaştı. Sultan yerine oturdu. Turan Şah ne zamandır fırsat gözlüyordu. On kadar Kudüslü ile Sultanın huzuruna gitti.</p>
				<p class="normalnesil">“Sultanım!”</p>
				<p class="normalnesil">“Evet, Turan.” “Şu yetimler, Sultanım, şu kimsesizler. Muharebelerde kimisi oğlunu kaybetti, kimisi kocasını, kimisi babasını ve kimsesiz kaldılar orta yerde. Müsadeniz olursa kurtuluş bedelini...”</p>
				<p class="normalnesil">“Vermek mi istersin?”</p>
				<p class="normalnesil">“İsterim Sultan kardaşım. Ne yazık ki, şimdiye kadar vere vere bütün paramı tükettim.”</p>
				<p class="normalnesil">“Ama ilktir böyle bir teklifle geliyorsun, ne zaman harcadın ki paranı?”</p>
				<p class="normalnesil">“Gizlice aralarına karıştım Sultanım, çaresizleri tesbit ettim, avuçlarına kurtuluş bedellerim sıkıştırdım. Kendileri gelip ücreti yatırdılar. Cepte metelik bitti de Kudüs’ün muhtaçları bitmedi. Diyecektim ki, Sultanım, acaba gelecek ay ödemek şartıyla borç verebilir misiniz?”</p>
				<p class="normalnesil">Kardeşinin bu asîl hareketi karşısında kalktı alnından öptü onu.</p>
				<p class="normalnesil">Borç ne kelime Turan, sen benim öz be öz karındaşım değil misin?”</p>
				<p class="normalnesil">Bir kese tutuşturdu avucuna:</p>
				<p class="normalnesil">“Bütünü bu kadar,” dedi, “kendime ait olanın bütünü, inan ki, hayatımda belki ilk defa çok param olmadığına hayıflanıyorum.”</p>
				<p class="normalnesil">“Şu halde, Sultanım, niye paralarını da geri verip toptan serbest bırakmıyoruz?”</p>
				<p class="normalnesil">“Düşünmedim değil, lâkin bir devletin yükünü taşıyoruz. Hislerimiz ne derse desin devletin âli menfaatleri noktasından harekete mecburuz. Bilmem, anlatabiliyor muyum?”</p>
				<p class="normalnesil">Başını indirdi. Çok iyi anlıyordu. Devlet mesuliyetini sırtına almış insan, normal insanlar gibi serbest davranamazdı. Yeri geldikçe hislerini içine atmalı, mesuliyetinin gerektirdiği şekilde hareket etmeliydi. Sultan Selâhaddin’in şimdi yaptığı gibi tıpkı. Gönlü, bütün Kudüslüleri karşılıksız serbest bırakmadan taraftı, fakat devlet hazinesine para lâzımdı, fırsatı geri tepemez, hazineyi bu gelirden mahrum edemezdi.</p>
				<p class="normalnesil">Turan Şah’ın asîl hareketi, gaziler arasında çabuk yayıldı. Hemen her biri keselerindeki paranın miktarı kadar muhtaç, fakir esir arayıp buldu, getirip kurtuluş bedellerini ödedi ve serbest kalmalarını sağladı. Bunu yaparken bir gün birinden birinin herhangi bir muharebede karşılarına çıkacağını bilmiyor değillerdi. Ama olsundu. Şimdi insanlık yapacak vakitti ve onu yapıyorlardı.</p>
				<p class="normalnesil">İşlem birkaç gün sürdü ve bu birkaç gün içinde Osman, hasretini yüreğine ata ata yürek yağını eritti, âdeta sararıp soldu. Bir akşam alay edeceğini bile bile derdini Bilâl’e açtı.</p>
				<p class="normalnesil">“Gitseydin ya birader,” dedi Bilâl, “hiç değilse şöyle bir gözükseydin, kızcağız merakından yataklara düşmediyse sevgisinden şüphe ederim. Sahi, Osman, hiç etrafta gözükmediler, kurtuluş bedeli vermeye gelmediler mi?”</p>
				<p class="normalnesil">“İslâmiyet! Kabul edenlerin fidye vermeleri lâzım gelmiyor ki.”</p>
				<p class="normalnesil">“Yani Müslüman mı oldular diyorsun, toptan?”</p>
				<p class="normalnesil">“Fatma beni tanıdığı gün karar vermişti. Vanek ise daha Ürdün’de iken. Gerçi İslâmiyet hakkında tek bildikleri şarap ve domuz etinin haram oluşu. Ne yapsınlar, öğretecek kadar vaktim olmadı ki.”</p>
				<p class="normalnesil">“Hadi, bu akşam gidelim, var mısın?”</p>
				<p class="normalnesil">Osman heyecandan sıçradı:</p>
				<p class="normalnesil">“Ağzına sağlık ağam.”</p>
				<p class="normalnesil">Sonra boynu düştü:</p>
				<p class="normalnesil">“Ama işler henüz yoluna girmedi ki, gitsek de bir şey yapamayız.” “İlle de ne yapmak lâzımdır, gider görüşürüz. Hem kocakarının şerbetini özledim ben, kalk yürü, gidiyoruz.”</p>
				<p class="normalnesil">Sokağa daldılar. Bilâl yan yan arkadaşına bakıp:</p>
				<p class="normalnesil">“Köftehor,” dedi, “gitmeye can attığını bilmiyor muyum sanıyorsun, nazlanıp durma!”</p>
				<p class="normalnesil">Osman yamuk yumuk güldü, can atmadığını da kim söylemişti.</p>
				<p class="normalnesil">Vanek çıktı kapıya:</p>
				<p class="normalnesil">“Hiç gelmeyeceksiniz sandıydım be,” dedi, “unuttunuz sandıydım.”</p>
				<p class="normalnesil">“Ben unutsam bile bu unutmaz ki, Vanek usta,” diye güldü Bilâl, arkadaşını gösterip, “yüreğinin yangınını defleyemez ki.”</p>
				<p class="normalnesil">“Nasılsın Vanek usta?” diye atıldı Osman. “İyi misin?”</p>
				<p class="normalnesil">Vanek red mânâsına bir el işareti yaptı:</p>
				<p class="normalnesil">“Asıl sorduğun başka senin, merak etme ailece iyiyiz, kimsenin saklanmasına da ihtiyaç kalmadı, bak oturmuş gelmeni bekliyor.”</p>
				<p class="normalnesil">Sonya daha doğrusu Fatma, oturmuş Osman’ı bekliyordu. Kalbinin serçecik çırpıntılarını bastırmak için elini üstüne koymuştu.</p>
				<p class="normalnesil">Osman kendini güç tuttu, önce Vanek’e baktı, gülümsüyordu, ordan gözlerini korka korka Bilâl’e kaydırdı, yüzünde alaycılığın zerresi yoktu. Rahatladı.</p>
				<p class="normalnesil">“Herkes iyi ya,” dedi heyecanını bastırmak ihtiyacıyla, “iyi ya herkes.”</p>
				<p class="normalnesil">“İyidir iyi.”</p>
				<p class="normalnesil">Vanek’in karısı mutfak karanlığında gözükmüştü.</p>
				<p class="normalnesil">“İyidir ya,” diye perçinledi lafı, “herkes çokça iyidir, sizi görmekle çok çok daha iyileşenler vardır.”</p>
				<p class="normalnesil">Bilâl, Vanek’i kolundan çekti:</p>
				<p class="normalnesil">“Gel dışarı çıkalım, ay ne kadar güzel parlıyor bilsen.”</p>
				<p class="normalnesil">“Bilmem mi?” dedi Vanek. “Ay çok güzel parlıyordur.” Arkalarından kapıyı çektiler.</p>
				</body>
</html>