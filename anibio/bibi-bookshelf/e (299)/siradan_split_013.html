<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>siradan</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta name="Adept.resource" value="urn:uuid:e9c7518c-6d73-4b0a-bfeb-194faffb1ee7"/></head>
	<body class="calibre">
<h1 class="h1baslik1" id="calibre_toc_12">12. Bölüm<br class="calibre2"/>
				Büfede (Fast Food)</h1>
				<h2 class="indentmetinbold" id="calibre_toc_226">Patates Cipsi:</h2>
				<p class="indentmetinbold">1853, Saratoga Springs, New York</p>
				<p class="normal">Bir dünya yiyeceği olarak patates insan tüketiminde pirinçten sonra ikinci sıradadır. İnce, tuzlu, gevrek patates cipsi Fransız usulü patates kızartmasının üzerinde tek bir adamın yaptığı değişiklikle New England’da ortaya çıktı ve aniden gelen bir aşçılık esininin değil, bir hoşnutsuzluk krizinin eseriydi. </p>
				<p class="normal">1853 yazında Amerikalı yerli George Crum New York’un Saratoga Springs şehrinde şık bir tatil tesisine aşçıbaşı olarak alındı. Moon Lake Lodge Restoranının menüsünde, 1700’lerde Fransa’da popüler hale gelen ve Fransa’da büyükelçiyken Thomas Jefferson’ın çok hoşuna giden Fransız usulü standart, kalın dilimlenmiş patates kızartması yer almaktaydı. Ta o zamandan Jefferson tarifi alıp beraberinde Amerika’ya getirdi ve Monticello’da misafirlerine patates kızartması ikramlarında bulundu. Patates kızartması popüler ve ciddi bir akşam yemeğiydi.</p>
				<p class="normal">Moon Lake’de bir konuk şef Crum’un patates kızartmasını hoşlanmayacağı derecede kalın buldu ve siparişi geri çevirdi. Crum bu sefer daha ince dilimlenmiş başka bir parti papates kızarttı; ancak bu da beğenilmedi. Sabrı iyice taşan Crum çatalın bile geçemeyeceği incelikte ve gevreklikte yine başka bir parti patates kızartıp konuğu kızdırmaya karar verdi.</p>
				<p class="normal">Ancak planı geri tepti. Konuk kararmış, kâğıt kadar ince patatesler karşısında adeta mest olmuştu. Diğer müşteriler de Saratoga Cipsi adı altında bir özel ürün olarak menüye dahil edilen Crum’ın patates cipsinden sipariş etmeye başladı. Çok geçmeden de ilk başta yerel sonra da tüm New England bölgesinde olmak üzere paketlenip satılmaktaydılar. En nihayetinde Crum, cipsini ön plana çıkardığı kendi restoranını açtı. O sıralarda patatesler sıkıcı bir şekilde elle soyulup doğranıyordu. 1920’lerde patates soyacağının ortaya çıkması, patates cipslerinin küçük bir özel ürün öğesinden, çok satan bir abur cubura dönüşmesine zemin hazırladı.</p>
				<p class="normal">Yıllar sonra patates cipsi büyük ölçüde Kuzey’e özgü bir akşam yemeği oluverdi. 1920’lerde gezgin satıcı Herman Lay, Güney’de Atlanta’dan Tennessee’ye yiyeceğin popülerleşmesini sağladı. Lay, patates cipsini arabasının bagajından Güney’deki bakkalara satmakta; ince, tuzlu çerezle eşanlamlı hâle gelecek bir işin tohumlarını ekmekteydi. Lay’in patates cipsi başarılı bir şekilde pazarlanan ilk ulusal marka oldu ve 1961’de Herman Lay ürün serisini daha da arttırmak için şirketini Frito Mısır Cipsi gibi abur cuburların Dallas merkezli üreticisi Frito ile birleştirdi.</p>
  <p class="normal">Günümüzde Amerikalılar dünyada diğer insanlardan daha fazla patates cipsi (ve Fritolar ve patates kızartması) tüketmektedir; bu da New Englandlıların genelde patatesleri yem olarak domuzlara verdikleri ve yumru kök yemenin kişinin ömrünü kısalttığına inandıkları koloni döneminin tam aksi niteliğindedir. Zira söz konusu inanç, bugün kalp ve yüksek tansiyonun da sorumlusu kabul edilen tuza bulanmış patateslerin yağda kızartılmasından değil; daha ziyade katkısız saf patatesin, ömrü kısalttığı düşünülen davranışlara meyledici bir afrodizyak içerdiğinin farzedilmesinden kaynaklanmaktaydı. Tabii patatesler hiçbir afrodizyak içermemektedir; öte yandan patates cipsleri çoğunlukla tutkuyla tüketilmekte ve bazılarınca seks gibi tatmin edici olduğu yönünde reklamı yapılmaktadır.</p>
				<h2 class="indentmetinbold" id="calibre_toc_227">Pretzel:</h2>
				<p class="indentmetinbold">MS 610, Kuzey İtalya</p>
				<p class="normal">Çapraz olarak şekillendirilmiş pretzel, dualarını ezberlemeye teşvik etme amacıyla çocukları bunlarla ödüllendiren İtalyan bir Ortaçağ keşişinin eseridir. Ürününe şeklini verirken çocukların dua ederken kavuşturdukları kollarından esinlenmişti. Popüler folklorün sunduğu bu köken pretzelin karşılığı orijinal Latince ve İtalyanca sözcüklerle de desteklenmektedir: zira Latince <span class="ideitalik">pretiole</span> “küçük hediye”; İtalyanca <span class="ideitalik">bracciatelli</span> ise “küçük kollar” anlamına gelmektedir. Dolayısıyla pretzeller dua eden kollar biçiminde hediyelerdi.</p>
				<p class="normal">Resim ve edebiyatta olduğu gibi mevcut tarfilerde de çok sayıda bahsi geçen pretzelin Ortaçağ’da yaygın olarak sevildiğini, her zaman sert ve gevrek olacak derecede pişirilmeyip çoğunluklukla çiğnenerek yendiğini biliriz. Islak, yumuşak bir pretzel tarifi on üçüncü yüzyılda İtalya’dan Almanya’ya gitmişti. Orada pişirilmiş yiyeceğe ilk olarak Eski Yüksek Almanca’da <span class="ideitalik">bretzitella</span>, sonra pretzelin doğrudan türemiş olduğu <span class="ideitalik">brezel</span> denmekteydi.</p>
				<p class="normal">Pretzel savaş tarihinde rol oynamış az yiyecekten biridir. On altıncı yüzyılın başlarında Türk-Mongol İmparatoru Babür’ün komutasında Asya orduları Hindistan’a ve Avrupa’nın bazı bölgelerine akın etmişlerdi. Türk kuvvetlerinin bir dalgası Viyana’yı çevreleyen yüksek taş duvarların meydana getirdiği bir direnişle karşılaştı. Birkaç başarısız tırmanma girişiminin ardından Türkler duvarın altından gizlice bir tünel açmayı planladılar ve yakalanmamak için geceleyin kazdılar.</p>
  <p class="normal">Ancak Türk generaller özel ürünlerinin tazeliğini garantilemek için geceyarısından gün ağarana kadar pretzel pişirmekle uğraşan Viyanalı pretzelcıların çalışma saatlerinden haberleri yoktu. Bodrum katlarındaki mutfaklarında çalışan bir grup fırıncı şüpheli kazı seslerini duymuş ve şehir belediyesine uyarıda bulunmuşlardı. Bölge askeri de işgali engelledi. Viyanalı pretzel fırıncıları, bu zaferdeki katkılarından dolayı bugün hâlâ fırıncıların bir amblemi olan pretzelli bir resmi armayla onurlandırıldılar.</p>
				<h2 class="indentmetinbold" id="calibre_toc_228">Patlamış Mısır:</h2>
				<p class="indentmetinbold">MÖ 3000, Amerika</p>
				<p class="normal">Mısır patlatma sanatı en azından beş bin yıllıktır ve Amerikalı yerlilerce mükemmelleştirilmiştir. Tatlı mısır (hemen yemek için), yem mısırı (sığırları beslemek için) ve patlatmak için yeterli miktarda su içeren Kızılderili mısırı arasındaki farkı açıkça kavramaktaydılar.</p>
				<p class="normal">Patlamış mısır bir Kızılderili yiyeceğiydi ve Yeni Dünya’nın ilk kâşifleri için bir yenilikti. Columbus ve adamları Batı Hint Adaları yerlilerinden patlamış mısır kolyeleri satın almışlardı. 1510’larda Hernando Cortés’in bugünün Meksika’sının bulunduğu bölgeyi işgal ettiğinde Cortés, Azteklerin dini törenlerde ipe dizilmiş patlamış mısırları muska olarak taktıklarını keşfetmişti. Söz konusu yiyeceğin yansımalı İngilizce karşılığı “popcorn”, Orta İngilizce’den bir sözcük olan “patlama sesi” anlamındaki <span class="ideitalik">poppe</span>’den türemiştir. </p>
				<p class="normal">Kızılderililer yüksek derecede nemli mısırı patlatmak üzere üç yöntem geliştirdiler. Mısır başağını şişe geçirip ateşin üzerinde kavurup alevlerden kurtulmuş patlamış çekirdekleri toplayabilirlerdi. Alternatif olarak çekirdekler koçandan kazınıp doğrudan alçak ateşin içerisine atılırdı; yine ateşten kurtulup dışarı zıplayanlar yenirdi. Üçüncü yöntem ise daha karmaşıktı. İçerisinde iri taneli kum yer alan, derin olmayan toprak bir pişirme kabı ısıtılırdı ve kum yüksek ısıya ulaştığında mısır çekirdekleri içerisine karışıtırılırdı; pişenler patlayarak kumun üstüne çıkardı. </p>
				<p class="normal">Söylenceye göre Plymouth Hacıları 1621’deki ilk Şükran Günü yemeğinde patlamış mısır da yemişlerdi. Wampanoak kabilesinin reisi Massasoit’in çeşit çeşit yiyecekler taşıyan doksan savaşçısıyla beraber çıkageldiği bilinmektedir. Massasoit’in erkek kardeşi Quadequina geyik derisi çantalarda önceden patlatılmış mısırlardan getirdiği sanılmaktadır. </p>
				<p class="normal">Mısır patlatma 1880’lerde özel olarak tasarlanmış ev ve dükkân mısır patlatma makineleriyle basit hale geldi. Ancak o dönemde mısır yalnızca çok büyük miktarlarda ve çoğunlukla da koçanlı satın alınabiliyordu. Örneğin 1897 tarihli Sears, Roebuck kataloğunda bir dolara on bir kiloluk koçanlı, patlayan mısır reklamı yer almaktaydı. Toptan patlayan mısır almanın sebep olduğu problem istiflemenin çekirdeklerin öz suyunu kurutmasıydı. Günümüzde gıda bilimciler, içsel nem yaklaşık yüzde 12 oranının altına indiğinde çekirdeklerin kısmen açıldığını veyahut da hiç açılmadığını bilmektedirler. On dokuzuncu yüzyılda “kız kurusu” adı altında sövülmüş, patlamayıp da kömürleşen çekirdeklere şimdilerde “kör mermi (duds)” denmektedir. </p>
				<p class="normal">İlk elektrikli mısır patlatıcı 1907’de Amerika’da ortaya çıktı. O zamanlar elektrikli aletler yeni ve çoğunlukla kocamandılar; her zaman da güvenli değildiler. Mısır patlatıcıya dair bir dergi reklamı anlamlı bir şekilde söz konusu iki kusura da işaret etmekteydi: “Bütün elektrikli ev aletleri içerisinde yeni mısır patlatıcı en zarifi” ve “çocuklar en ufak bir tehlike veya zarar olmaksızın bütün gün masada mısır patlatabilirler.”</p>
				<p class="normal">Elektrikli mısır patlatma makinelerinin çıkması ve Büyük Buhran boyunca patlamış mısırın ailelerin yemek bütçesine çok uygun olması yiyeceğin popülerliğini arttırdı. Öte yandan patlamış mısırın büyük bir ticarete dönüşmesi asıl sinema lobilerinde gerçekleşti. 1947 itibariyle Amerikan tiyatrolarının yüzde 85’i bu abur cuburu satmaktaydı ve Ortabatı tarım arazisinin 300,000 hektarına her yıl Kızılderili patlayan mısırı ekilmekteydi.</p>
				<p class="normal">1950’lerde devreye televizyonun da girmesi Amerikalıların program aralarında mutfakta patlatmak üzere mısıra yönelik taleplerini daha da arttırdı. Beş yıl sonrasında yapılmış bir ankette her üç televizyon izleyicisinden ikisinin haftada dört gece patlamış mısır yediği açığa çıkarıldı. Gerçi her markanın kalitesi aynı değildi; bazılarından sinir bozucu bir miktarda “kör mermi” çıkıyordu. Yüksek-kalite patlamış mısır arayışı Pudrue Üniversitesi tarımbilimi mezunu Orville Redenbacher’i Kızılderili cins mısırlarının yeni melezlerini denemeye sevketti. </p>
  <p class="normal">Tarım ekonomisi ve bilimi, agronomi 1950’ler itibariyle bir öğrenim dalı olarak kurulmuş ve Amerika’nın tarım arazilerinin idaresinin geliştirilmesinde katkıda bulunmuştu. 1952’de Redenbacher ve üniversiteden arkadaşı Charles Bowman çekirdekleri nadiren patlamayan ve patladığında da daha büyük, daha kabarık lokmalar meydana getiren bir mısır ürettiler. Ancak bu kaliteli melez oldukça pahalıydı ve Redenbacher’in yanaştığı patlamış mısır şirketleri aburcuburların daha düşük fiyatlı olması gerektiğine inandıklarından ürününü satmayı reddetti. Patlamış mısır sevdalılarının en az kendisi kadar “kör mermiler”’den nefret ettiğine kanaat getiren Redenbacher, mısırını paketlemeye ve perekende satış yapan bakkalara satmaya başladı. Kalitesi fiyatına değiyordu, zira yılda yaklaşık doksan milyon kilosunun elekrikli makinelerde, şöminelerde ve ocak üstlerinde patlatıldığı; Amerika’nın en iyi satan patlamış mısırı haline geldi.</p>
				<h2 class="indentmetinbold" id="calibre_toc_229">Yer Fıstığı:</h2>
				<p class="indentmetinbold">1800’ler, Amerika Birleşik Devletleri</p>
				<p class="normal">Bir bitki olarak yer fıstığı tarih öncesine dayanır; bir çerez olarak ise oldukça moderndir. Yumru (yer üstünde ağaçlarda büyüyen) bir fıstık değil, daha ziyade fasulye familyasındani baklaları yeraltında büyüyen bir baklagil çeşididir. </p>
				<p class="normal">Güney Amerika’nın yerlisi yer fıstığı bitkileri, Columbus daha gelmeden yüzyıllar öncesinde Brezilya’dan Kuzey Amerika’ya -bugünkü Virginia’ya- getirildi. Güneydoğu boyunca esas olarak domuzları, tavukları ve hindileri beslemek için yetiştirildiler. Sadece fakir Güneyli aileler ve köleler yaygın bir şekilde Bantuca <span class="ideitalik">nguba </span>kelimesinden türetilmiş “goobers” diye bilinen yer fıstığı yerlerdi. 1850’ler itibariyle “goober” aynı zamanda aşağılama maksatlı Virginia, Alabama veya Georgia’dan taşralıları niteleyen bir ifade olarak kullanılmaktaydı. Georgia eyaleti de müthiş derecede yetiştirilen yer fıstıkları dolayısıyla Goober eyaleti ismini almıştı. Öte yandan Amerikan İç Savaşı’na kadar Kuzeyliler yer fıstığının tadını bilmedi.</p>
				<p class="normal">1860’larda Birlik orduları Güneyde birleştiklerinde binlerce aç asker kendilerini memnnuyetle aşina olmadıkları bir asmadan bezelye büyüklüğünde yeni bir çeşit fasulye yerken buldular. Askerler üzerinde sarı çiçekler ve kolay kırılan tohum zarfları taşıyan <span class="ideitalik">Arachis hypogaea</span> adlı asmayı beraberlerinde evlerine götürdüler; ancak Kuzey’de yer fıstığı ilginç bir yiyecekten ötesi haline geldi. 1880’lerde şovmen P.T. Barnum gösterilerinde yer fıstıklarını beş sentlik keselerde pazarlamaya başladı ve sirkler Amerikalılarda bir alışkanlık yaratırken aynı şekilde yer fıstıkları da bir bağımlılık meydana getirmişti. Patlamış mısır tam bir sinema abur cuburu olmuşken yer fıstıkları da sirk deneyiminin bir parçası haline geldi.</p>
				<p class="normal">Bir kelime ve bir yiyecek olarak yer fıstığı hayatlarımıza başka başka yollardan giriverdi. 1880’ler ve 1890’lardaki halk organizasyonlarında üstü kapalı bir söz olarak “yer fıstığı galerisi” sirklerde, tiyatrolarda ve fuarlarda zenciler için ayrılmış uzakta kalan koltuklara işaret etmek için kullanılıyordu. Bu tabir 1940’larda çocuklar için bir kapalı tribün niteliğide olan televizyondaki Howdy Doody şovda da tekrarlanana kadar geniş çapta benimsenmemişti. Diğer yandan fıstık ezmesi St Louisli bir doktorun buluşu olan 1890’ların bir “doğal besini”ydi. </p>
				<p class="normal">Yer fıstıkları Çin’e 1889’da insanları dinlerine çekme çabalarını kuvvetlendirmek için yanlarında sandıklar dolusu fasulye taşıyan Amerikan misyonerlerince takdim edildi. Hıristiyan vaftizine boyun eğen her Çinli çift, bir kilo gibi ufak bir miktar yer fıstığıyla ödüllendiriliyordu. Öte yandan yer fısıtığına dair bu çağrışım 1830’ların Güney Amerika’sına dayanmaktadır; zira o zamanlar zenciler tam anlamıyla yer fıstığı karşılığında çalışmaktaydılar. Çin’e takdim edilir edilmez bu yeni lezzet her bölgede yetiştirilmeye başlandı ve yer fıstığı yeni yüzyılın başında geleneksel Oryantel mutfağına ilâve edilmiş bir Amerikan süsü niteliğine büründü.</p>
  <p class="normal">O sıralarda iki genç İtalyan, Amerika’ya göç edip fasulyeyi besleyici bir abur cubur olarak popülerleştiren yer fıstığı imparatorluğunu kurdu.</p>
				<h2 class="indentmetinbold" id="calibre_toc_230">Fındık Ağaçları (Filberts)</h2>
				<p class="normal">Huş ağacı familyasının esas yemişlerinin tadını, onları taze ve kurutulmuş olarak yiyen Romalılar çıkarırdı. Kökenbilimciler tatlı yemişin 684’de ölen ve aynı zamanda bayram günü yemiş hasadının olduğu 20 Ağustosa düşen Aziz Philibert adlı bir Fransız başrahibe atfen eski Hıristiyanlarca isimlendirildiğine inanmaktadırlar. Yiyeceğe karşılık gelen Normandiya’ya özgü eski bir ifade noix de filbert veyahut “Philibert’in yemişi” idi. Geleneksel olarak Britanyalılar fındıkları incirlerle, Çinliler çayla yerlerdi. Amerikalılar ise çoktandır fındıkları kutularda diğer yemişlerle karıştırmış vaziyetteydiler.</p>
				<h2 class="indentmetinbold" id="calibre_toc_231">Cevizler</h2>
				<p class="normal">Cevizin tarihi iki loblu tohumun nadiren mevcut olduğu ve para yerine geçecek derecede değer gördüğü Pers İmparatorluğuna kadar geri gitmektedir. Ceviz yetiştiriciliği Perslerden Kartaca’ya, Kartaca’dan Roma’ya ve daha sonra tüm Avrupa’dan Yeni Dünya’ya kadar izlenebilir.</p>
				<p class="normal"><span class="ideitalik">Juglans</span> cinsinden ağacın bir ürünü olan cevizin İngilizce karşılığı “walnut” kelimesi bir Ortaçağ İngiliz aşağılama ifadesinden türedi. İngilizler kendilerine yabancı şeylere ve insanlara çoğunlukla “Galli” derlerdi. İlk cevizler Adalar’a geldiğinde <span class="ideitalik">wealh hnutu</span> diğer deyişe “Galli yemişi” diye adlnadırılmışlardı. Bu da Orta İngilizce’de <span class="ideitalik">walnot</span>’a dönüştü.</p>
  <p class="normal">Amerika’da cevize, Kızılderililer ve eski kolonicilerce çok değer verilirdi. Cevizler hasattan fazlasıyla artakaldığı zaman domuzlar için yem vazifesi de görüyordu. Günümüzde Amerika Birleşik Devletleri dünyanın başta gelen ceviz üreticisidir. Onu Fransa, İtalya ve Çin takip etmektedir.</p>
				<h2 class="indentmetinbold" id="calibre_toc_232">Badem</h2>
				<p class="normal">İncil’de bahsi geçen iki yemişten biri (diğeri şam fıstığı) olan badem tatlı kokulu yağının eski vücut nemlendiricilerinde, saç kremlerinde ve parfümlerde kullanıldığı eski Mezopotamya’da yetiştirilirdi. Daha MÖ 2500’de badem, Yunanistan’da büyümekteydi. Tohumları Girit’teki Knossos Sarayı’nda bulunmuştur. Yunanlıların tatlılarda çok tercih ettiği bademe <span class="ideitalik">amygdale</span> denirdi. Romalılar ise bademe günümüzde bademcik gibi badem şeklinde herhangi bir vücut yapısının anatomik terimi olan <span class="ideitalik">amygdala</span> ismini vermişlerdi.</p>
  <p class="normal">Badem dünyada en eski, en yaygın şekilde yetiştirilen ve geniş çapta kullanılan yemişlerden biridir. Amerika Birleşik Devletleri’nde ilk badem tohumları misyonerlerce Kaliforniya’da ekilmişti. Öncesinde ise Meksika ve İspanya’ya özgü ağaçlardan toplanmıştı. Ancak bu eski ağaçların çoğu misyonerlerin vazifeleri sona erdiğinde yavaş yavaş öldü. Mevcut Kaliforniya mahsülü 1843’te Doğu’dan getirilmiş ağaçlara dayanmaktadır. Günümüzde bu eyalette yetişen ağaçlardan toplanan badem, dünyanın diğer yerlerinde yetiştirilen ağaçların verdiği bademle kıyaslandığında çok daha fazladır. </p>
				<h2 class="indentmetinbold" id="calibre_toc_233">Şam Fıstığı</h2>
				<p class="normal">İran ve Suriye’ye özgü açık sarı-yeşil şam fıstığı (İngilizce karşılığı Pistachio iken eski İran’da <span class="ideitalik">pistah</span> idi) Yakındoğu boyunca geniş çapta yetiştirilmekteydi ve MÖ sekizinci yüzyılda ağaçları Babil’in kraliyet bahçelerine dikilirdi. Taze yendiği ve Pers tatlılarında kullanıldığı gibi yemişin yağından da faydalanılırdı. Şam fıstıkları eski Roma’da leziz yitecekler olarak yüksek fiyatlarda satılır, tatlı gibi yemeğin sonunda yenirdi. Galya’da tatlı yemişlerle eş anlamlıydı. Bu arada İngilizce tatlı anlamındaki “dessert” kelimesinin kökeni, sıradan yemiş servisinin olduğuna işaret eden “masayı temizlemek” anlamında eski Fransızca <span class="ideitalik">desservir</span> fiilidir.</p>
				<h2 class="indentmetinbold" id="calibre_toc_234">Sosisli Sandviç:</h2>
				<p class="indentmetinbold">MÖ 1500, Babil</p>
				<p class="normal">Sosisli sandvicin hikâyesi 3,500 yıl öncesinden hayvan bağırsaklarını baharatlı etlerle dolduran Babillilerle başlamaktadır. Farklı farklı medeniyetler de bu yemeği benimsemiş, değiştirmiş veya bağımsız olarak kendileri meydana getirmişti. Buna Yunanlılar <span class="ideitalik">orya</span> derken Romalılar sosis (İngilizce karşılığı sausage) kelimesinin de kökenini teşkil eden <span class="ideitalik">salsus</span> ismini takmışlardı.</p>
				<p class="normal"><span class="ideitalik">Odysseia</span>’da Homer, edebiyatta ilk kez bahsi geçen sosisi gastronomik anlamda göklere çıkarmaktaydı: “Bir adam büyük bir ateşin yanında sosisi yağ ve kanla doldurduğunda onu bir o yana bir bu yana çevirir ve kızarmasını sabırsızlıkla bekler…”</p>
				<p class="normal">Sosisin çöküşü Roma İmparatorluğu’nunkinden önce meydana geldi. MS228’de yazılmış bilinen en eski Roma yemek kitabına göre sosis her yıl Şubatın 15’inde çobanların tanrısı Lupercus’un onuruna düzenlenen Lupercalia festivalinin favori yiyeceğiydi. Kutlamalar, cinselliğe adım atma törenlerini de içermekteydi ve bazı yazarlar sosisin bir yiyecekten daha fazlasına hizmet ettiğini öne sürmektedirler. Eski Katolik Kilisesinin Lupercalia festivalini yasadışı ilan edip sosis yemeyi günah ilan ettiği bilinmektedir. Roma’nın dördüncü yüzyıl imparatoru Büyük Konstantin de Hıristiyanlığa kucak açtığında sosis tüketimini yasaklamıştı. On ikinci yüzyıldaki likör yasağında olduğu gibi Roma halkı “kaçak” sosislerin öylesine müptelası olmuşlardı ki, Romalı yetkililer yasağı uygulayamaz hale gelmişlerdi. Kaldı ki yasak da bir müddet sonra yürürlükten kaldırıldı. </p>
				<p class="normal">Yayvan sosisin ince bir “hot dog”a doğru evrilmesi Ortaçağ’da başladı. Avrupa’nın çeşitli şehir devletlerinde kasap loncaları kendilerine has belirli şekillerde ve isimleri çıkış yerine işaret eden markalarda kendi ürünlerini meydana getirirken, bölgesel sosis formüllerinde de gözleri kalıyordu. <span class="ideitalik">Wiener wurst</span> diğer deyişle “Viyana sosisi” nihayetinde Alman-Amerikan “wiener” ve “wienie” terimlerine kaynaklık etti. </p>
				<p class="normal">Ayırt edici ulusal özellikler yalnızca şekil ve boyutta ortaya çıkmıyordu. Akdeniz ülkeleri sıcak havalarda bozulmayacak sert, kuru sosilerde uzmanlaşmışlardı. İskoçya’da yaygın ve bereketli bir yemek olan yulaf ezmesi sosisi doldurmada kullanılan en eski tahıllardan biridir; uygulama şimdi olduğu gibi o zamanlarda da domuz ve sığır etini doldurma malzemesi olarak sıklıkla ikinci plana atardı. Almanya’da sosisler kalın, yumuşak ve yağlıydı. 1850’lerde “frank”in (İngilizce frank konuşma dilinde sosis anlamına gelmektedir) doğduğu yer de Almanya’ydı.</p>
				<p class="normal">1852’de Frankfurt’taki kasap locaları baharatlanmış, islenmiş ve neredeyse saydam, ince bir zarla sarılmış bir sosis takdim ettiler. Geleneğin takipçileri kasaplar bu eserlerine kendi memleketlerine istinaden “frankfurter” ismini taktılar. Kasaplar ayrıca kendi yeni ve modern sosislerinde hafif bir kavis oluşturdular. Alman folkloruna göre şekildeki bu değişiklik, daksund cinci bir köpeğin sahibi tarafından bir kasabın tatlı dille kandırılması üzerine gerçekleşti. Meslektaşlarını daksund biçiminde sosisin Frankfurtluların kalbini kazanacağı yönünde ikna ettiği varsayılmaktadır.</p>
				<p class="normal">1890’ların başlarında Coney Island hanları türlü türlü sıcak yemek servislerine başlayınca Feltman’ın turta işi rekabetten zarar gördü. Arkadaşları ona sıcak sandviç satmasını tavsiye ettiler, ancak küçük turta arabasının farklı yiyeceklere ve pişirme alet edevatına yeri yoktu. Bunun yerine turtacı kendi memleketinin sosisi frankfurterde, tek bir sıcak sandviçte uzmanlaşmaya karar verdi.</p>
  <p class="normal">El arabasına küçük bir kömür ızgarası yerleşteren Feltman sosisleri bir tencerede haşlıyor, geleneksel Alman süsleme malzemeleri hardal ve lahana turşusuyla servis ettiği ürünlerinin “frankfurter sandviçleri” adı altında reklamını yapıyordu. Sandviçlerin tutulması, Charles Feltman’ın Coney Island restoranını açmasını mümkün kıldı. Feltman’ın Bira Bahçesi ve eğlence yeri frankfurter ile özdeş hale geldi. İşleri giderek daha çok arttığından Feltman 1913’te Nathan Handwerker adlı bir genci rulo dilimleyici ve çırak olarak haftalığı on bir dolardan işe aldı. Bu girişim, sosisli sandviçin yavaş yavaş gelişen tarihinde yeni bir sayfa açacaktı.</p>
				<h2 class="indentmetinbold" id="calibre_toc_235">Hamburger:</h2>
				<p class="indentmetinbold">Ortaçağ, Asya</p>
				<p class="normal">Hamburgerin kökeni savaşçı Tatarlar olarak bilinen Mongol ve Türk kabileleri arasında popüler, bir Ortaçağ yiyeceğine dayanır: Rus steplerinde otlayan Asya sığırlarının düşük kaliteli, sert eti daha yenilebilir ve sindirilebilir hale getirilmek üzere lime lime doğranıyordu. İsimlerini Yunan mitolojisindeki cehennem kuyusu Tartarus’tan alan vahşi Tatarlar, karşılığında kendi isimlerini, çetin cevize çatmak manasına gelen İngilizce “catch a tartar” deyimine ve günümüzde genelde Fransızca <span class="ideitalik">steak tartare</span> adıyla bilinen kıyılmış çiğ et yemeği tatar bifteğine vermişlerdir. </p>
				<p class="normal"> Tatar bifteği on dördüncü yüzyıl öncesinde Rus Tatarlarınca Almanya’ya takdim edilmeden önce, henüz kapari ve çiğ yumurtalı bir gurme yemeği değildi. Almanlar kıyılmış düşük kalite eti bölgesel baharatlarla tatlandırdılar. Hem pişmiş hem de çiğ olarak sunulan yemek fakir sınıflar arasında bir standart haline geldi. “Hamburg bifteği” ismini ise bir liman şehri olan Hamburg’dan aldı.</p>
				<p class="normal"> Hamburg’a özgü ürün Almanya’yı iki yoldan terk edip vardığı yerlerde farklı isimler ve farklı hazırlama yöntemleri kazandı.</p>
				<p class="normal"> Gittiği yerlerden biri olan İngiltere’de on dokuzuncu yüzyıl yemek refromcusu ve doktor J. H. Salisbury yiyeceklerin sindirebilirliliklerini arttırmak için yemeden önce kıyılmalarını savunmaktaydı. Salisbury özellikle sıcak suyla yıkanmış bifteği günde üç kere yemenin sağlığa çok faydalı olduğuna inanmaktaydı. Dolayısıyla kalitesine bakmaksızın biftek doktorun meraklı takipçileri tarafından kıyma haline getirildi ve sandviçten ziyade bir tabakta servis edilen Hamburg bifteği Salisbury bifteği’ne dönüşüverdi.</p>
  <p class="normal"> 1880’lerde Hamburg bifteği Alman göçmenlerinin oluşturduğu dalgayla Amerika’ya ulaştı. Burada ismi “Hamburger bifteği” veyahut yalnızca “hamburger”di. Bu yassı köftenin tam olarak ne zaman ve neden sandiviçin içine girdiği ise bilinmemektedir. 1904 St. Louis Dünya Fuarı’nda ikram edildiğinde zaten ismi “Hamburg”a kısaltılmış bir sandviçti. McDonald’s’ın altın sarısı kemeri Hamburgerin kutsal mekânına açılan bir kapıya dönüşmeden otuz yıl kadar öncesinde White Castle restoran zinciri bu Tatar mirasını popülerleştirmişti.</p>
				<h2 class="indentmetinbold" id="calibre_toc_236">Sandviç:</h2>
				<p class="indentmetinbold">1760, İngiltere</p>
				<p class="normal">Sandviç Adaları (şimdiki Hawaii Adaları) gibi sandviçin kendisine de meşhur on sekizinci yüzyıl kumarbazı, Sandwich’in dördüncü kontu ve Amerikan Devrimi sırasında birinci deniz lordu İngiliz John Montagu’nun ismi verilmişti.</p>
				<p class="normal"> Montagu’nun görev süresinin ayırt edici özellikleri yolsuzluk, rüşvet ve kötü idareydi; kendi özel hayatı da örnek teşkil edecek derecede mükemmel sayılmazdı. Evli olmasına rağmen aynı zamanda dört çocuğunun annesi olan Margaret Reay’i metresi olarak tutmaktaydı. Yüksek askeri rütbesi nedeniyle İngiliz kâşif Kaptan James Cook Hawaii Takımadalarını keşfettiğinde adalar kontun onuruna adlandırıldı.</p>
				<p class="normal"> Islah olmaz bir kumarbaz olan Montagu yemek için bile kumar masasını terk etmeye yanaşmazdı. Kırk dört yaşında olduğu 1762’de İngiltere’nin dışişleri bakanıyken tam tamına yirmi dört saatini kumarda geçirirdi. Bu sırada kendisine ekmeğin arasına dilimlenmiş etlerin ve peynirlerin servis edilmesini emrediyordu. Böylelikle bir elinde yemeğini yerken diğeriyle oyun oynayabilmesini sağlayan bu yemek bir süreliğine kontun bir kumar markası işlevini gördü ve bu meşhur hadise de onun “sandviç” ismiyle tanınmasına vesile oldu. </p>
				<p class="normal"> Mantagu’nun sandviçi, ekmek dilimleri arasında servis edilen ilk yemek değildi. Hıristiyanlık öncesi dönemde Romalılar <span class="ideitalik">offula</span> dedikleri sandvice benzeyen hafif bir yemeğin öğün aralarında tadını çıkarırlardı. Belki Romalıların yemeği ekmek dilimleri arasında yemesi pek şaşırtıcı değildir; zira Romalılar antik dünyanın usta ekmek fırıncılarıydı. Yaklaşık yarım kilo gelen Roma’ya özgü bir somun ekmeğe tepecik şekli verilir ve iki farklı yolla pişirilirdi: “tava ekmeği” yani <span class="ideitalik">panis artopicius</span> olarak veya toprak bir kabın içerisinde fırına verilen “tencere ekmeği” <span class="ideitalik">panis testustis</span> olarak. MÖ ikinci yüzyıldaki tarihçiler Romalı kadınların fırınlardan şikâyetçi olduklarını ve ekmek pişirme işini azat edilmiş kölelere bıraktıklarını gözlemlemişlerdi.</p>
				<p class="normal">Ekmek ise MÖ 2600 dolaylarında Mısırlılar’ın arasından çıktı. Fırıncılar önemli bir keşifte bulunmuşlardı. Un çorbası denenun ve su tarifini hemen fırınlamadıklarında, daha ziyade başlangıçta mayalanmya bıraktıklarında meydana gelen ürün daha kabarık ve daha hafif bir ekmekti. Mayalanma keşfiyle Mısırlı fırıncılar kabiliyetlerini içlerine tam buğday ve ekşi mayalı ekmeklerin de dâhil olduğu elliden fazla farklı somun ekmek üretecek derecede geliştirdiler. </p>
  <p class="normal">Yüzyıllar sonra ise Vestfalyalı Almanlar ekşi mayalı bir çavdar ekmeği meydana getirecekler ve ona aşağılama maksatlı “gaz çıkarmak” anlamındaki <span class="ideitalik">pumpern</span> ve “şeytan, yaşlı Nick (Felemenk kökeni Nikken kelimesidir)” deyişine atıfla <span class="ideitalik">Nickel </span>kelimesini birleştirerek oluşturdukları “pumpernickel” (çavdar ekmeği) ismini vereceklerdi. “Pumpernickel”in ilk basılı örneği 1756’da Nugent isimli gezgin bir yazar tarafından kaleme alınmış <span class="ideitalik">Almanya Gezisi</span>’nde çıktı. Yazar Vesfalya somununun “unu elekten geçirmediklerinden kendi türünün en kabası, iyi pişmemiş ve kömür gibi simsiyah” olduğundan bahsetmişti. Ekşi mayalı çavdar ekmeğinin sindirilmesi o kadar zordu ki Şeytanın bile gaz kaçırmasına yol açabileceği söyleniyordu.</p>
				<h2 class="indentmetinbold" id="calibre_toc_237">Ketçap:</h2>
				<p class="indentmetinbold">MÖ 300, Roma</p>
				<p class="normal">Ketçabı tam anlamıyla bir domates bazlı sos olarak düşünsek de yüzyıllarca ketçap herhangi bir püre kıvamlı, çeşnili sos olarak tanımlanmaktaydı. Aynı zamanda uygarlığın en eski soslarından biriydi. İlk olarak MÖ 300’de Romalılarca hazırlanan <span class="ideitalik">liquamen</span> isimli ketçap sirke, yağ, biber ve kurutulmuş hamsi macunundan meydana geliyordu. Romalılar sosu balığın ve kuşların lezzetini arttırmak için kullanıyorlardı ve bazı kasabalar sos imalathaneleriyle nam salmıştı. Öte yandan Pompeii’nin kalıntıları arasında üstlerindeki yazı “Süzülmüş en iyi liquamen. Umbricus Agathopus’un fabrikasından” diye tercüme edilen küçük kavanozlar bulundu. </p>
				<p class="normal"> Roma püresinin kaydedilmiş en eski “ketçap” olmasına rağmen modern tarifimizin doğrudan öncüsü değildir. 1690’da Çinliler de balık ve kuş için keskin kokulu bir sos geliştirmişlerdi. Tuzlanmış balık, su kabuklusu ve baharatlardan meydana gelen salamuraya <span class="ideitalik">ke-tsiap</span> denmekteydi ve popülerliği tüm Malaya takımadaları boyunca yayıldığında ismi de <span class="ideitalik">kechap</span>’a dönüştü.</p>
				<p class="normal"> On sekizinci yüzyılın başlarında İngiliz denizciler Singapur ve Malezya’nın yerlilerinin <span class="ideitalik">kechap</span> kullandıklarını keşfettiler ve pürenin numunelerinden kendi memleketlerine getirdiler. İngiliz şefler sosu kopyalamaya teşebbüs ettiler, ancak Doğu’ya özgü baharatları bilmediklerinden mantar, ceviz ve salatalıklarla sosu kurtarmaya çalıştılar. Yanlış bir şekilde “ketchup” diye yazılan püre İngilziler’in favorisi haline geldi; 1748 tarihli bir Bayan Harrison tarafından yazılmış <span class="ideitalik">Ev İdarecisinin Cep Kitabı</span> adı altında popüler bir yemek kitabında ev kadını “hiçbir zaman sossuz kalmama” yönünde uyarılıyordu. İngiltere’de sos o kadar popülerdi ki Charles Dickens’ın Barnaby Rudge adlı kitabında “bol bol ketçaba bulanmış kuzu pirzolaları” karşısında ağzının suları akıyordu. Lord Byron ise şiiri “Beppo”da püreyi göklere çıkarıyordu.</p>
				<p class="normal"> Peki, neden ve ne zaman domatesler ketçaba dâhil olmuştu?</p>
				<p class="normal"> 1790 dolaylarında, New England’da.</p>
				<p class="normal"> Bundan daha önce olamaz, çünkü öncesinde koloniciler öldürücü köpek üzümü ve güzelavrat otunun botanik akrabası domatesin de zehirli olabileceğinden şüphe etmekteydiler. Öte yandan Aztekler <span class="ideitalik">tamatl</span> dedikleri domatesten (teknik olarak bir meyve) yetiştirmekteydiler. İspanyollar <span class="ideitalik">tomate</span> adını verdikleri bu üründen yanlarına örnekler almışlardı. Eski bitki bilimciler doğru bir biçimde domatesin, içinde bazı zehirli bitkilerin de yer aldığı (ama ayrıca patates ve patlıcan) <span class="ideitalik">Solanacea</span> familyasına mensup olduğunun farkına vardılar. İtalyanlar sonradan mutfaklarının vazgeçilmez bir parçası haline getirecekleri domatese “sağlıksız elma” anlamında <span class="ideitalik">mala insana</span> derlerdi. Yemek otoriteleri bitkinin aşinası olmayan çoğu toplumun büyük kırmızı meyveleri yerine zehirli olan yapraklarını yemiş oldukları sonucuna varmaktadırlar.</p>
				<p class="normal"> Amerika’da, Amerika Birleşik Devletleri’nde ilk domates yetiştirenlerden olan Thomas Jefferson’ının meyveyi aklayıp meşrulaştırdığına inanılmaktadır. “Tomato catsup (domates ketçabı)”un ilk tariflerinden biri 1792’de Richard Biggs’in kaleme aldığı <span class="ideitalik">Yeni Yemek Pişirme Sanatı</span> adlı kitapta çıktı. Domatesin ve ketçabın benimsenmesi yavaş yavaş gerçekleşse de 1800’lerin ortaları itibariyle meyve ve püresi mutfağın başlıca öğesi haline gelmişti. Günün popüler yemek kitaplarından Isabella Beeton’ın <span class="ideitalik">Ev İdaresi Kitabı, </span>ev kadınlarına<span class="ideitalik"> </span>“Lezzet veren malzeme deneyimli bir aşçı için en yararlı soslardan biridir ve hazırlanmasında zahmetten kaçınılmamalı” diye tavsiye etmekteydi.</p>
  <p class="normal"> Ancak ev yapımı ketçap çok fazla zaman almaktaydı. Domatesler yarı yarıya pişecek kadar haşlanmalı ve soyulmalıydı; püre devamlı olarak karıştırılmalıydı. Dolayısıyla 1876’da ev kadınlarının Alman asıllı Amerikalı şef ve iş adamı Henry Heinz’ın fabrikasından Amerika’nın ilk seri üretilmiş, şişelenmiş ketçabını almaya can atmaları pek şaşırtıcı sayılmaz. “Annem ve evlerdeki diğer kadınlar için mutlu bir ferahlık” diye tanıtımı yapılan Heinz Tomato Catsup geniş tabanlı, ince boyunlu, mantar tıpalı şişesiyle çabucak başarı yakaladı ve hem şişenin tasarımı hem de püre yüzyıldan fazla bir süredir neredeyse hiçbir değişime uğramamıştır. </p>
				<h2 class="indentmetinbold" id="calibre_toc_238">Mayonez</h2>
				<p class="normal">Çiğ yumurta akı ve zeytinyağından yapılan bir İspanyol sosu, on sekizinci yüzyıldan beri Balearik Adaları’ndan biri olan Minorka’da popülerdi. Komşu Mayorka misafir ettiği besteci Frédérick Chopin sayesinde ün kazanacakken Minorka Avrupa’da, numunesi adanın önemli limanı Mahón’dan Fransız dük Richeliue tarafından alınan sosuyla tanınacaktı.</p>
				<p class="normal">Richeliue Fransa’ya mütavazi bir şekilde “Mahón sosu” diye etiketlediği tarifle döndü. Fransız şeflerinin en iyi etler için ayrılmış yüksek kalite sos olarak benimsediği sosun ismi <span class="ideitalik">mahonnaise</span>’ye dönüştürüldü. 1800’lerde “mayonez” Amerika’ya geldiğinde bile ona hazırlanması zor, leziz bir Fransız buluşu gözüyle bakılıyordu.</p>
  <p class="normal"> İki gelişme üstün nitelikli sosu popüler bir sandviç malzemesine doğru bir değişime uğrattı: hazırlanmasını kolay hale getiren elektrikli blenderin ve şişelenmiş ucuz mayonezlerin ortaya çıkması. Manhatton’daki bir şarküterinin sahibi Almanya doğumlu Richard Hellman önceden karıştırılmış, kaliteli bir mayonez markasına yönelik bir pazarın mevcut olduğunu fark etti ve 1912’de yaklaşık yarım kiloluk tahta “teknelerde” kendi mayonezini satmaya başladı. Bir yıl sonra ürününü büyük cam kavonozlara koydu. Sosun, giderek sandviçlere ve hamburgerlere sürülen sıradan bir malzeme haline gelmesiyle; eski üstün nitelikli, egzotik Mahón sosu ışıltısını kaybetmeye başlaması, ironik olduğu kadar anlaşılırdır da.</p>
				<h2 class="indentmetinbold" id="calibre_toc_239">Makarna:</h2>
				<p class="indentmetinbold">MÖ 1000, Çin</p>
				<p class="normal"> Tarihe geçen şekliyle Polo kardeşler Niccolo, Maffeo ve Maffeo’nun oğlu Marco, yaklaşık olarak on üçüncü yüzyılın sonunda Çin’den Çin’e özgü erişte yemeği tarifleriyle beraber döndüler. Öte yandan 1343 itibariyle makarnanın spagetti benzeri erişte ve şalgam şeklinde ravioli formlarında İtalya’da tüketildiği kesin olarak bilinmektedir. 1343’te Boccacio’nun <span class="ideitalik">Decameron</span>’u basılmıştı. Bir salgın esnasında on günlük zamanı (dolayısıyla İtalyanca <span class="ideitalik">Decamerone</span> ismi “on gün” anlamındadır) geçirmek için bir grup Floransalının anlattığı varsayılan yüz tane hayal ürünü hikâyeden meydana gelen kitap sadece bu iki yemekten değil, aynı zamanda bir sos ve peynir süslemesinden de bahsediyor. “Sosisleri asmalarla bağladıkları Bengodi denilen bir bölgede adamların üzerinde bütün gün spagetti ve ravioli yaptıkları ve kısırlaştırılmış horoz etinin sosuyla yedikleri rendelenmiş parmesan peynirinden bir dağ mevcuttur.”</p>
				<p class="normal"> Yüzyıllarca makarnanın her çeşidi büyük bir emekle yuvarlandı, elle kesildi; bu da onun bugünkü gibi sıradan bir yemek haline gelmesini önledi. Spagetti makarnası büyük çapta ilk kez 1800’de Napoli’de vidalı preslerin yardımıyla üretildi. Uzun ip makarnalar güneşte kurumaları için dışarı asılırdı. 1830’a kadar hamur elle yoğruldu; 1830’da ise mekanik bir yoğurma teknesi icat edildi ve baştan sona tüm İtalya’da benimsendi.</p>
				<p class="normal"> Şişelenmiş spagetti ve konservelenmiş ravioli New York’ta aşçı olarak çalışan İtalyan asıllı Hector Boiardi’nin buluşu olarak Amerika’da ortaya çıktı. Amerikalıların İtalyan yemeklerini yeterince tanımadıklarına inanan Boiardi derhal bununla ilgili bir şey yapmaya karar verdi.</p>
  <p class="normal"> 1920’lerde Manhattan’ın Plaza Otelinin şef aşçısı olan Boiardi bir on yıl sonra isim olarak kendi soyadının Boy-ar-dee diye hecelere ayrılmış hâlini seçip kendi meşhur yemeklerini kavanozlamaya başladı. Pratik makarna yemekleri, A&amp;P yemek zincirinin yöneticilerinden John Hartford’ın dikkatini çekti ve çok geçmeden şef Boiardi’nin yemekleri bütün Amerika Birleşik Devletleri boyunca bakkal raflarındaki yerini aldı. </p>
				<h2 class="indentmetinbold" id="calibre_toc_240">Krep:</h2>
				<p class="indentmetinbold">MÖ 2600, Mısır</p>
				<p class="normal">Düz, sıcak bir taşın üzerinde pişirilen buğday unlu krep Mısırlılar’ın bildikleri bir yiyecekti ve mayasız ekmekten pek bir farkı yoktu. Gerçek anlamda fırınlamanın ortaya çıkmasından önce krepler ve ekmekler, yapışkan un bulamacının düz yapraklar halinde ocağın üzerinde pişirilmesinden ibaretti.</p>
				<p class="normal"> Mayalamanın MÖ 2600 dolaylarında keşfedilmesi, Mısırların bazı örnekleri günümüze kadar kalmış fırını icat etmelerine zemin hazırladı. Nil’in çamurundan meydana getirdikleri fırın, kesik bir koni biçiminde yukarı doğru sivriliyor ve içerisi yatay raflarla bölünüyordu. O dönemde ekmek, fırının içerisinde pişirilen ve kabaran mayalı bir un bulamacı hâline geldi. Öte yandan yassı bir ocağın üzerinde ısıtılan veya kızartılan un bulamacı krebin ta kendisiydi. Gerçi krep daha yüzyıllarca tavada pişirilmeyecekti.</p>
				<p class="normal"> Krep MS 461’de Büyük Perhiz’de günah çıkartma törenlerinin önemli bir parçası oluverdi. Günah çıkartma her yıl kutsal Büyük Perhiz dönemine bir hazırlık adı altında önceki yılın günahlarına yönelik itiraf ve kefaret pratiğinin icra edilmesiydi. Pazar, Pazartesi ve Günah Çıkartma Salısından (<span class="ideitalik">Mardi Gras</span>’ın kökeni- gerçek anlamı “şişko Salı”dır - Büyük Perhizin arife günü) meydana gelen üç günlük periyot Apurkurya (Shrovetide, tam anlamı günah çıkarma devresi) diye bilinir ve “Günah çıkarma keki” veya kreplerden meydana getirilmiş pankek yenmesiyle öne çıkardı. Krebin unu hayatın temelini, sütü masumiyeti ve yumurtası yeniden doğuşu sembolize etmekteydi.</p>
				<p class="normal"> Dokuzuncu yüzyılda Hıristiyan kilise kanunu etten sakınılmasını buyurduğunda krep etin yerini alarak daha da popülerleşti ve on üçüncü yüzyıl itibariyle bir Günah Çıkartma Salısı krep festivali İngiltere’de, Almanya’da ve İskandinavya’da geleneksel hâle geldi.</p>
				<p class="normal"> Günah çıkartacak cemaati çağıran kilise çanı “krep çanı” ve Günah Çıkartma Salısı da Krep Günü olarak bilinmeye başlandı. Poor Robin’nin Almanağından 1684 yılına yönelik bir şiir şöyle gidiyordu: “Ama dinle, krep çanı çalıyor / Ve kızartmalar müthiş kokuyor.”</p>
  <p class="normal"> Batı Avrupa’daki en meşhur krep çanı İngiltere’nin Olney şehrindeki Azis Peter ve Aziz Paul Kilisesininkiydi. İngiliz geleneğine göre beşinci yüzyılda Olneyli bir kadın tam krep yapıyorken çanlar çaldığında istemeden elinde kızartma tavası ve içindeki malzemelerle kiliseye koştu. Bu hikâye kasaba kadınlarının yol boyunca tavalarda krepleri havada çevirerek kiliseye kadar koştukları yıllık bir yarışa dönüştü ve söz konusu yarış günümüze kadar geldi. 1950’de Kansas’ın Liberal şehrinden yerel Gençlik Ticaret Odası (JC) üyesi bir grup Amerikalı kadın İngiliz krep yarışından esinlenerek kendi versiyonlarını sahnelediler.</p>
				<h2 class="indentmetinbold" id="calibre_toc_241">Turta:</h2>
				<p class="indentmetinbold">MÖ 5. Yüzyıl, Yunanistan</p>
				<p class="normal">Ekmek ve pasta pişirme, Eski Mısır’da başlamış olsa bile medeniyetin ilk fırıncılarının aklına hiçbir zaman hamuru et, balık veya meyveyle doldurmak gibi bir fikir gelmemişti. Bu mutfak gelişmesi, hamuru sadece altında yer alan <span class="ideitalik">artocreas</span> adı altındaki karışık etli turtanın yüz yıllarca var olduğu eski Yunanistan’da ortaya çıktı. Bu eski turtalar günümüzdekilerden iki özellikleriyle ayrılmaktadır: üstlerinde hamur tabakası yoktu ve turtayı doldurdukları malzemeler hiçbir zaman meyve veya krema değil, yalnızca et veya balıktı.</p>
				<p class="normal"> İki hamur tabakasıyla yapılan ilk turtalar Romalılarca pişirildi. MÖ ikinci yüzyılda çiftçilik üzerine <span class="ideitalik">De Agricultura </span>isimli bir tez yazmış Romalı Devlet adamı İhtiyar Cato lezzetli yiyeceklere bayılırdı ve döneminin en popüler turtası <span class="ideitalik">placenta</span>’nın tarifini bile yazmıştı. Hamurda çavdar ve buğday unu kullanılırdı; doldurma malzemesi bal, baharatlar ve koyun sütünden yapılmış peynirden meydana gelirdi ve turta yağ ile kaplandıktan sonra hoş kokulu defne ağacı yapraklarının üzerinde pişirilirdi.</p>
				<p class="normal"> Meyveli turtaya ilişkin ilk Batılı örnek –ve gerçek bir tatlı turtaya- şaşırtıcı bir biçimde tarihin geç bir zamanında karşımıza çıkmaktadır: on altıncı yüzyılda İngiltere Kraliçesi I. Elizabeth’in hükümdarlığı döneminde. Evlerinde insanlar turtalarını elma, şeftali gibi meyvelerle hazırlayabiliyorken kraliçe et veya balık gibi geleneksel malzemelerin yerine çekirdekleri çıkarılıp muhafaza edilmiş kirazların kullanılmasını rica ediyordu. Elizabeth döneminden önce “turtanın İngilizce karşılığı olan “pie” etli turta anlamına gelmekte ve bir öğünün ana yemeğini oluşturmaktaydı. Kelimenin türemiş olduğu <span class="ideitalik">pi </span>ifadesi bir şeylerin karışımı anlamına gelmekteydi.</p>
  <p class="normal"> Meyveli tatlı turta ortaya çıkar çıkmaz örnekleri de, doldurma malzemeleri de hızla çoğaldı. İlginçtir ki (belki de kraliçenin rehberliğinde) başlangıçta tercih edilen malzemeler kesilmiş büyük meyveler değil; daha ziyade küçük meyvelerdi. Mesela 1610’larda İngilizler mavi yemişi andıran ancak on tane tohumu olan koyu mavi yabanmersinini tercih etmekteydiler.</p>
				<h2 class="indentmetinbold" id="calibre_toc_242">Kurabiye:</h2>
				<p class="indentmetinbold">MÖ 3.Yüzyıl, Roma</p>
				<p class="normal">Günümüzün kurabiyeleri gevrek veya çiğnenmesi zor, yuvarlak veya oval, sade veya yemişlerle, kuru üzümle, çikolata parçacıklarıyla süslüdür. Antik geçmişte ise böyle seçenekler mevcut değildi; kurabiye “çifte pişirilmiş”, sert, az tatlı, ince, kare şeklinde, mayasız bir bisküviden ibaretti. .Kurabiyenin kökeni ve evrimi tarih boyunca aldığı isimlerde aşikârdır.</p>
				<p class="normal"> Kurabiye MÖ üçüncü yüzyıl dolaylarında, ekmek ve kekle kıyaslandığında daha kuru olduğu için Latince “çifte pişirilmiş” anlamındaki <span class="ideitalik">bis coctum </span>adı altında, gofret benzeri bir bisküvi olarak Roma’da ortaya çıktı. Romalılar bu “gofreti”, yumuşatmak için çoğunlukla şaraba bandırırlardı.</p>
				<p class="normal"> Öte yandan kırıldığında “çıtırdadığından” Orta İngilizce’deki yansımalı <span class="ideitalik">craken</span> ismini almasına vesile olan tam anlamıyla gofretin sertliği ve gevrekliğiydi. <span class="ideitalik">Craken </span>Roma’ya özgü kurabiyenin yakından benzediği modern yiyeceğe, kavramda önemli ölçüde yaklaşarak “kraker (İngilizce karşılı cracker)”e dönüştü. Ne <span class="ideitalik">bis coctum</span> ne de <span class="ideitalik">craken </span>tatlı ihtiyacını karşılamada yeterli olsa da, her ikisi de antik dünyada son derece popüler yiyeceklerdi. Çünkü düşük nem içerikleri, raftaki ömürlerini uzatarak etkili bir biçimde koruyucu vazifesi görüyordu. Yüzyıllarca turtaların etli turtadan ibaret kalması gibi, kurabiyeler de sade biskivüler olarak kaldı. Tatlılık Ortaçağ’ın sonrasına kadar bir kurabiye özelliği haline gelmedi.</p>
				<p class="normal"> Modern kurabiyenin İngilizce karşılığı olan cookie’nin büyük Felemenk pastası <span class="ideitalik">koek</span>’in küçültme ekini aldığı küçük, tatlı Felemenk düğün pastası anlamındaki <span class="ideitalik">koekje</span>’den türediğine inanılmaktadır. Çok sayıda varyasyonu yapılan ve hiçbir zaman iki kere pişirilmeyen, diğer yandan daha tatlı, yumuşak ve nemli olan <span class="ideitalik">koekje </span>kökenbilimcilerin söylediğine göre bize cookie yani kurabiye kelimesini ve muhtemelen de tatlının kendisini verdi.</p>
  <p class="normal"> Amerika’da “cooky” ve “cookie” kelimeleri 1700’lerin başlarında konuşma diline girdi. Ancak tatlının yazılı tarihinde diğer yiyeceklerinkiyle karşılaştırıldığında epey sınırlı kaldı. Zira kurabiyeler yaklaşık bir yüzyıl kadar öncesine kadar -markalı tatlılar bir yana- gerçek anlamıyla popüler hâle gelmedi. Göreceğimiz gibi eski ticari başarıların bazıları bugün hâlâ satmaya devam etmektedir.</p>
				<h2 class="indentmetinbold" id="calibre_toc_243">Donut:</h2>
				<p class="indentmetinbold">16. Yüzyıl, Hollanda</p>
				<p class="normal"> İki yüz elli yıldan fazla bir süre Felemenk fırıncıların buluşu donutların ortalarında delikleri mevcut değildi. Delik, takdim edilir edilmez tatlının şeklinin yeniden tanımlanmasına yol açan bir Amerikan yeniliğiydi.</p>
				<p class="normal">Bol yağda kızartılan donut on altıncı yüzyılda Hollanda’da ortaya çıktı. Çok yağlı olduğundan “yağlı pasta” anlamında <span class="ideitalik">olykoek</span> diye adlandırılmıştı. Tatlandırılmış hamurdan yapılan yağlı pasta Amerika’ya 1600’lerin ilk yirmi yılında Hollanda’da yaşamış Hacılar tarafından getirildi. Ceviz büyüklüğünde, küçük, yuvarlak, yağlı pasta New England’da “dough nut (hamur yemişi)” ismini aldı. Ona benzeyen yine Hollanda’ya özgü burmalı, yumurtalı kızartılmış hamur ise “kıvrılmak” anlamına gelen Felemenkçe <span class="ideitalik">krullen</span> sözcüğünden türemiş cruller adıyla bilinmeye başlandı.</p>
  <p class="normal"> Donutun ortasındaki delik, on dokuzuncu yüzyılın ilk yarısında Pennsylvania Hollandalıları’nın ve daha da doğuda New Englandlı bir denizcinin birbirinden bağımsız buluşları olarak ortaya çıktı. Maine eyaletinden bir kaptan olan Hanson Gregory’nin 1847’de artan yüzey alanının aynı biçimde kızartılmasına olanak verip hamurun daha sulu olan ortasını elimine etmesi gibi pratik bir nedenden ötürü (aynı neden Pennsylvania Hollandalılarıca da öne sürülmüştür) annesinin donutlarına delikler açtığı söylenmektedir. Günmüzde Gregory’nin yapmış olduğu bu katkı memleketi olan Maine’in Rockport kasabasında bronz bir plaketle anılmaktadır. Bu da Amerika’da şöhretin hiçbir şey icat etmeyerek de kazanılabilceğinin somut bir örneğidir.</p>
				<h2 class="indentmetinbold" id="calibre_toc_244">Sakız:</h2>
				<p class="indentmetinbold">1860’lar, Staten Adası, New York</p>
				<p class="normal"> Sakız çiğnemek çene kaslarını çalıştırarak yüz gerginliğini rahatlatmakta ve böylece genel bir bedensel gevşeme hissi verebilmektedir. Sakız, Amerika Birleşik Devletleri Silahlı Kuvvetlerinin sahra ve muharebe rasyonlarının bir parçasıdır ve askerler ulusal ortalamanın beş katı daha fazla sakız tüketmektedir. Dolayısıyla sakız çiğneme fenomeninden sorumlu kişinin de bir general olması gayet yerindedir: Alamo’daki katliamın sorumlusu olan ve nefret edilen Meksikalı komutan Antonio López de Santa Anna…</p>
				<p class="normal"> Santa Anna’nın sakız çiğnemek için nedeni vardı.</p>
				<p class="normal"> 1830’larda Teksas Meksika’dan bağımsızlığını ilan etmeye kalkıştığında beş bin kişilik bir Meksika ordusu Santa Anna’nın kumandası altında San Antonio kasabasına saldırdı. Garnizonu meydana getiren yüz elli Teksaslı Alamo Kalesi’ne geri çekildi. Meksikalı general ve adamları, kaleye hücum edip iki kadın ve iki çocuk haricinde herkesi öldürdüler. Birkaç hafta sonra “Alamo’yu unutma!” savaş narasıyla bir araya gelen Amerikan kuvvetleri General Sam Houston’un komutası altında Santa Anna’yı yenilgiye uğrattı ve Meksika’yı Teksas’ın Meksika’dan ayrılmasını kabul etmeye mecbur bıraktı. Teksas 1845’te Amerika’nın bir eyaleti oldu. Savaş suçları nedeniyle idam edilmeyen komutanlardan biri olan Santa Anna ise New York’un Staten Adası’na yerleşti.</p>
				<p class="normal"> Sürgün general, beraberinde Meksika ormanlarından sapodilla ağacının sütümsü özsuyunun diğer deyişle lateksinin kurutulmasıyla elde edilmiş sakızlardan bir yığın dolusu getirdi. Azteklerin <span class="ideitalik">chictli</span> diye adlandırdıkları tatsız reçine Santa Anna’nın favori bir “cikleti” olmuştu. Staten Adası’nda eski general yerel bir fotoğrafçı ve mucit Thomas Adams’a sakızı tanıttı. Adams çok miktarda reçine ithal etti, sonra bunu kimyasal olarak ucuz bir sentetik kastiğe dönüştürmeyi denedi, ancak başarısız oldu. Oğlu Horatio’nun aynı Santa Anna gibi ciklet çiğnemekten büyük bir zevk aldığını anımsayan Adams, bu iş uğruna yatırdığı paranın bir kısmını telafi etmek amacıyla sakızı o zamanlar çiklet olarak satılan parafin topaklarına bir alternatif olarak pazarlamaya karar verdi.</p>
				<p class="normal"> Thomas Adams’ın ilk küçük ve tatsız sakızları 1871 Şubatında New Jersey’nin Hoboken şehrindeki bir eczanede tanesi bir peniden satışa sunuldu. “Adams New York Gum” etiketli bir kutunun içine konmuş ambalajsız sakızlar Adams’ın gezgin bir satıcı olan oğullarından biri tarafından Doğu Yakası boyunca satıldı. Sakızın parafinden kat kat üstün olduğu ortaya çıktı ve çok geçmeden eczacı bir penilik uzunlukta kırabilsin diye çentiklenmiş uzun, ince şeritler hâlinde pazara sunuldu. Sakız, çene egzersizini mümkün kılan karamelanın kıvamına sahipti.</p>
				<p class="normal">1875’te sakızı tatlandıran ilk kişi Louisville, Kentucky’den eczacı John Colgan’dı. Colgan sakıza şekerlerde kullanılan kiraz veya nane yağları yerine 1870’lerde çocukların standart bir öksürük şurubu olarak aşinası olduğu Güney Amerika’nın <span class="ideitalik">Myroxylon toluiferum</span> ağacının kabuğundan elde edilen güzel kokulu ve şifalı tolu pelesengini ilâve etti. Taffy-Tolu diye adlandırdığı sakızının başarısı başka bir sürü tatlandırılmış çikletin ortaya çıkmasına da vesile oldu.</p>
				<p class="normal">Thomas Adams bir <span class="ideitalik">sassafras sakızı</span>nı, sonra da bugün en eski tatlandırılmış sakız niteliğinde halen piyasada mevcut olan Black Jack isimli <span class="ideitalik">meyan kökü özlü sakızı</span> satışa sundu. 1880’de Ohio eyaletinin Cleveland şehrinden bir imalatçı endüstrinin en popüler tatlarından biri haline gelecek naneli sakızı piyasaya sürdü. Bir on yıl içerisinde de Adams bir ilke daha imza attı: sakız satış otomatı. New York şehrinin tren platformlarına karışık meyve aromalı sakız toplarından satmak üzere bu makinelerden yerleştirildi.</p>
				<p class="normal">1890’larda modern üretim, ambalajlama ve reklamcılık sayesinde sakız tam anlamıyla popüler hale geldi. Bu teknolojiye önayak olan kişi ise sabun satıcılığından dönme sakız üreticisi William Wrigley, Jr’dı. </p>
				<p class="normal">Wrigley ilk iki markası Lotta Gum ve Vassar çok geçmeden unutuldu. Ancak 1892’de Amerika’nın yeni yüyılın başında en çok satan sakızları haline gelen Wrigley’s Spearmint ile Juicy Fruit isimli sakızları sundu. Wrigley yorulmak bilmez bir sakız reklamcısıydı. </p>
  <p class="normal"> Sakız çiğnemenin bir sürü seveni olduğu gibi aleyhtarları da vardı. Bu eylem tutucular için bir günah, enfiyeciler için bir efeminelikti. Öğretmenler ise onun çocukların derslerdeki konsantrasyonunu bozduğunu iddia ediyorlardı. Ebeveynler sakızı yutmanın bağırsak tıkanıklığına yol açtığı yönünde uyarılarda bulunuyorlarken, doktorlar aşırı derecede sakız çiğnemenin tükürük bezlerini kuruttuğuna inanıyorlardı. 1932’de alternatif akım kullanan elektrik sisteminin mucidi, mühendislik dehası Nikolas Tesla ciddiyetle bu mesele hakkındaki görüşünü ifade etti: “Tükürük bezlerinin tüketilmesiyle sakız bir sürü aptal kurbanını mezara gömmektedir.”</p>
				<h2 class="indentmetinbold" id="calibre_toc_245">Çikletler ve Balonlu Çiklet</h2>
				<p class="normal">1880’lerde henüz filizlenmeye başlayan sakız işine, her birinin bir endüstri klasiğiyle sonuçlanacak farklı hedefleri olan Frank ve Henry Fleer adlı kardeşler de girmişti.</p>
				<p class="normal"> Frank Fleer yüksek yüzey gerilimine ve büyük balonların şişirilebileceği esnekliğe sahip bir sakız yaratmanın peşindeydi. Sakızın elastikiyeti çok önemli bir parametreydi; düşük elastikiyette patlayan balon geri çekilemeden çeneye ve burna yapışık kalır; yüksek elastikiyette ise sakızın kütlesi ağza geri çekilebilir. Dilin sürçmesine neden olabilen Blibber-Blubber Bubble Gum adlı sakız Frank Fleer’in ilk balonlu ciklet teşebbüsüydü, ancak büyük bir balon elde etmeden önce patlayıverdiğinden başarısız oldu. Ayrıca sakız fazlasıyla “ıslak”tı, zira patlayan balonu doğrudan cilde yapışıveriyordu.</p>
  <p class="normal"> Henry Fleer ise başka bir sorunla uğraşıyordu: sakız tanelerini sarmalayacak gevrek beyaz bir şeker geliştirme. Ancak Henry’nin işi daha kolaydı ve 1910’larda ürünü Chiclets adı altında piyasaya çıktı. Kardeşi Frank ise 1928’e kadar eski ürününün iki katı büyüklüğünde balonların şişirilmesine imkân veren dayanıklı, “kuru” bir sakız üretmeyi başaramadı. 1928’de ise Double Bubble her yaştan Amerikalı tarafından hemencecik tutuldu. Öte yandan İkinci Dünya Savaşı sırasında Amerikalı erlerin Alaska’nın Eskimo halkına takdim ettiği sakızın Eskimoların yüzyıllarca eskiye dayanan geleneksel çikleti, balina yağını yerinden etmesi Frank Fleer’i daha fazla memnun etti.</p>
				<h2 class="indentmetinbold" id="calibre_toc_246">Dondurma:</h2>
				<p class="indentmetinbold">MÖ 2000, Çin</p>
				<p class="normal">Dondurma, ilk zamanlar topaksız donmuş kremadan öte macun kıvamında buzlu sütten ibaret olsa da, dört bin yıl önce Çin’de ortaya çıkar çıkmaz bir tatlı fenomeni haline geldi. </p>
				<p class="normal">Antik tarihin o döneminde çiftlik hayvanlarını sağma Çin’de henüz yeni başlamıştı ve süt çok değerli bir ticari maldı. Asilzadelerin favorisi çok pişmiş pirinç, baharat ve sütten meydana gelen ve karın içerisine donması için bırakılan bir yiyecekti. Bu buzlu sütün, muazzam zenginliğin bir sembolü olduğu düşünülürdü.</p>
				<p class="normal"> Çinliler donmuş yiyecekler hazırlamada daha da ustalaştıkça –dağların tepelerinden getirdikleri karları muhafaza ediyorlardı- meyveli dondurmalar da geliştirmeye başladılar. Çoğunlukla meyvenin püresini de barındıran meyve suyu ya karla karıştırılıyor, ya da buzlu süte ilâve ediliyordu. On üçüncü yüzyıl itibariyle Pekin sokaklarında el arabalarından satılan çeşit çeşit buzlu tatlı mevcuttu. </p>
				<p class="normal">Çin’den sonra buzlu süt ve meyveli dondurma on dördüncü yüzyılda ya Marco Polo, ya da Tuskanalı pastacı Bernardo Buontalenti aracılığıyla (İtalya’ya dondurmayı kimin getirdiği kesin olarak bilinmemektedir) İtalya’da ortaya çıktı. Avrupa’ya özgü tarifleri gizli tutulup zenginlere hazırlanmak üzere aşçılarca korunmaktaydı. Buzların yeraltı mahzenlerinde yaz kullanımı için depolanmasıyla soğutma masraflı bir iş olduğundan buzlu tatlıların tadına ancak zenginler bakabiliyordu.</p>
				<p class="normal"> Donmuş tatlılar İtalya’dan Fransa’ya geçti. Venedikli Catherine de” Medici 1533’te müstakbel Fransa kralı II. Henry ile evlendiğinde Batı Avrupa’nın geri kalan kısmına ülkesinin mutfakta ne kadar ileri olduğunu göstermek için meyveli dondurmaları kullandı. Otuz gün otuz gece süren düğünleri boyunca Medici’nin pastacıları limon, ıhlamur, portakal, kiraz ve yabani çilek gibi tatlarla her gün farklı bir dondurma servis ettiler. Aynı zamanda Medici, Fransa’yı Çin’in buzlu sütünden daha çok modern dondurmaya benzeyen yoğun kıvamlı, tatlandırılmış ve yarı donmuş bir tatlıyla da tanıştırdı.</p>
				<p class="normal"> Dondurma teknik bakımından ilerlemenin bir sonucu olarak 1560’larda büyük miktarlarda tamamen dondurulabilir hâle geldi. Roma’da yaşayan İspanyol doktor Blasius Villafranca, kar veya buz banyosuna güherçile katıldığı takdirde karışımın donma noktasına hızlı bir şekilde ulaşılabileceğini keşfetti. Floransalı pastacılar dünyanın ilk iyice donmuş kremalı dondurmalarını üretmeye başladılar. Bir on yıl içerisinde eşmerkezli yarım küre biçiminde ve değişik tatlarda bir tatlı <span class="ideitalik">bombe glacée</span> adı altında Fransa’ya tanıtıldı.</p>
  <p class="normal">Avrupa’nın farklı yerlerine yerleşen İtalyan göçmenler buz soğutmalı el arabalarında dondurmalar ve buzlar satarlarken, tatlılar halkın da erişebileceği bir duruma gelmiş oldu. 1870 itibariyle İtalyan dondurma satıcısı Londra sokaklarında alışılageldik bir görüntü oluşturmaktaydı. Devamlı “<span class="ideitalik">Ecco un poco</span> (İşte bir küçük)” diye bağırdığından kendisine İngiliz çocuklar ”hokus pokus “ adamı derlerdi. Amerika’da bile bir dondurma satıcısı 1920’lere kadar bu isimle bilindi. </p>
				<h2 class="indentmetinbold" id="calibre_toc_247">Dondurma Külahı:</h2>
				<p class="indentmetinbold">1904, St. Louis, Missouri</p>
				<p class="normal">Dondurma yüzyıllarca fincan tabaklarında servis edildi ya da waffle’ların üstlerine dolduruldu. Ancak yenebilir bir hamur külahının mevcudiyetine dair 1904’teki St. Louis Dünya Fuarı’na kadar bir delile rastlanmamıştır. Louisiana’nın Satın Alımı’nın yüzüncü yılını anma dolayısıyla organize edilen fuar on beş milyon dolara mal oldu (Louisiana’yı almak için ödenen parayla aynı). Fuarda John Philip Sousa Askeri Bandosu ve elektrikle ilk kez yemek pişirme gösterisi gibi bir sürü ilgi çekici özel etkinlik mevcuttu. Ayrıca fuar on üç milyon ziyaterçisine bir sürü yemek ikramında da bulundu. Aynı alanda waffle uzmanı Suriyeli fırıncı Ernest Hamwi ile Fransız asıllı Amerikalı dondurmacı Arnold Fornachou yan yana yer almaktaydı.</p>
				<p class="normal"> İşte efsane şimdi devreye girmektedir.</p>
				<p class="normal"> Hikâyenin bir versiyonuna göre saat tamircisi olmak üzere eğitim gören genç Fornachou, kâğıt dondurma tabakları tükendiğinden Hamwi’nin waffle’lerinden birini koni haline getirdi ve bir sansasyon yarattı. Öteki versiyonda ise başrolde Ernst Hamwi yer almaktaydı. Şam’dan göç etmiş hamur işi aşçısı Hamwi fuar müşterilerine zalabia isimli üzerine şeker serpilmiş bisküvi inceliğinde bir Pers tatlısı sunuyordu. Hamwi’nin Fornachou’nun yardımına sarılmış zalabialarla koştuğu varsayılmaktadır.</p>
				<p class="normal"> Öte yandan günün bazı gazete haberleri açık bir şekilde dondurma külahlarının, diğer deyişle “Dünya Fuarı Bereket Boynuzu”’nun, St. Louis fuarının alışıldık bir manzarası hâline geldiğini kaydetmiştir. Külahlar 1912’ye kadar elle sarıldı. 1912’de ise Oregon eyaletinin Portland şehrinden Frederick Bruckman adlı bir mucit bu işi yapan bir makinenin patentini aldı. Amerika Birleşik Devletleri’nde on yıldan biraz daha fazla bir süre içerisinde dondurmanın üçte biri külahların üzerinde tüketilir hâle geldi.</p>
		</body>
</html>