<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Piraye</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block13">İkinci Bölüm</h1>

  <p class="block14">Diyarbakır...</p>

  <p class="block14">Dar bir eşikten geçip geldim sana.</p>

  <p class="block14">Huzurundayım.</p>

  <p class="block14">Hoşgörü kapını açık tut.</p>

  <p class="block14">Bil ki, direnmem sana değildi. Altın tepside sunulan acı şerbetti beni ürküten.</p>

  <p class="block14">Devrimci ruha sahip Piraye'nin İstanbul'dan kopmak istememesini yadırgama. Anadolu'nun en ücra köşelerine bile koşarak gidecek yüreğe sahipti o.</p>

  <p class="block14">Ona ters düşen Diyarbakır değil, Diyarbakır konaklarına gelin olmak.</p>

  <p class="block14">Ağalığa, beyliğe kulaklarını tıkamış, halktan yana, özgürlük âşığı, yüzü insana dönük; ama deneyimsiz, toy, gencecik bir kız...</p>

  <p class="block14">Anlamaya çalış onu.</p>

  <p class="block14">Küçücük bir kum tanesi, bedenine yerleşen. Ya özümseyeceksin ya da irinleşecek derinliklerinde. Sancılı kıvranışlarla atıvereceksin uzaklara. Geldiği yere, belki de bambaşka diyarlara savrulup gidecek.</p>

  <p class="block14">Onun sende kalmasını sağla.</p>

  <p class="block14">Kol kanat ger gurbetten gelmiş konuğuna.</p>

  <p class="block14">Kendinden bil, benimse...</p>

  <p class="block14">Seviyorum seni Diyarbakır.</p>

  <p class="block14">Tanıdığım kadarınla etkiledin beni. Kültürünün derinliklerinde gizlenmiş farklı bir şeyler var. Onları bulup çıkarmama yardım et.</p>

  <p class="block14">Ki, seninle bütünleşebileyim. Kayıtsız şartsız dost olalım...</p>

  <p class="block14">Güçlüsün sen!</p>

  <p class="block14">Yanımda atan yürekleri yumuşak kıl. Beni örselemelerine izin verme.</p>

  <p class="block14">Art niyetsiz, silahsız, savunmasız; öylece geldim huzuruna. Düşman gibi belleme beni.</p>

  <p class="block14">Efsaneler kenti, güzel Diyarbakır...</p>

  <p class="block14">Yaşanası sevdalardan mahrum koyma bizi.</p>

  <p class="block14">Başka diyarlarda filizlenmiş sevgileri yabancılamak yakışmaz sana.</p>

  <p class="block14">Beklentilerimi boşa çıkarma.</p>

  <p class="block14">Anlı şanlı Diyarbakır, bir Piraye'yi barındıramadı, dedirtme kendine.</p>

  <p class="block14">Kollarındayım artık. Dostun olmaya geldim.</p>

  <p class="block14">Gülen yüzünle bak bana.</p>

  <p class="block14">Kuş kanadının rüzgârıyla bile savruluverecek, narin bir beden var karşında. Bir fisken yıkar onu... Acı sözün kavurur.</p>

  <p class="block14">Sana yaraşır konukseverliğini esirgeme ondan.</p>

  <p class="block14">Her şey senin ellerinde...</p>

  <p class="block14">Unutma.</p>

  <p class="block14">Artukoğlu konağında çok iyi karşılanıyoruz. Tüm aile salonda oturmuş, bizi bekliyor.</p>

  <p class="block14">Çaylarımızı içerken, çektiğimiz fotoğrafları gösteriyor Haşim. Benim havuzdaki pozlarımı gören Lamia Hanımın yüzü asılıyor.</p>

  <p class="block14">"Suya girdin ha!" diye hafiften azarlıyor beni. "Umarım üşütmemişsindir."</p>

  <p class="block14">Naran'a dönüyor.</p>

  <p class="block14">"Büyük dolabın alt çekmecesinde yün çoraplar olacak... Yengene getir de ayaklarını sıcak tutsun."</p>

  <p class="block14">Yaz günü, Diyarbakır sıcağında, yün çorapların düşüncesi bile sırtımdan ter boşanmasına yetiyor.</p>

  <p class="block14">Ne sanıyor bunlar beni? Arızalanırsa, ürün vermeyi aksatacağından korkulan bir kuluçka makinesi mi?</p>

  <p class="block14">Naran'ın getirdiği yün çorapları alıp, "Eşyalarımı yerleştireyim," diye kapıya doğru yürüyorum.</p>

  <p class="block14">Haşim de peşimden geliyor.</p>

  <p class="block14">"Aldırma," diyor merdivenleri çıkarken. "Aklı fikri, doğacak bebekte onların. Dinler görün, ama duyma..."</p>

  <p class="block14">Yeşil gelin odasında, bundan sonraki günlerimizi, gecelerimizi paylaşacağımız biricik sığınağımızda, ilk kez baş başayız Haşim'le.</p>

  <p class="block14">Henüz bavulları açmaya fırsat bulamadan kapıyı tıkırdatıyor birileri.</p>

  <p class="block14">Kim olabilir, gibisine bakıyorum Haşim'e. Bilmediğini anlatır bir ifadeyle omuz silkiyor.</p>

  <p class="block14">Kapıyı aralıyor... Reyyan ablayla kocası.</p>

  <p class="block14">Cevdet enişte, bir baş işaretiyle Haşim'i dışarıya çağırıyor. Reyyan abla da içeri girip kapıyı kapatıyor.</p>

  <p class="block14">"Cevdet, Haşim'in sağdıcı," diyor. "Diyarbakır'da önemli bir görevi yüklenir sağdıçlar."</p>

  <p class="block14">Susuyor. Sağdıç karısı olarak, ona düşen görevler de var galiba.</p>

  <p class="block14">"Nasıl geçti ilk gece?"</p>

  <p class="block14">"İyi," diyorum başım önümde. "Olması gerektiği gibi."</p>

  <p class="block14">"Sorun yok yani."</p>

  <p class="block14">"Yok."</p>

  <p class="block14">Umursamazlıkla kızgınlık arasında gelgit yaşıyorum.</p>

  <p class="block14">Buna da şükür, diye düşünüyorum. Gerdek odasının kapısında kanlı çarşaf bekleyen bir zihniyetin temsilcilerinin, konuya bu denli yumuşak yaklaşmaları övgüye değer.</p>

  <p class="block14">Reyyan abla, beklediği yanıtı almanın huzuruyla odadan çıkıyor.</p>

  <p class="block14">Az sonra, kıpkırmızı bir yüzle içeri giriyor Haşim. Onun sınavı, benimkinden daha çetin geçmiş anlaşılan.</p>

  <p class="block14">Erkek erkeğe, iki kişi arasındaki en özel dakikaların konuşulmasının ne anlamı var; beklenenin dışında bir durum yaşanmış olsa bile, bundan kime ne?</p>

  <p class="block14">Bunları beynime sığdırmakta zorlanıyorum.</p>

  <p class="block14">***</p>

  <p class="block14">"Yarın gelinimin yedisi, bekliyorum." "Piraye'nin yedisi, öğleden sonra konağa buyurun..." Lamia Hanım sabahtan beri, kaçıncı kezdir aynı şeyleri yineliyor telefonda.</p>

  <p class="block14">Bana da açıklamasını yapıyor.</p>

  <p class="block14">"Gelinin yedisi, yani gerdeğin üzerinden geçen yedinci gün çok önemlidir bizde. İkinci bir düğün de diyebilirsin buna. Ya da gelinin yüz akının kutlanması... Eş dost, akraba; düğüne gelen, gelmeyen herkes çağrılır. Geline mutluluk dilemek için toplanılır, yemekler yenilir, kadın kadına doyasıya eğlenilir." İlginç. Ama bu tür ilginçliklere çoktan alıştım artık.</p>

  <p class="block14">Bir haftalık aradan sonra, muayenehaneye gidiyor Haşim. Kenan Bey de bir arkadaşının dükkânında oturmak üzere, zorunlu olarak evden ayrılıyor.</p>

  <p class="block14">Bugünün özelliği, erkeklerinden arınmış bir evi gerektiriyor çünkü.</p>

  <p class="block14">Tüm ilginin benim üzerimde toplanacağını göz önüne alarak, ne giyeceğime karar vermeye çalışıyorum.</p>

  <p class="block14">Lamia Hanımın sözleri beni bu zahmetten kurtarıyor.</p>

  <p class="block14">"Gelinliğini giyeceksin!"</p>

  <p class="block14">Demek âdet böyle... Düğünün üzerinden yedi gün geçtikten sonra, yeniden; saflığın, temizliğin, yüz akının simgesi olan beyazlara bürünmenin, amaçlarına ters düştüğünün ayrımında bile değiller. Onların düşüncesi bu doğrultuda olunca, ben de karşı çıkamıyorum haliyle. Kendileri bilirler...</p>

  <p class="block14">Gelinlikli, duvaklı, gerdeğe yeni girecek bir gelin gibi hazırlayıp, salonun ortasındaki sandalyeye oturtuyorlar beni. Çevrem; koltukların kaldırılıp yerine sıra sıra dizilmiş sandalyelere oturan onlarca kadınla sanlı.</p>

  <p class="block14">Lamia Hanımın mutfağının üç günlük çalışma ürünü olan yiyecekleri hızla, sabırsız bir iştahla tüketiyorlar. Ki, sıra eğlenceye gelsin...</p>

  <p class="block14">Salona dalga dalga yayılan Diyarbakır oyun havaları, kanlarını kaynatmaya yetiyor. Kendilerinden geçercesine, coşkuyla halay çekiyorlar. "Tilili" sesleri yeri göğü inletiyor. Zaman zaman beni de aralarına alarak, İstanbullu toy geline kadın kadına eğlenmenin inceliklerini öğretmeye çalışıyorlar.</p>

  <p class="block14">Herkesin yerine oturduğu, yorgun düştükleri için durulduklarını sandığım bir ara, salonun kapısına çevriliyor gözler. Naran ve Şehriban, ellerinde tuttukları, üzerlerine mum dikilmiş tabaklarla içeriye giriyorlar. Önce ikisi, sonra diğerlerinin de katılımıyla koro halinde, ilk kez duyduğum bir türküyü söylüyorlar.</p>

  <p class="block14">Bir mumdur, iki mumdur, üç mumdur Dört mumdur, on dört mumdur Bana bir bade doldur Bu ne güzel düğündür, ha ninna Ha ninna, hayra ninna...</p>

  <p class="block14">Naran'ın ve Şehriban'ın devinimleriyle hareketlenen mum alevi, oyunlarına bambaşka bir güzellik katıyor.</p>

  <p class="block14">Naran elimden tutup karşısına çekiyor beni. Kulaklarımdan bedenime yayılan ezginin yarattığı etkiyle ona eşlik ediyorum. Ayaklarımı ne yöne hareket ettireceğimi bilmesem de... İçimden geldiği gibi.</p>

  <p class="block14">Yüzü gülüyor Lamia Hanımın. Gözleri ışıl ışıl. Gelininin, ortama uyum sağlamasının sevincini yaşıyor.</p>

  <p class="block14">***</p>

  <p class="block14">Düğün ve gelin yedisinin üzerinden günler geçmesine karşın, evin kalabalığında azalma yok. Hayırlı olsuna, gelin görmeye gelenlerin ardı arkası kesilecek gibi değil.</p>

  <p class="block14">Arada, Lamia Hanımla ve Naran'la beraber, bazen Reyyan ablanın da katılımıyla el öpme ziyaretleri yapıyoruz.</p>

  <p class="block14">Önceleri, kendimi, oyun gibi görmeye şartlandırdığım bu gidip gelmeler, dayanılmaz bir hal almaya başladı. Haşim'le değil de onun yakın ve uzak çevresiyle evlenmiş gibiyim.</p>

  <p class="block14">Birbirimizin yüzünü öylesine az görüyoruz ki... Kahvaltının ardından muayenehaneye gidiyor Haşim. Akşam yemeğinde de evin kalabalığıyla paylaşıyorum onu. Baş başa kaldığımız tek yer odamız. Ve son derece kısıtlı bir süre...</p>

  <p class="block14">Lamia Hanımın Naran'la beraber mutfak işine daldığı, nadiren yakaladığım sakin zamanları odama sığınarak geçiriyorum.</p>

  <p class="block14">Şehriban ise hep yanımda. Sessiz, rahatsız etmeyen; rahatsız etmek bir yana, tüy gibi hafif varlığıyla içime huzur veren, biricik dostum, yoldaşım o benim... Ben kitap okurken, karşımda nakış işliyor. Geceleri Haşim'le paylaştığımız berjer konuklarda seve seve ağırladığım tek konuğum Şehriban.</p>

  <p class="block14">Hemen hemen her gün konuşuyoruz annemlerle. Ya onlar arıyor ya da ben.</p>

  <p class="block14">"İyiyim," diyorum telefonu açar açmaz.</p>

  <p class="block14">Bu sözcüğün onlar için ne anlama geldiğini biliyorum.</p>

  <p class="block14">Telefonu kapattığımda, önüne geçemediğim bir hüzün sarıyor her yanımı. Elim kolum iki yanıma düşmüş, koltuğa çöküveriyorum.</p>

  <p class="block14">Şehriban ne zaman, nasıl davranacağının içgüdüsel bilinciyle avutmaya çalışıyor beni. Sessizce, sıcaklığını bakışlarıyla olsun bana ileterek.</p>

  <p class="block14">Gene böyle bir konuşmanın hüznüyle sarmaş dolaş, gözlerimi sabit bir noktaya kilitlemiş, öylece oturuyorum.</p>

  <p class="block14">Şehriban yerinden kalkıp, önümde diz çöküyor. Sımsıkı tutuyor elimi. Billur gibi bir sesle, bildik ama o güne kadar hiç ilgimi çekmeyen bir türküyü mırıldanmaya başlıyor.</p>

  <p class="block14"></p>

  <p class="block14">Yüksek yüksek tepelere ev kurmasınlar</p>

  <p class="block14">Aşrı aşrı memlekete kız vermesinler</p>

  <p class="block14">Annesinin bir tanesini hor görmesinler</p>

  <p class="block14">Uçan da kuşlara malum olsun</p>

  <p class="block14">Ben annemi özledim</p>

  <p class="block14">Hem annemi hem babamı İstanbul'u özledim...</p>

  <p class="block14"></p>

  <p class="block14">Gözlerinde benimle paylaşmak istedikleri, dilinde yarama tuz basan dizeler...</p>

  <p class="block14">"Sus," diyorum. "Ne olur, sus!" Dinlemiyor beni.</p>

  <p class="block"> </p>

  <p class="block14">Babamın bir atı olsa, binse de gelse</p>

  <p class="block14">Annemin yelkeni olsa, açsa da gelse</p>

  <p class="block14">Kardeşlerim yolları aşsa da gelse...</p>

  <p class="block"> </p>

  <p class="block14">Yanaklarımızdan süzülen yaşlar, ikimizin sımsıkı kenetlenmiş ellerinin üzerinde buluşuyor. Göz göze; ağlamanın, beraberce acıya bulanmanın paylaşımı içindeyiz. Ona katılmaktan kendimi alamıyorum.</p>

  <p class="block14"></p>

  <p class="block14">Uçan da kuşlara malum olsun</p>

  <p class="block14">Ben annemi özledim</p>

  <p class="block14">Hem annemi hem babamı İstanbul u özledim</p>

  <p class="block"> </p>

  <p class="block14">Birden, elimi elinden çekiyorum.</p>

  <p class="block14">"Neden yaptın bunu? Beni daha da üzmek için mi?"</p>

  <p class="block14">Yeniden tutuyor elimi. Yanağına bastırıyor.</p>

  <p class="block14">"İçine gömdüklerini dışarıya ver diye... Orada kalırlarsa zehirleyeceklerdi seni."</p>

  <p class="block14">Bir kez daha şaşırtıyor beni Şehriban. Bilgeliğiyle, üzerinde iğreti bir emanetmiş gibi duran felsefi yaklaşımlarıyla; içimi okuyan sevecen bir psikiyatrı çağrıştırmasıyla çözmeyi başaramadığım, başlı başına bir dünya sanki...</p>

  <p class="block14">Hemen o gece, içinde yuvarlandığım boşluğu anlatıyorum Haşim'e.</p>

  <p class="block14">"Sıkılıyorum. Bir şeyler yapmam gerek. Böyle boş oturmak bana göre değil."</p>

  <p class="block14">"Muayenehaneye gel istersen," diyor. "Bana yardım edersin."</p>

  <p class="block14">Dudaklarından dökülen sözcüklerin, gönlünden geçenleri yansıtmadığını sezebiliyorum. Beni avutmak, içine düştüğüm çıkmazdan kurtarmak için aklına geliveren tek çözüm bu. Geçici gözüyle baktığı, kısa sürelik bir öneri belki de.</p>

  <p class="block14">Başka umarım yok. Yarım ağızla dile getirilmiş bu daveti sevinçle kabul ediyorum.</p>

  <p class="block14">Ertesi sabah, Lamia Hanımın pek de hoşnut kalmamış tavırlarını görmezden gelerek, Haşim'in peşine takılıveriyorum.</p>

  <p class="block14">Muayenehane, önüme açılan yepyeni bir pencere benim için. Günlerdir bunaldığım ev ortamından kurtuluşumun müjdecisi.</p>

  <p class="block14">Hem, bu ilaç kokan havanın yabancısı değilim ki. Diş doktoruyum ben de. Burada bulunmamdan doğal ne olabilir ki?</p>

  <p class="block14">Çalışma masasını gösteriyor bana Haşim.</p>

  <p class="block14">"Randevu defterini aç. Bak bakalım, ilk hastanın randevusu kaçtaymış?"</p>

  <p class="block14">"Beni sekreterin olarak kullanmayı düşünmüyorsun herhalde," diye gülüyorum.</p>

  <p class="block14">O ise gayet ciddi.</p>

  <p class="block14">"Bu da bana yardım etmenin bir parçası değil mi?"</p>

  <p class="block14">Beraberce karşıladığımız ilk hastayı alıp muayene odasına geçiyor Haşim. Beni kapının dışında, sıradan bir görevli gibi bırakarak.</p>

  <p class="block14">İkinci hastada içeriye çağırıyor. Dişetine vurulacak uyuşturucu iğneyi hazırlamam için.</p>

  <p class="block14">"Jetokain," diyor, bu kez de yardımcı hemşireye seslenir gibi.</p>

  <p class="block14">Üçüncü hastada, dolgu maddesini dolaptan çıkarıp eline veriyorum.</p>

  <p class="block14">Telefonla arayan birkaç kişinin adını randevu defterine yazarak, günlük çalışmama noktayı koyuyorum.</p>

  <p class="block14">Hastalarının yanında Haşim'in bana eşiymişim gibi davran-I madiği, onlarla tanıştırmaya gerek bile duymadığı, beni sıradan I bir çalışan konumunda tutmaya çalıştığı gözümden kaçmıyor.</p>

  <p class="block14">Ne zamandır sezinlediğim, ama yakıştırmak istemediğim; | içimi acıtan bir tutum sergiliyor... Yabancı birilerinin varlığı değiştiriyor Haşim'i. Bana yakın durmayı, sevecen davranmayı yakıştırmıyor kendine sanki.</p>

  <p class="block14">Ailece oturulan akşam yemeklerinde, özellikle benden en uzak noktayı seçiyor. Bakışlarından bana ulaşacak sıcaklığın ayıp hanesine yazılacağından korkuyor gibi.</p>

  <p class="block14">Gerçek Haşim'e ancak, baş başa kaldığımız biricik yerde, odamızda kavuşabiliyorum. Bu da benim yönümden son derece incitici bir durum ne yazık ki...</p>

  <p class="block14">Annemle babamın otuz yıla ulaşan evliliklerini getiriyorum gözümün önüne. Eksileceğine, katlanarak artan sevgilerini birbirlerine sunmalarını... İçinde boy verdiğimiz o sıcacık ortamı...</p>

  <p class="block14">Daha bir ayını doldurmayan evliliğimizde duyumsayamadığım sıcaklığı, ilerleyen zaman içinde yakalayabilecek miyim acaba?</p>

  <p class="block14">Haşim'in belki de beni muayenehaneye gelmekten vazgeçirmek amacıyla, bilinçli olarak sergilediği ters tavırları görmemeye çalışıp; mesleki yönden aşağılayıcı bir konuma düşmeyi göze alarak, inatla, bana sunduğu sekreter-hemşire arası görevimi sürdürüyorum.</p>

  <p class="block14">Azla yetinmeyi öğrendim artık. Üzerimdeki beyaz doktor önlüğünden aldığım güçle, karşılaştığım tüm olumsuzluklara hoş görüyle yaklaşmayı başarabiliyorum.</p>

  <p class="block14">Kendi çabalarımla yarattığım çalışma ortamında yaşadığımız hoş bir gelişme, muayenehane günlerime canlılık getiriyor.</p>

  <p class="block14">Her zamankinin üstünde bir hasta yoğunluğuyla geçen günün ardından, Kevser Hanımın getirdiği çayları yudumluyoruz Haşim'le.</p>

  <p class="block14">"Ziyaretçiniz var," diyor Kevser Hanım.</p>

  <p class="block14">Genç bir çift.</p>

  <p class="block14">"Hayırlı olsun," diye içeri girip kendilerini tanıtıyorlar.</p>

  <p class="block14">İkisi de doktor. Ankaralılar. Emir cerrah; Diyarbakır'da askerliğini yapıyor. Askeri hastanede görevli. Nurgül ise göz hastalıkları uzmanı. Bizim üst katımızda muayenehanesi var. Ofis'te ev tutmuşlar. Geçici bir süre için de olsa, Diyarbakır'da bulunmaktan mutlular.</p>

  <p class="block14">Birbirlerine baktıklarında aralarında oluşuveren sıcaklık, karşılıklı sevecen davranışlar, söz ettikleri mutluluğun; aslında, beraberliklerinden kaynaklandığını düşündürüyor.</p>

  <p class="block14">Onlarla tanışmak, farklı bir renk katıyor yaşamıma.</p>

  <p class="block14">Nurgül'ün muayenehanesine ilk kez, Haşim'le beraber, Emir'in de orada olduğu bir akşamüzeri gidiyoruz. Bizimki kadar olmasa da, zevkle döşenmiş, sıcacık bir yer burası.</p>

  <p class="block14">Daha sonra, sık sık birbirimize gidip gelmeye başlıyoruz Nurgül'le. Çöl ortasında, hiç ummadığım bir anda, buz gibi bir kaynak bulmuş gibiyim.</p>

  <p class="block14">Saatlerce konuşuyoruz. Ortak noktalarımızın çokluğu, bizi birbirimize daha da yaklaştırıyor. Duruşunda bana Esin'i anımsatan bir şeyler var Nurgül'ün.</p>

  <p class="block14">Haşim de hoşnut görünüyor bu yeni arkadaşlığımdan. Onunla geçirdiğim zamanın azalmasından da hiç şikâyetçi görünmüyor.</p>

  <p class="block14">Evle olan ilişkilerimi en aza indirgemek, benim yönümden büyük başarı.</p>

  <p class="block14">Yalnızca Lamia Hanımın önemli bir konuğu olduğunda, o da gelin görmeye geleceklerini söylediği günlerde evde kalıyorum. Diğer zamanlarda yerim belli. Muayenehanede, Haşim'in yanında; arta kalan zamanlarda Nurgül'le beraberim.</p>

  <p class="block14">"Yorucu bir gündü," diyor Haşim.</p>

  <p class="block14">Çene kemiğine gömülmüş bir kökü ameliyatla çıkardığımız, gerçekten de zorlu bir gündü yaşadığımız.</p>

  <p class="block14">Yemeğin ardından, yorgun argın odamıza çıkıyoruz.</p>

  <p class="block14">Birden, yatağın üzerindeki nevresim takımının, sabah bıraktığımdan farklı olduğunu ayrımsıyorum. Evet, eskisi kaldırılmış, yerine yeni bir çarşaf takımı serilmiş.</p>

  <p class="block14">"Bu da ne demek oluyor?" diye yüksek sesle söyleniyorum.</p>

  <p class="block14">"Nedir olan?" diyor Haşim.</p>

  <p class="block14">"Benim yokluğumda, bana sorulmadan çarşaflarım toplanıyor, seriliyor... Olacak iş mi bu?"</p>

  <p class="block14">"Daha ne istiyorsun? Yıkamaya götürmüşler besbelli."</p>

  <p class="block14">Alaylı bir dudak büküşle gülüyor.</p>

  <p class="block14">"Çalışan kadının arkasını toplamak, başkalarına düşüyor haliyle... Ellerine sağlık. Böyle bağırıp çağıracağına teşekkür etmelisin onlara."</p>

  <p class="block14">"Nerede kaldı bizim mahremiyetimiz? Üzerinde yattığım çarşaf bile bana ait değil bu evde... Ben yokken odama girilmesi ne kadar doğru sence?"</p>

  <p class="block14">"Ne olur girilirse?"</p>

  <p class="block14">"Açıkta bıraktığım özel eşyalarım, kişisel kalması gereken, en azından benim öyle istediğim, hiçbir şeyim olamayacak mı? Yalnızca bize ait şu odada bile..."</p>

  <p class="block14">"Sen de görülmesini ya da dokunulmasını istemediğin eşyalarını açıkta bırakmayıver."</p>

  <p class="block14">Söyleyeceğini söylemiş olmanın rahatlığıyla, benim isyan dolu çırpınışlarımı zerrece umursamadan sırtını dönüp yatıyor Haşim.</p>

  <p class="block14">Bu kadar basit demek... Açıkta bir şey bırakma, olsun bitsin. Özel yaşamımıza yapılan, görünürde masum, gerçek yüzüyle ürkütücü saldırının ayrımında bile değil.</p>

  <p class="block14">Çarşaflarıma kadar uzanabilen elleri nerede ve nasıl durduracağımı bilememenin sıkıntısıyla yatağa süzülüyorum. Huzursuz, öfkeli; bir o kadar da umarsız...</p>

  <p class="block14">Hafta sonu Nurgül'le Emir yemeğe çağırıyorlar bizi.</p>

  <p class="block14">Seviniyorum. Diyarbakır'a geldiğimden bu yana ilk kez bir arkadaş sofrasını paylaşacak olmak, heyecan veriyor içime.</p>

  <p class="block14">Bu haberi evdekilere iletmek Haşim'e düşüyor.</p>

  <p class="block14">"Cumartesi akşamı yokuz," diyor. "Arkadaşlar yemeğe davet etti."</p>

  <p class="block14">Lamia Hanımla Kenan Bey, alışık olmadıkları bu durum karşısında, şaşkınlıklarını susarak maskelemeye çalışıyorlar önce.</p>

  <p class="block14">Lamia Hanım dayanamıyor. Yaşayacağımız bir gecelik ayrılıktan sorumlu tuttuğu kişileri yargılayan bir ifadeyle, "Kimmiş bu arkadaşlarınız?" diye soruyor.</p>

  <p class="block14">Anlatıyor Haşim.</p>

  <p class="block14">Nurgül'le Emir'i onların gözünde temize çıkarmak ister gibi, hoşlarına gideceğini düşündüğü ayrıntılara girerek; zararsız, kendi halinde insanlar olduklarını kanıtlamaya çalışarak, çiçeği burnunda arkadaşlarımız hakkında bildiği her şeyi sayıp döküyor.</p>

  <p class="block14">Bir yere gitmek için annesiyle babasından izin koparma çabasındaki küçük bir çocuk gibi...</p>

  <p class="block14">Sessizce izliyorum onları.</p>

  <p class="block14">Ortak sorunumuzu çözmek, yalnızca Haşim'in işi. Bir türlü koparamadığı göbek bağını gevşetmek de ona düşüyor haliyle.</p>

  <p class="block14">Nurgül'le Emir'in oturduğu ev, küçük bir apartman dairesi. İki oda, bir salon; kutu gibi, ama çok şirin.</p>

  <p class="block14">Zevklerini birbirine katarak, gönüllerince döşedikleri evin her köşesi, ikisinden ortak izler taşıyor. Modern çizgilerdeki koltuklar, büfenin üzerine serpiştirilmiş sevimli biblolar, vitrin raflarına sıralanmış kristal bardaklar, mineli fincan takımları; seçimlerinde yaşanan heyecanı gözler önüne seriyor. Elimde olmadan, böyle bir coşkuyla tanışamamanın ezikliğini duyuyorum içimde.</p>

  <p class="block14">Haşim ise kayıtsızca süzüyor çevreyi. Hatta, konaktaki eşya kalabalığının yanında, bu mütevazı evin yalınlığını küçümsüyor gibi. Buradaki her bir nesnenin ayrı ruh taşıdığının ayrımında bile değil.</p>

  <p class="block14">Salonun yan tarafındaki yuvarlak masada hazırlanmış dört kişilik, zevkli sofraya oturuyoruz.</p>

  <p class="block14">Nurgül muayenehaneden erken gelmiş bugün. Birbirinden güzel, bana eski damak tadımı anımsatan, harika yemekler hazırlamış.</p>

  <p class="block14">"Yorulmuşsun," diyorum. "Ellerine sağlık."</p>

  <p class="block14">"Emir'in yardımları olmasa altından kalkamazdım," diye gülüyor. "Salatalar ve mezeler onun eseri..."</p>

  <p class="block14">Taban tabana zıt iki çiftin buluşması, diye geçiriyorum içimden.</p>

  <p class="block14">Haşim'le ben, beraberce mutfağa girmedik hiç. Güle söyleye salatalar yapmadık. Ortaya, ortaklaşa bir yemek çıkarmanın sevincini paylaşmadık.</p>

  <p class="block14">İkimiz bir yana, tek başıma ben bile giremiyorum ki mutfağa! Orası Lamia Hanımın kalesi. Asla paylaşılamaz! Yalnızca onun yaptığı yemekler yenir, üzerine övgüler düzülür; hepsi o kadar...</p>

  <p class="block14">Hem, ağa oğlu Haşim Beye mutfaklarda iş görmek, kadınlara yardım etmek yakışır mı hiç?</p>

  <p class="block14">Kahvelerimizi içip izin istiyoruz.</p>

  <p class="block14">"Daha erken değil mi?" diyecek oluyor Emir.</p>

  <p class="block14">"Bizimkiler merak eder," diye gülüyor Haşim. "Böyle durumlara pek alışık değiller de..."</p>

  <p class="block14">Bu güzel gece için teşekkür edip ayrılıyoruz.</p>

  <p class="block14">Benzeri bir sofraya onları davet edemeyecek olmanın hüznü sarıyor içimi. Bu hüznü Haşim'le paylaşabilsem rahatlayacağım belki. Ama öylesine uzak duruyor ki benden...</p>

  <p class="block14">"Avuç içi kadar ev," diye dudak büküyor.</p>

  <p class="block14">Düşünme yetisinin, başkalarınca çizilmiş sınırlı bir çerçevede kaldığını görmek üzücü. Ama buna aldıracak halde değilim ben.</p>

  <p class="block14">Kafamın içindeki, bir türlü söz geçiremediğim, aykırı sayılabilecek, ama gerçekte masum düşünceleri ona açmakla açmamak arasında kararsızım.</p>

  <p class="block14">Kendi yiyeceğimiz yemeği pişirmek, üzerinde yattığımız çarşaflan gerektiğine inandığım zamanda değiştirmek, istediğim yere birilerinden izin almadan gidebilmek, dostlarımı evimde ağırlayabilmek... Bu en sıradan işleri bile yapamamanın, özlemini çekmenin verdiği burukluğu dile getirsem, anlar mı beni Haşim?</p>

  <p class="block14">Boşuna yorma kendini Piraye!</p>

  <p class="block14">Nurgül'ün iki kişilik özgün dünyasına imrenmekten bir adım öteye geçemezsin sen...</p>

  <p class="block14">İş konusundaki olumlu gelişmeler, ev cephesinde yaşadığım sıkıntıları biraz olsun hafifletiyor.</p>

  <p class="block14">Haşim'in randevu defterinin, son saate kadar dolu olduğu, yoğun bir gün...</p>

  <p class="block14">Çermik'ten bir karı koca geliyor önce.</p>

  <p class="block14">Haşim'e, köy imamı olarak tanıştırdığı iriyarı hastanın dişini doldurmasında yardımcı oluyorum.</p>

  <p class="block14">Koltuktan kalkarken, kapının önündeki sandalyeye oturmuş bekleyen, başı örtülü, yerlere kadar uzun bir pardösü giyinmiş kadını gösteriyor imam.</p>

  <p class="block14">"Bizim hanımın da dişlerine bir baksanız."</p>

  <p class="block14">"Tamam," diyor Haşim. "İçeri gelsin."</p>

  <p class="block14">"Yalnız," diyor biraz mahcup. "İznin olursa, gelin ağam baksın ona."</p>

  <p class="block14">Sorun belli. Erkek doktorun mahremine el sürmesini sakıncalı buluyor.</p>

  <p class="block14">Haşim kararsızlık içinde, ne yapacağını düşünüyor bir süre.</p>

  <p class="block14">Sonunda bana dönüyor.</p>

  <p class="block14">"Sen al hastayı."</p>

  <p class="block14">Kulaklarıma inanamıyorum!</p>

  <p class="block14">Aslında hakkım olan, ama uzak tutulduğum, ne zamandır özlemini çektiğim bu müjdeyle kapıya koşuyorum.</p>

  <p class="block14">"Gel bacım," diyorum. "Otur şöyle."</p>

  <p class="block14">İki dişi neredeyse köke kadar inen çürüklerle oyulmuş. İçlerini temizleyip, hazırladığım geçici dolguyla kapatıyorum dişleri.</p>

  <p class="block14">"Tamam," diyorum kocasına. "Bugünkü işimiz bu kadar. Ancak, gelecek hafta yeniden gelmeniz gerekiyor. Esas dolguyu o gün yapacağız."</p>

  <p class="block14">Sonraki gelişlerinde, yaşlı bir kadın daha var yanlarında. "Bu da anam," diyor imam. "Onun da ağzına bakacaksın."</p>

  <p class="block14">Seviniyorum. İçim içime sığmıyor. Bana doktor olduğumu duyumsatan bu insanlara minnet borçluyum.</p>

  <p class="block14">Önce imamın karısının geçici dolgularını çıkarıp, esas dolguları yerleştiriyorum. Sonra sıra anneye geliyor.</p>

  <p class="block14">"Sol alt çeneye protez yapmak gerek," diyorum. "Uzun ve masraflı bir iş... Yapalım mı?"</p>

  <p class="block14">"Yapalım," diyor imam. "Anam sana emanet."</p>

  <p class="block14">Köyden gelip gitmelerinin zorluğu ortada. Hiç değilse bir başlangıç yapmam gerektiğini düşünüyorum.</p>

  <p class="block14">Umduğumdan dayanıklı çıkıyor Ümmü teyze. Üç jetokaini dişetine boşaltıp, uyuştuktan sonra, alt çenedeki beş dişi birden kesiveriyorum. Hiç sesi çıkmıyor.</p>

  <p class="block14">Ölçüleri alıp kalıba döktükten sonra, açıkta kalan dişlerin üzerini geçici kaplamayla kapatıyorum.</p>

  <p class="block14">Bunları yaparken, bir yandan da; Haşim'in, dışarıda, benim eski konumumda, yardımcım rolünü oynamasını hınzırca bir zevkle izliyorum.</p>

  <p class="block14">"Hafta başı bekliyorum. Proteziniz hazır olacak."</p>

  <p class="block14">"Allah senden razı olsun gelin ağam," diye elimi öpmeye çalışıyor imam.</p>

  <p class="block14">Haşim kendisi dışında oluşan, engelleyemediği gelişmeleri sessizce izlemekle yetiniyor. Yüzündeki hoşnutsuzluğu görmezden geliyorum.</p>

  <p class="block14">Artukoğlu ailesinin yakın çevresi ve akrabaları dışında, aldığımız ikinci yemek daveti, Turan amcayla Ümran teyzeden geliyor.</p>

  <p class="block14">Seviniyorum. Daha doğru dürüst bir araya gelememiş olsak da, Diyarbakır'da, yakınım diyebileceğim belki de tek aile onlar.</p>

  <p class="block14">Lamia Hanımla Kenan Beye de gelmelerini öneriyoruz.</p>

  <p class="block14">"Ümran teyze telefonda, sizi de beklediğini söyledi," diyorum.</p>

  <p class="block14">"Tanımadığımız yere gitmeyiz biz," diye kestirip atıyor Lamia Hanım.</p>

  <p class="block14">Gelin, tanışmış olursunuz, diye üstüne gitmiyorum. Beni tanımadığım onca yere götürdünüz ama, da demiyorum. Nurgül'le Emir'in davetinin izleri daha silinmeden yaşanan benzeri durumdan hiç de hoşnut olmadıklarını açıkça belli ediyorlar zaten.</p>

  <p class="block14">Haşim de pek gönüllü durmuyor ama, sesini çıkarmadan eşlik ediyor bana.</p>

  <p class="block14">Turan amcayla Ümran teyze Yenişehir'de, Lise Caddesi'nin üzerinde çok katlı bir apartmanda oturuyorlar.</p>

  <p class="block14">Çocuklarını uzaklara gönderince, çekirdek aile konumuna dönmüşler yeniden. Uzun yılları geride bırakmış bir evliliğin nasıl ayakta tutulacağının canlı kanıtları olarak, zorlamasız bir sevgi ve saygı iletişimi içindeler.</p>

  <p class="block14">Bize olan davranışlarındaki sıcaklık, hem bana hem de Haşim'e, ilk kez aynı ortamı paylaştığımızı unutturuveriyor.</p>

  <p class="block14">Turan amca, devamlı, konuşacak bir şeyler bulabiliyor. Yaptığı ince esprilerle, neşeli tavırlarıyla kısa sürede, Haşim'in çevresine ördüğü kalın duvarı yıkmayı başarıyor.</p>

  <p class="block14">Ümran teyzenin de kocasından kalır yanı yok. Gülmeyi yüzüne oturmuş, iğreti bir dudak bükülüşünden çok ötelere taşıyabiliyor. Gözbebeklerinin derinliklerine kadar, yürek dolusu gülüyor, gülünce.</p>

  <p class="block14">Kısa sürede kaynaşıveriyoruz bu güzel insanlarla. Diyarbakır'daki biricik akrabalarım gözüyle bakıyorum onlara. Ümran teyzenin yaptığı birbirinden nefis yemekler, özenle hazırladığı sofra, bizi memnun etmek için çırpınışı; ailemden gelen bir hareketmiş gibi mutlu ediyor beni.</p>

  <p class="block14">Yemeğin ardından, tabakları beraberce mutfağa taşıyoruz.</p>

  <p class="block14">"Beni buradaki annen gibi düşünürsen sevinirim," diyor Ümran teyze.</p>

  <p class="block14">"Siz de beni kızınız gibi göreceksiniz ama."</p>

  <p class="block14">"Hiç kuşkun olmasın."</p>

  <p class="block14">Gülüyor.</p>

  <p class="block14">"Madem seni kızım yerine koyuyorum; o halde söyle bakalım, evdekilerle aran iyi mi? Her şey yolunda mı?"</p>

  <p class="block14">"İyi sayılır. En azından şimdilik."</p>

  <p class="block14">"Diyarbakırlılar iyidir, hoştur; ama konu gelin-kaynana oldu mu işler farklılaşabilir. İstanbullardan kalkıp buraya, hem de aynı eve gelin gelmeni özveri olarak algılamalarını bekleme onlardan."</p>

  <p class="block14">İçimi okuyor sanki. Gene de, daha ilk günden gizlerimi ortaya döküvermeyi yakıştıramıyorum kendime.</p>

  <p class="block14">"Önemli değil," diyorum. "Bunları bilerek geldim ben."</p>

  <p class="block14">"Seni böyle güçlü görmek güzel. Ama unutma; ne sıkıntın olursa, rahatça paylaşabilirsin benimle."</p>

  <p class="block14">Ümran teyzenin ağır ateşte pişirdiği köpüklü kahveleri içip kalkıyoruz.</p>

  <p class="block14">Arabadan inerken, salonun ışıklarının yanık olduğunu ayrımsıyorum. Onlar için geç bir saat. Yatmamış, gelişimizi beklemişler.</p>

  <p class="block14">Bahçe kapısından içeriye girdiğimizde ışıklar sönüyor. Hole adımımı atarken, merdivenlerin üst basamağındaki ayak seslerini duyabiliyorum.</p>

  <p class="block14">Minik kuşları kafeslerine döndü ya, iç huzuruyla uyuyabilirler artık...</p>

  <p class="block14">"Kalıpları diş laboratuvarına gönderelim," diyor Haşini.</p>

  <p class="block14">Onun da protez ölçüsü alınmış, Ümmü teyzeyle eşzamanlı bir hastası var.</p>

  <p class="block14">İki gün sonra protezler geliyor.</p>

  <p class="block14">Öncelik Haşim'in hastasında.</p>

  <p class="block14">"Gel," diyor bana. "Gözünü iyi aç, nasıl takılıyor, öğren!"</p>

  <p class="block14">Protez kliniğindeki başarılı çalışmalarımı, hatta kürsüde asistan kalma çabalarımı anımsıyorum o an.</p>

  <p class="block14">Susuyorum. Varsın Haşim bana bilmediklerimi öğrettiğini sansın.</p>

  <p class="block14">O ise, gitgide kırıcı, hatta aşağılayıcı olmaya yüz tutan davranışlarını sürdürüyor.</p>

  <p class="block14">"Protez, dişetinin üzerine fazla binmeyecek," diyor. "Tam oturmayıp havada kalması da sorun yaratır. Senin gibi deneyimsiz bir çömezin yapacağı iş değil ya, neyse..."</p>

  <p class="block14">İlgimi yetersiz bulmuş olmalı ki, haylaz öğrencisini azarlayan öğretmen gibi, iyiden iyiye yükleniyor üstüme.</p>

  <p class="block14">"Yaptıklarımı beynine kazı ki, yarın imamın anası geldiğinde yüzümü kara çıkarmayasın. Kimse, Piraye Hanım yapmış demez... Haşim Beyin muayenehanesinden çıkan her dişin günahı benim boynumadır."</p>

  <p class="block14">Ertesi gün Ümmü teyze, oğluyla beraber geliyor.</p>

  <p class="block14">"Allah razı olsun senden gelin ağam," diyor imam. "Bizim hanım yatıp kalkıp dua ediyor sana. Dişlerinden pek memnun."</p>

  <p class="block14">Ümmü teyzenin geçici kaplamasını çıkarıp protezi takıyorum. Seviye kontrolünü yapıyorum; yükseklik yok. Dişetine uyumu tam.</p>

  <p class="block14">"Haftaya bir kontrol muayenesi yaparız," diye yolcu ediyorum hastamı.</p>

  <p class="block14">Önce Haşim'in protezli hastası geliyor kontrole. Hem de söylenenden iki gün önce.</p>

  <p class="block14">"Dayanamadım Haşim ağam," diyor. "Bu taktığın şey, iki numara küçük ayakkabı gibi vuruyor dişetlerimi. Sabahlara kadar uyuyamıyorum."</p>

  <p class="block14">"Aç bakalım ağzını," diyor Haşim. Başarısızlığa alışık olmayan insanların, yenilgiyle tanıştıklarında üstlerine yapışıveren sıkıntılı hali yansıtıyor yüzü.</p>

  <p class="block14">Dişeti davul gibi şişmiş hastanın. Protez, yarısına kadar yumuşak dokunun içine gömülmüş.</p>

  <p class="block14">"Çıkaracağız," diyor Haşim. "Dişetleri aşırı duyarlı hastalarda böyle durumlarla karşılaşabiliyoruz."</p>

  <p class="block14">Hatasını kabul etmiyor. Protez seviyesini ayarlayamamışım, demiyor. Mesleki konudaki en ufacık başarısızlığı bile ağalığına yakıştıramıyor belli ki. Ağalığının geçersiz kalacağı yerlerin de olabileceğini aklına bile getirmiyor.</p>

  <p class="block14">Bundan sonrasını görmemin gereksizliği ortada. Usulca, muayene odasından dışarıya süzülüveriyorum. Hatasını yüzüne vurmak ister gibi yanında durmanın, varlığımla onu rahatsız etmenin anlamı yok. Hastanın, bir kesilip bir yükselen seslerinden protezin çıkışını, sonra yeniden takılışını, gözlerimin önündeymişçesine, dışarıdan da izleyebiliyorum nasılsa.</p>

  <p class="block14">Ümmü teyzeyle oğlu, kontrol muayenesine, yanlarında bir genç kızla beraber geliyorlar.</p>

  <p class="block14">Genç kızı, "Bacım," diye tanıştırıyor imam. "Ellerinden öper. Anamdan sonra ona da bir bakıversen..."</p>

  <p class="block14">"Tamam," diye gülüyorum. "Ama öncelik Ümmü teyzenin."</p>

  <p class="block14">Haşim'in bir gün önce yaşadığı türden bir olumsuzlukla karşılaşmanın korkusu içindeyim.</p>

  <p class="block14">Daha ağzını açmadan, "Allah senden razı olsun kızım," diyor Ümmü teyze. "Dünyaya yeniden geldim sanki. Anamdan doğduğum dişlerime kavuşturdun beni."</p>

  <p class="block14">Bakıyorum. Protezin konumu, gerçekten de kusursuz görünüyor.</p>

  <p class="block14">Şükür Tanrıma, diyorum içimden, utandırmadın beni.</p>

  <p class="block14">Genç kızın, ağrısından nicedir kıvrandığı azı dişini çekmek gerek.</p>

  <p class="block14">Ama sırada Haşim'in hastası var.</p>

  <p class="block14">"Bir on dakika izin verir misin bana?" diyorum.</p>

  <p class="block14">"Tamam," diyor iyice asılmış yüzüyle.</p>

  <p class="block14">Hemen, dişin olduğu bölgeyi uyuşturuyorum. Benim bile şaştığım, olağanüstü bir güç ve beceriyle çekiveriyorum dişi.</p>

  <p class="block14">"Köyün bütün kadınları sırada," diyor imam. "Hepsi gelin ablalarının elini öpmeye gelecekler."</p>

  <p class="block14">"Böyle olmaz ama," diyorum. "Önceden randevu almanız gerek."</p>

  <p class="block14">Haşim'in kartlarından bir tomarını eline tutuşturuyorum.</p>

  <p class="block14">"Telefon edin, sonra gelin."</p>

  <p class="block14">Bu davranışımla Haşim'in hastasını bekletmemin bağışlanmasını bekliyorum bir bakıma. Ama tüm umutlarım, Haşim'in eskisinden de uzlaşmaz, sert bakışlarına çarpıp gerisingeriye dönüveriyor.</p>

  <p class="block14">Hastasını alıp; neden kaynaklandığını bir türlü çözemediğim, ama yalnızca bana yönelik olduğundan da kuşku duymadığım, gizleyemediği; hatta bilerek dışavurduğu garip bir öfkeyle muayene odasına doğru yürüyor.</p>

  <p class="block14">Tanıyamıyorum onu.</p>

  <p class="block14">Eski Haşim olsa, ilk deneyimimde yakaladığım başarıyı paylaşmaz mıydı benimle? Övgüyü fazlasıyla hak etmiş Pirayesi'yle gurur duymaz mıydı?</p>

  <p class="block14">Neden böyle davranıyor, anlayamıyorum. Evet, açık açık söylemese de baştan beri muayenehanede çalışmama karşı olduğunu seziyordum. Ama evde oturup, gelin ziyaretleriyle zaman öldürecek bir eş istiyorduysa, farklı özelliklerde birisini seçmesi gerekmez miydi?</p>

  <p class="block14">Onu huzursuz eden, yalnızca mesleğimde yaşadığım olumlu gelişmelerse eğer; kıskançlık demeye bile utanç duyacağım bu yakıştırmayı nasıl mal edebiliyor kendine? Hem de, onun konumunda ben olsam, başarısını göklere çıkarmaya hazırken...</p>

  <p class="block14">İçinde bulunduğum şartlarda, mutluluğa yakın durduğum tek zamanın, hastalarımla geçirdiğim sayılı dakikalarla sınırlı olduğunu göremiyor mu?</p>

  <p class="block14">Bana bu yaptıkları ya da yapması gerektiği halde bilinçli olarak yapmadıklarının iç dünyamdaki yansımalarını bir bilse... Aynı tutumunu sürdürür müydü acaba?</p>

  <p class="block14">Kahvaltı masasını bahçeye hazırlamışlar bu sabah. İlk günlerini süren bahara merhaba der gibi...</p>

  <p class="block14">Gözlerini açmış doğa. Kirpiklerinin arasına sakladığı katmerli gülleri, öbek öbek papatyaları, salkım saçak menekşeleri döküvermiş dörtbir yana.</p>

  <p class="block14">Derin derin soluyorum mis gibi havayı. Uzun süre içimde tutuyorum; bırakmaya kıyamıyorum.</p>

  <p class="block14">Bahara uyanışın hatırına, kahvaltımızı her günkünden uzun tutuyoruz. Şehriban'ın getirdiği son çaylarımızı içip, muayenehaneye gideceğiz Haşim'le.</p>

  <p class="block14">"Altı ay oldu, değil mi?" diyor Lamia Hanım.</p>

  <p class="block14">Dilinin altındakinin merakıyla yüzüne bakıyorum.</p>

  <p class="block14">"Siz evleneli," diye tamamlıyor sözünü.</p>

  <p class="block14">Öyle, gibisine başımızı sallıyoruz Haşim'le.</p>

  <p class="block14">"Ama bir bebek haberi alamadık henüz..."</p>

  <p class="block14">"Daha erken," diye gülüyor Haşim.</p>

  <p class="block14">"Erken diye oyalanırken, geç kalıp da dövünmeyesiniz sakın..."</p>

  <p class="block14">Oturduğum yerde huzursuzca kıpırdanıyorum. Hiç ummadığım bir anda, kendimce tabulaştırdığım konuda, hazırlıksız yakalanmanın sıkıntısı içindeyim.</p>

  <p class="block14">Elini elbisesinin cebine sokuyor Lamia Hanım. Bir süre kapalı tuttuğu parmaklarını açıp, avucunun içindekini masanın üzerine bırakıveriyor.</p>

  <p class="block14">"Bunlar ne?" diyor ikimizi de azarlar gibi.</p>

  <p class="block14">Doğum kontrol haplarım!</p>

  <p class="block14">"Ne işi var onların burada?" diye ister istemez tepki veriyorum.</p>

  <p class="block14">Lamia Hanım beni umursamadan devam ediyor.</p>

  <p class="block14">"Bu doğum kontrol hapı denen meret var ya... Kadının rahmini kavurur; kaskatı, küçücük, işe yaramaz bir top haline getirir."</p>

  <p class="block14">Baştan beri, konuşulanları duymamış gibi, ilgisiz kalmayı yeğleyen Kenan Bey de, bu ağzı yüzü açık konuşmalar sırasında bile orada bulunmayı sürdürmekle, karısına destek verdiğini gösteriyor.</p>

  <p class="block14">Bu kez doğrudan bana dönüyor Lamia Hanım.</p>

  <p class="block14">"Bir gün gelir, dölyatağın döl tutmaz olur. İşte o zaman ayıkla pirincin taşını... Bir kez küstürdün mü dölyatağını, iflah olmazsın artık. Çocuk istemezken, çocuk dilenir hale gelirsin. Kapı kapı, doktor doktor dolaşırsın da, gene de çare bulamazsın derdine."</p>

  <p class="block14">Ne yanıt vereceğimi bilememenin sıkıntısıyla, oturduğum yerde iyice büzüşüyorum.</p>

  <p class="block14">O sırada hiç beklemediğim bir şey oluyor.</p>

  <p class="block14">"Dur anne, yavaş ol biraz," diye araya giriyor Haşim. "Bu, Piraye'yle benim ortak kararımız. İzin verin de çocuk konusundaki zamanlamayı biz yapalım."</p>

  <p class="block14">Hiç ummadığı bu yanıt karşısında bir an için şaşalıyor Lamia Hanım.</p>

  <p class="block14">"Ne haliniz varsa görün," diyor. "Yalnız, bilmiş olun ki, Artukoğlu namını yaşatacak bir oğlunuz olmadıkça, yüzünüzü yerden kaldıramazsınız!"</p>

  <p class="block14">Hapları önüme doğru fırlatıyor.</p>

  <p class="block14">"Al, bildiğin yolda yürümeye devam et. Ama Haşim'i ve bizi körocak bırakacak gelin, karşısında önce beni bulur. Bunu da iyice sok o kafana..."</p>

  <p class="block14">Hapları çantama attığım gibi, yerimden fırlıyorum. Haşim de arkamdan...</p>

  <p class="block14">İkimiz de konuşmuyoruz yol boyunca.</p>

  <p class="block14">Özel eşyalarını ortada bırakma, demişti; bırakmadım. Ama önce çarşaflarıma uzanan eller, şimdi çekmecelerin derinliklerindeki ilaç kutularına bile ulaşabiliyor artık.</p>

  <p class="block14">Haşim'e bunları söylemenin gereği yok. Başkalarının yaptıklarıyla suçlayamam onu. Hem de bu önemli konuda bana destek vermişken...</p>

  <p class="block14">Evet, Haşim ilk kez ailesine karşı savundu beni. Diyarbakır'a gelmeden önce öne sürdüğüm şart üzerindeki uzlaşmamıza sadık kaldı. Verdiği sözün arkasında durdu.</p>

  <p class="block14">Az şey mi bunlar?</p>

  <p class="block14">Sorgulamak bir yana, bu son davranışı için minnet borçluyum ona.</p>

  <p class="block14">***</p>

  <p class="block14">"Elini çabuk tut," diyor Haşim. "Yoğun bir gün bizi bekliyor. Randevu listesi kalabalık..."</p>

  <p class="block14">Tıraş olmak üzere banyoya doğru yürüyor.</p>

  <p class="block14">Keyifsizim bu sabah... Benden sonra odama kimlerin girip çıkacağını, nereleri karıştıracağını düşünmek, saplantı haline dönüştü bende. Bundan kaynaklandığını sandığım, garip bir isteksizlik var üzerimde.</p>

  <p class="block14">Yatağı toplamakla işe başlıyorum.</p>

  <p class="block14">Bugün hangi elin değeceğini merak etmekten kendimi alamadığım çarşafı gerginleştirip, altına katlıyorum. İstemim dışında toplanıp götürülmesini önlemek istercesine, çarşafın ucunu daha derinlere yerleştirme çabasıyla yatağın köşesini hafifçe kaldırıyorum. Ve... Karyolayla yatak arasına serpiştirilmiş, ne olduğunu anlayamadığım siyah taneciklerle yüz yüze geliveriyorum.</p>

  <p class="block14">Eğilip dikkatle inceliyorum. Kara çörekotuna benziyor, ama değil. Fare pisliği desem, farenin bu dar yerde ne işi var?</p>

  <p class="block14">Haşim'in tıraş makinesinin sesi beni kendime getiriyor. Elimi çabuk tutmalıyım.</p>

  <p class="block14">Tuvalet masasının üzerindeki makyaj pamuğundan büyücek bir parça koparıyorum. Kolonya şişesini üzerine boca ediyorum. Islak pamuğu taneciklerin üstüne sıkıca bastırıyorum.</p>

  <p class="block14">Beyazın üzerine yapışmış kara noktalara, tanımak istercesine, bir kez daha bakıyorum. Uzun uzadıya inceleyecek zamanım yok... Pamuğu içe doğru katlayıp, çantama atıveriyorum.</p>

  <p class="block14">Hızlı devinimlerle giyinip makyajımı yapıyorum.</p>

  <p class="block14">Haşim banyodan çıktığında; yatağını toplamış, odasını düzeltmiş, kocasının yanında işe gitmeye hazır bir Piraye bulmalı. İçindeki yeni fırtınanın, en cılız esintisini bile dışarıya sızdırmayan; hatta, yaşadığı çalkantılı ruh haline inat, gülümsemeyi becerebilen bir Piraye...</p>

  <p class="block14">Randevu defterine göre, öğlene kadarki hastalar bana ait.</p>

  <p class="block14">Hiç ara vermeden, saatlerce çalışıyorum. Öğlen yemeğinin ardından, Haşim'in ilk hastasının tedavisinde de ona yardım ediyorum.</p>

  <p class="block14">"Yoruldun," diyor. "Çay, kahve; bir şeyler iç..."</p>

  <p class="block14">Benim beklediğim de bu zaten.</p>

  <p class="block14">"Kahveyi Ümran teyzede içerim," diyorum. "Bir saatlik bir kaçamağa izin var mı?"</p>

  <p class="block14">"Neden olmasın?" diye gülümsüyor. "Benden de selam söyle Ümran Hanıma."</p>

  <p class="block14">Ardından de alaycı bir ifadeyle ekliyor. "Konuşacak ne çok şeyiniz vardır kim bilir..."</p>

  <p class="block14">Ümran teyzenin evde olmasına dualar ederek kapıyı çalıyorum.</p>

  <p class="block14">Şükürler olsun, evde.</p>

  <p class="block14">"Piraye, bu ne hoş sürpriz!" diye sevinçle karşılıyor beni. "Ben de seni arayacaktım," diyor. "Sesin soluğun çıkmıyor. İyi misin?"</p>

  <p class="block14">"İyiyim," diyorum.</p>

  <p class="block14">Biraz duraklıyorum.</p>

  <p class="block14">"Başın sıkıştığında bana gel, demiştiniz ya... Geldim işte."</p>

  <p class="block14">"Anlat bakalım, neymiş seni sıkan?"</p>

  <p class="block14">Çantamdan pamuk yumağım çıkarıyorum. İçini açıp; kolonyanın uçmasıyla, kuru zeminin üzerinde daha belirgin hale gelmiş siyah tanecikleri gösteriyorum.</p>

  <p class="block14">"Nedir bunlar Ümran teyze?"</p>

  <p class="block14">Taneleri eline alıyor, dikkatle bakıyor; parmaklarının arasında ovalıyor, kokluyor.</p>

  <p class="block14">"Anlayamadım," diyor sonunda. "Bitki tohumuna benziyor ama, emin değilim."</p>

  <p class="block14">Bu kez, aynı dikkatli bakışlarını benim yüzüme çeviriyor.</p>

  <p class="block14">"Bu kadar yolu sırf bunu sormak için gelmedin herhalde," diyor. "Nerede buldun bunları?"</p>

  <p class="block14">"Yatağımın altında."</p>

  <p class="block14">"Ha, o zaman iş değişti," diye uzun uzun gülüyor.</p>

  <p class="block14">Sonra birden ciddileşiveriyor.</p>

  <p class="block14">"Bak Pirayeciğim, bu tür şeyleri olağan karşılayacaksın. Yaparlar... Hiç kafana takma, görmezden gel."</p>

  <p class="block14">"Yapılan nedir?"</p>

  <p class="block14">"Büyü! Muhabbet için, iki kişiyi yakınlaştırmak ya da aralarını soğutmak amacıyla, nazara karşı... Ben inanmam. Senin bu konudaki inancın nedir bilemem ama; burada önemli olan büyünün etkisindeki gerçeklik payı değil, neden ve ne amaçla yapıldığı. Bunu bilirsen, yapan kişilerin sana yönelik iyi ya da kötü niyetleriyle yüz yüze gelme şansın olur."</p>

  <p class="block14">"Bunun iyi niyetle yapılmış olduğunu hiç sanmıyorum."</p>

  <p class="block14">"En iyisi hiç görmemiş ol bunları..."</p>

  <p class="block14">Elimde sıkı sıkı tuttuğum pamuğu alıp avucunun içine hapsediyor.</p>

  <p class="block14">"Ne yapacaksınız onları?"</p>

  <p class="block14">"Temiz, akan bir suya atacağım. Belki dualı falandır..."</p>

  <p class="block14">"Ya yenilerini yaparlarsa?"</p>

  <p class="block14">"Aklına bile getirme. İçini temiz tut. Korkma böyle şeylerden. Ha... Bir de, annenlere anlatayım deme sakın. Boş yere, onları da üzmüş olursun..."</p>

  <p class="block14">Neden ve hangi amaçla?</p>

  <p class="block14">Yol boyunca kendi kendime yineliyorum bu soruyu.</p>

  <p class="block14">Nedeni belli aslında.</p>

  <p class="block14">Hiçbir saygısızlığım, ters davranışım olmasa da; anlayış farkımızdan kaynaklanan çelişkili bir beraberlik yaşıyoruz.</p>

  <p class="block14">Onların ölçülerine göre dik başlı bile sayılabilirim. Evde hanım hanımcık, eteklerinin dibinde oturacağıma; kocamla muayenehane köşelerinde, çalışma adı altında doktorculuk oynamayı yeğliyorum. Tanımadıkları insanlarla görüşüp, onlara ters gelen dostluklar kuruyorum. Hoşlanmadıkları gece gezmelerine götürüyorum oğullarını...</p>

  <p class="block14">Üstelik, hepsinden de önemlisi; onları özlemle bekledikleri bir erkek evlattan mahrum etme, Artukoğlu ailesini körocak bırakma yolunda elimden geleni yapıyorum. Hem de bu konuda, Haşim'i bile yanıma alarak.</p>

  <p class="block14">Bu durumda amacın ne olduğu ortada değil mi?</p>

  <p class="block14">Benim katilim! Gerçek anlamda olmasa da, Haşim'in cephesinde varlığımı sona erdirmek... Bizi ayırmak. Bunun ilk adımı olarak da Haşim'i benden soğutmak...</p>

  <p class="block14">İşte yaptıkları büyünün nedeni ve yapılış amacı.</p>

  <p class="block14">Niyetlerini biliyorum artık...</p>

  <p class="block14">***</p>

  <p class="block14">Haşim'le aldığımız yeni karara göre, randevularımızı yarımşar günlük bölümler halinde paylaşıyoruz. Böylece ikimizin de kendimize ayıracağımız zamanı oluyor. Birbirimize yardım etmemizi gerektirecek durumlar dışında, yalnızlığın tadına varıyoruz.</p>

  <p class="block14">Bol bol kitap okuyorum bu sayede. Nurgül'e çıkıyorum ya da o bana geliyor; kahve içiyoruz, çarşıya inip vitrinlere bakıyoruz, alışveriş yapıyoruz.</p>

  <p class="block14">Böylesi, belirgin bir rahatlama getirdi beraberliğimize. Her an, yapışık ikizler gibi bir arada olmak, en iyi geçinen çiftler için bile bıkkınlık tehlikesi içerirken; bizim gibi gelgitlerin koynunda, salınımlardan başı dönmüş bir ikili için katlanılması zor bir durumdu zaten.</p>

  <p class="block14">Öğlene kadar boşum bugün.</p>

  <p class="block14">Biraz kitap okuyup Nurgül'e çıkıyorum. Hastası yok. Kahve içip sohbet ediyoruz.</p>

  <p class="block14">Öğleden sonra muayenehane benim.</p>

  <p class="block14">"Sen de çık biraz dolaş istersen," diyorum Haşim'e.</p>

  <p class="block14">"Evet," diyor. "Epeydir köşke gitmedim. Psikoterapi zamanım geldi."</p>

  <p class="block14">Gazi Köşkü'ne ilk gidişimizde, oradaki ferahlatıcı ortamın tüm sıkıntılarını aldığını söylemişti; anımsıyorum.</p>

  <p class="block14">Onu kapıdan uğurlayıp, işime başlıyorum ben de</p>

  <p class="block14">Kevser Hanımın arada bir elime tutuşturduğu çayı yudumlamak için verdiğim kısa molalar dışında, akşam saatlerine dek aralıksız çalışıyorum.</p>

  <p class="block14">Son hastamı yolcu ederken bir kan koca geliyor.</p>

  <p class="block14">"Önceden randevu almamıştık ama..." diyor kadın.</p>

  <p class="block14">"Önemli değil." diyorum. "Zamanlamanız iyi. Randevulu hastalarımı yeni bitirdim. Sizi alabilirim."</p>

  <p class="block14">"İkimiz de öğretmeniz," diyor kadın. "Bu tür işlere, ancak okul çıkışı fırsat bulabiliyoruz."</p>

  <p class="block14">Ağzında eski bir kaplama var. Özellikle geceleri, sancısından duramadığını söylüyor Ayten Hanım.</p>

  <p class="block14">"Önce film çekmek gerek," diyorum. "Altında ne var, görelim."</p>

  <p class="block14">Filmde, diş kökünde kist çıkıyor.</p>

  <p class="block14">"Kist" sözcüğü Ayten Hanımı ürkütüyor.</p>

  <p class="block14">"Önemli bir şey değil," diye gülüyorum. "İltihap kisti. Apse. Ama bu durumda hiçbir şey yapamayız. Önce iltihabı kurutmalıyız."</p>

  <p class="block14">Güçlü bir antibiyotik yazıyorum.</p>

  <p class="block14">"Beş gün sonra gelin, bakalım."</p>

  <p class="block14">"Çekilecek mi?" diye korkuyla soruyor Ayten Hanım.</p>

  <p class="block14">"En son çare çekmek. Dişi kurtarmak için elimizden geleni yaparız, merak etmeyin."</p>

  <p class="block14">"Benim de şikâyetlerim var," diyor Ercan Bey, kocası. "Sıcak ya da soğuk bir şeyler yiyip içtiğimde, sol alt taraftaki dişler etkileniyor. Sizi yorduk ama, bir de benim dişlerime bakar mısınız?"</p>

  <p class="block14">"Tabii, buyurun," diye koltuğu gösteriyorum.</p>

  <p class="block14">İki dişinde yüzeysel çürük var Ercan Beyin.</p>

  <p class="block14">"Sizin işiniz kolay," diyorum. "İki basit dolguyla rahata kavuşabilirsiniz."</p>

  <p class="block14">"Yapalım hemen," diyor.</p>

  <p class="block14">Derine inmemiş küçük oyukları uyuşturmaya bile gerek duymadan temizliyorum.</p>

  <p class="block14">"Geçici dolgu da yapmayacağız size," diyorum. "Tam zamanında yakalamışsınız. Geç kalınca iş büyüyor."</p>

  <p class="block14">Dolgu malzemesini hazırlarken kapı çalmıyor. Kevser Hanımın ayağını sürüye sürüye gidip kapıyı açtığını uzaktan uzağa görebiliyorum.</p>

  <p class="block14">Haşim elinde kocaman bir gül buketiyle içeriye giriyor. Muayene odasının kapısında birden duraklıyor. Sonra, gerisingeriye dönüp uzaklaşıveriyor.</p>

  <p class="block14">Tedavi sırasında beni rahatsız etmek istemediğini düşünüyorum.</p>

  <p class="block14">Ercan Beyin dişini doldurup, yüksekliğine bakıyorum. Sorun yok.</p>

  <p class="block14">"Ayten Hanımla geldiğinizde, cilasını da yaparız," diyorum.</p>

  <p class="block14">İkisi de gayet memnun, tekrar tekrar teşekkür ederek çıkıp gidiyorlar.</p>

  <p class="block14">"Ben de gidebilir miyim?" diyor Kevser Hanım. Elinde çantası, işimin bitmesini beklemiş. "Gidebilirsin," diyorum. "İyi akşamlar..."</p>

  <p class="block14">Bekleme odasında Haşim. Elinde çiçekler, koltukların birine oturmuş, öylece bekliyor.</p>

  <p class="block14">Beni görür görmez, elindeki gül buketini ayaklarımın dibine fırlatıyor.</p>

  <p class="block14">"Sana getirmiştim," diyor dişlerinin arasından.</p>

  <p class="block14">Eğilip alıyorum.</p>

  <p class="block14">"Bu şekilde vermeni gerektirecek ne oldu ki?"</p>

  <p class="block14">Birden fırlıyor yerinden. Omuzlarımdan tutup sarsmaya başlıyor beni.</p>

  <p class="block14">"Ne yaptığını sanıyorsun sen, ha? Deli mi edeceksin beni?"</p>

  <p class="block14">Daha önceleri hiç görmediğim boyutlarda, doruklara tırmanmış bir öfkenin pençesinde, çıldırmış gibi.</p>

  <p class="block14">"Ne yapmışım, söyle de bileyim."</p>

  <p class="block14">Omuzlarımdan aşağılara inen elleri, birer mengene gibi, bilinçsizce, kollarımı sıkıyor.</p>

  <p class="block14">"Elin adamının ağzının içine giriyorsun; sonra da utanmadan, ne yaptım diye soruyorsun."</p>

  <p class="block14">Birden si İkini veriyorum. Var gücümle iteliyorum üstüme abanmış bedenini.</p>

  <p class="block14">"Unuttun mu," diyorum. "Doktorum ben! Elin adamı dediğin de hastam."</p>

  <p class="block14">"Sana o hakkı kim verdi? Hem de maske bile takmadan, ağız ağıza..."</p>

  <p class="block14">Adım adım krize sürüklendiğini görebiliyorum. Ama bunu önlemek için çaba gösterecek halde değilim. Kırılan onurumun, aşağılanmamın isyanıyla, benim de ondan aşağı kalır yanım yok.</p>

  <p class="block14">"Senin gibi bir insan doktor olamaz!" diye haykırıyorum. "Demek ki kadın hastalarının üzerine eğildiğinde, farklı şeyler düşünebiliyorsun..."</p>

  <p class="block14">Yeniden geliyor üstüme. Sırtımı duvara yaslayıp, boşta kalan eliyle çenemi kavrıyor. Var gücüyle sıkıyor, sıkıyor...</p>

  <p class="block14">"Konuşma," diyor. "Konuşma... Öldürürüm seni."</p>

  <p class="block14">Ateş fışkırıyor gözlerinden. Delice bir güçle alabildiğine hırpalıyor beni. Ne var ki, istediği etkiyi yaratamıyor üzerimde. Birbirine kenetlenmiş dişlerinin arasından dökülen lav kavurgan-lığındaki sözleri korkutmuyor beni. Hatta; içimdeki, her saniye gitgide devleşen öfkeyi daha da kamçılıyor.</p>

  <p class="block14">Tüm gücümü toplayıp, çılgın bedenini, bir kez daha uzaklaştırıyorum üzerimden. Kolumdan tutup rasgele savuruyor beni. Yere kapaklanıyorum.</p>

  <p class="block14">Eğilip ayağa kaldırıyor hırsla.</p>

  <p class="block14">Yüzünü yüzüme yaklaştırıyor.</p>

  <p class="block14">"Haşim Ağanın karısı erkeklerin ağzına düşüyor, dedirtmem ben!" diye bağırıyor.</p>

  <p class="block14">"Senin ağalığın bana sökmez," diye haykırıyorum. "Kapındaki yanaşman değilim ben! Ağaysan, ağalığını bil."</p>

  <p class="block14">Eli havada. Son darbeyi indirmekle geri çekmek arasında bir an duraklıyor.</p>

  <p class="block14">"Vur," diyorum. "Yakışır sana."</p>

  <p class="block14">Ve... Havada asılı kalmış eli kırbaç gibi, tüm öfkesini boşaltırcasına iniveriyor suratıma.</p>

  <p class="block14">Bir an önce oradan kaçıp uzaklaşmak... Bu zehirli havayı solumaktan kurtulmak... Tek isteğim bu.</p>

  <p class="block14">Banyoya koşuyorum önce.</p>

  <p class="block14">Aynadaki yüzüm korkunç. Saçım başım darmadağın. Yanağımda, Haşim'in beş parmağının izi öylece duruyor.</p>

  <p class="block14">Yüzüme su çarpıyorum. Avuç avuç... Ardı ardına. Yetmiyor. Başımı suyun altına sokuveriyorum.</p>

  <p class="block14">Saçlarımı gelişigüzel toplayıp banyodan fırlıyorum. Çantamı kaptığım gibi, kapıyı açıp kendimi dışarı atıyorum.</p>

  <p class="block14">Ne yapacağım şimdi ben? Nereye gideceğim?</p>

  <p class="block14">Kurşun gibi ağırlaşmış ayaklarım beni üst kata, Nurgül'ün yanına taşıyor.</p>

  <p class="block14">"Ne bu halin?" diye çığlık atıyor Nurgül.</p>

  <p class="block14">Bense, fırtına sonrasının dinginliğini yaşamaktayım.</p>

  <p class="block14">Pençe pençe yanaklarımı, ıslak saçlarımı usul usul okşuyor Nurgül.</p>

  <p class="block14">"İyi misin sen?"</p>

  <p class="block14">"İyiyim," diyorum. "Bir şeyim yok."</p>

  <p class="block14">"Ne oldu?" diye çekine çekine soruyor.</p>

  <p class="block14">"Kavga ettik Haşim'le. Kötü bir kavga..."</p>

  <p class="block14">Başka bir şey sormuyor. Ben de anlatmıyorum. Ayrıntılara girmenin ne gereği var ki? Her şey ortada değil mi?</p>

  <p class="block14">"İstanbul'a döneceğim," diyorum. "En kısa zamanda."</p>

  <p class="block14">"Ne yapabilirim senin için?"</p>

  <p class="block14">"Hiçbir şey. Sağ ol... Yalnız, izin verirsen İstanbul'a bir telefon açmak istiyorum."</p>

  <p class="block14">"İzin de ne demek? Ama... Şu anda onlarla konuşmasan... Daha iyi olmaz mı?"</p>

  <p class="block14">"Merak etme, bir şey söylemem. Ama onlardan alacağım sıcaklığa ihtiyacım var..."</p>

  <p class="block14">"Alo... Piraye, sen misin?"</p>

  <p class="block14">"Benim anne... Sesini duymak istedim."</p>

  <p class="block14">"İyi ettin. Ben de seni arayacaktım. Ama yalnız olduğun zamanı kestiremedim bir türlü."</p>

  <p class="block14">"Ne oldu; bilmediğim bir şey mi var?"</p>

  <p class="block14">"Sorma Piraye. Ablanla enişten boşanıyorlar."</p>

  <p class="block14">"Her zamanki hikâye desene..."</p>

  <p class="block14">"Yok, bu sefer iş ciddi. Ahmet sekreterine ev tutmuş, beraber yaşıyorlarmış. Ablan çocukları alıp bize geldi."</p>

  <p class="block14">"Daha önce de kaç kez gelmişti..."</p>

  <p class="block14">"Ama bu kez mahkemeye başvurdular. Avukatları karşılıklı dava açtı. Tek celsede sonuçlanacakmış. Bitti bu iş anlayacağın."</p>

  <p class="block14">Sesi titriyor annemin. Ağlıyor galiba.</p>

  <p class="block14">"Çok perişanız Piraye. Ablana da babana da belli etmemeye çalışıyorum ama, içim daralıyor. Kolay mı, gencecik kadın iki çocukla baba evine dönüyor... Nasıl avutacağım onları, bilemiyorum. Baban için de endişeleniyorum. Üzüntüden, ikide bir tansiyonu yükseliyor. Bir yerlerde yığılıp kalmasından korkuyorum."</p>

  <p class="block14">"Böyle sürmesinden iyidir anne. Ayrılmayı neden gözünüzde bu kadar büyütüyorsunuz, anlamıyorum. Ablamın bir süre sonra, keşke yollarımızı daha önce ayırsaymışız, diyeceğinden eminim."</p>

  <p class="block14">"Neyse," diye iç çekiyor annem. "Siz nasılsınız? Kendi derdimizden, doğru dürüst hatır bile soramadım sana."</p>

  <p class="block14">"Merak etme anneciğim, iyiyim ben."</p>

  <p class="block14">"Ah Piraye, keşke bu zor günlerde yanımızda olabilseydin... Hepimizden güçlüsün sen. Bize moral verirdin."</p>

  <p class="block14">"Aslında ben de birkaç günlüğüne gelmeyi düşünüyordum. Ama sizin derdiniz başınızdan aşkın. Belki daha sonra..."</p>

  <p class="block14">"Gel kızım, gel... Yabancı mısın sen?"</p>

  <p class="block14">"Ortalık biraz yatışsın; buradaki işlerimi halledeyim, geleceğim."</p>

  <p class="block14">Gidemem.</p>

  <p class="block14">Ablamın ardından ikinci ayrılık rüzgârını estiremem o evde. Kahrından ölür babam. Hatice yetmedi, şimdi de Piraye... Hayır, yapamam bunu onlara. En azından kısa bir süre için, İstanbul'a gitmemi ertelemem gerek. Hiç değilse birkaç gün...</p>

  <p class="block14">"İstersen bu gece bizde kalabilirsin," diyor Nurgül. "Emir gelecek şimdi. Hep beraber eve gideriz."</p>

  <p class="block14">"Sağ ol," diyorum. "Nereye gideceğimi biliyorum ben."</p>

  <p class="block14">Gözlüğün koyu renk camlarının ardına sığınarak, hızla iniyorum merdivenleri.</p>

  <p class="block14">Yol kenarına sıralanmış taksilerden en öndekine atlayıveriyorum.</p>

  <p class="block14">"Lise Caddesi'ne lütfen."</p>

  <p class="block14">Beni o halde karşısında görünce, Nurgül'ünkine benzer bir paniğe kapılıyor Ümran teyze.</p>

  <p class="block14">Saldırıya uğramış, kanadı kırık minik bir kuşu tutar gibi; incitmekten korkarcasına, elimden tutup salona götürüyor beni.</p>

  <p class="block14">Turan amcanın varlığı, açıklamalarımda ölçülü olmam gerektiğini düşündürüyor önce. Ama kısa sürede, üzerimdeki tutukluğu bir yana atıp; baştan sona, en ufak ayrıntısına kadar anlatıyorum olanları.</p>

  <p class="block14">Üzüntüyle, kahrolarak; ama beni daha fazla örselememek için, duygularını yansıtmamaya çalışarak dinliyorlar beni. Gerçek anne ve babammış gibi.</p>

  <p class="block14">Kendi ailemle bile paylaşamayacağım rahatlıkla; her şeyi, tüm içimde kalmışları, bugüne kadar dile getiremediklerimi, ayların susamışlığıyla, bir bir sayıp döküyorum onlara.</p>

  <p class="block14">Yalnızca dinliyorlar. Yorum yapmaya, anlattıklarımın üzerine tek bir söz söylemeye yeltenmiyorlar bile. Beni yatıştırmanın, avutmanın zorluğunu kavramışlar...</p>

  <p class="block14">Sonunda, Ümran teyze suskunluğunu bozuyor.</p>

  <p class="block14">"Bu durumda ne yapmayı düşünüyorsun?" _</p>

  <p class="block14">"İstanbul'a döneceğim. Yarın ya da öbür gün..."</p>

  <p class="block14">Ablamın durumuna takılı kalıp, bu işi ertelemenin anlamı yok. Bir an önce uzaklaşmak istiyorum buralardan.</p>

  <p class="block14">"İzniniz olursa," diyorum. "O vakte kadar burada kalabilir miyim?"</p>

  <p class="block14">Yanıt Turan amcadan geliyor.</p>

  <p class="block14">"Burası senin evin kızım. İstediğin kadar kalabilirsin."</p>

  <p class="block14">Doğru adreste olduğumu düşünüyorum. Kendi kızlarıymışım gibi, yaşadığım bozgunu aynen paylaşıyorlar benimle.</p>

  <p class="block14">"Yalnız," diyor Ümran teyze.</p>

  <p class="block14">Susuyor. Söyleyeceklerine vereceğim tepkiyi kestirmeye çalışıyor.</p>

  <p class="block14">"Hemen hayır deme. Ama... Haşim'e burada olduğunu haber vermemiz gerek."</p>

  <p class="block14">Oturduğum yerde kaskatı kesiliveriyorum.</p>

  <p class="block14">"Asla! Asla düşünemem böyle bir şeyi..."</p>

  <p class="block14">"Bak Piraye," diyor yumuşacık bir sesle. "Burası Diyarbakır. Senin habersizce ortadan kaybolman, işleri daha da karıştırır. Hele İstanbul'a gittikten sonra... Koca evinden kaçmış bir gelin olarak dillere düşersin."</p>

  <p class="block14">"Ardımdan ne söyleneceği umurumda bile değil."</p>

  <p class="block14">"Öyle deme. Gel arayalım Haşim'i. Bizim konuğumuz olduğunu söyleyelim; olsun bitsin."</p>

  <p class="block14">Daha fazla karşı koymak, anlamsız. Gideceğim başka neresi var ki? Zaten o da tahmin etmiştir burada olduğumu...</p>

  <p class="block14">Sessizce izliyorum telefon konuşmalarını.</p>

  <p class="block14">"Piraye burada... Bir süre konuğumuz olacak. İyi... Merak edilecek bir şey yok. Tamam, söylerim..."</p>

  <p class="block14">Telefonu kapatıp yanıma geliyor. Saçlarımı okşuyor.</p>

  <p class="block14">"Çok üzgündü sesi. Bir de... Selam söyledi sana."</p>

  <p class="block14">"Şaşılacak şey," diyor Turan amca. "O efendi çocuk, bunları nasıl yapabildi; aklım almıyor."</p>

  <p class="block14">"Gerçekten öyle," diyor Ümran teyze. "Yapılan büyülerin etkisine inanası geliyor insanın..."</p>

  <p class="block14">Tabağıma konan yemeklere dokunacak halde değilim. Boğazıma oturan kocaman yumrunun varlığıyla boğuşmaya da hiç niyetim yok.</p>

  <p class="block14">Çatalımın ucuna taktığım pirinç taneleriyle şekiller çiziyorum tabağımda. Anlayışlı bir ana babaya düşmüş, yaptıklarına karışılmayan; zorunlu olarak, sofrada oturma süresini doldurmaya çalışan, iştahsız, küçük bir çocuk gibi...</p>

  <p class="block14">Ümran teyze yardım önerimi geri çeviriyor. Tabaklan kendi taşıyor mutfağa. Birazdan, elinde kahvelerle salona dönüyor.</p>

  <p class="block14">Bense, bulunduğum ortamdan uzaklaşmış; bambaşka bir âlemde, çelişkili düşüncelerin kucağında, kâbuslarımla boğuşuyorum.</p>

  <p class="block14">Kapının zil sesi, daldığım âlemden gerçeklere döndürüyor beni.</p>

  <p class="block14">"Kapıcıdır," diye yerinden kalkıyor Ümran teyze. "Çöpü almaya gelmiştir."</p>

  <p class="block14">Ama, pek öyle görünmüyor. Dışarıdan gelen kalabalık seslerle içgüdüsel olarak, oturduğum yerde büzüşüp kalıyorum.</p>

  <p class="block14">Önde Latife halayla Halit enişte, arkalarında Reyyan abla ve Cevdet enişte, en geride de Haşim, içeriye giriyorlar.</p>

  <p class="block14">Sımsıkı kapatıyorum gözlerimi... Hiçbirini görmek istemiyorum.</p>

  <p class="block14">Ah Ümran teyze... Ne vardı haber verecek?</p>

  <p class="block14">Turan amca, evine gelen bu beklenmedik konukları ölçülü bir saygıyla karşılayıp yer gösteriyor.</p>

  <p class="block14">Latife hala, hemen yanımdaki koltuğa oturuyor. Bana güç vermek ister gibi, benden yana olduğunu anlatmak istercesine, yumuşacık bir hareketle uzanıp elimi tutuyor. Geri çekiyorum. Haşim'in ailesi içinde kendime en yakın bulduğum bu insanın varlığına bile dayanacak, gösterdiği sevecen yaklaşıma karşılık verecek durumda değilim.</p>

  <p class="block14">Çıt çıkmıyor salonda. Kim, nereden, nasıl girecek konuya; onun meraklı suskunluğu çökmüş herkesin üzerine.</p>

  <p class="block14">Aile gündemindeki önemli dönüm noktalarında, en yetkili kişi olan Halit enişte, bu görevi de üstleniyor.</p>

  <p class="block14">"Gençler arasında istenmeyen, tatsız bazı olaylar cereyan etmiş. Piraye kızımızdan, Haşim adına ben özür diliyorum. Ama, aralarındaki sorunun aynı çatı altında çözülmesinden yanayım. Gelinimizi alıp, eve götürmek için geldik buraya."</p>

  <p class="block14">"Bu kararı verecek tek kişi Piraye'dir," diyor Turan amca. "Gider ya da kalır; bu onun seçimi olmalı."</p>

  <p class="block14">"Onun verdiği kararların ne kadar sağlıklı olduğu ortada," diye atılıyor Reyyan abla. "Yangından kaçar gibi, soluğu burada alacağına, bize ya da halamlara gitseydi, işler böyle büyümezdi. Benim bildiğim, bu tür olaylar aile içinde kalır. Kalmalı da..."</p>

  <p class="block14">Turan amca ölçüsünü korumaya çalışarak, sakin bir sesle yanıtlıyor onu.</p>

  <p class="block14">"Reyyan Hanım," diyor. "Aynı durum, sizin başınıza gelseydi, ne yapardınız? Doğruca babanızın evine koşardınız, öyle değil mi? Piraye de aynı şeyi yaptı. Diyarbakır'daki baba evi olarak gördüğü bizim evimize sığındı. Bu davranışı için onu suçlamak haksızlık olmuyor mu?"</p>

  <p class="block14">Latife hala, Reyyan ablaya öfke dolu bir bakış fırlatıyor.</p>

  <p class="block14">"Her neyse," diyor. "Bunları tartışmak gereksiz. Aslında, sizlere teşekkür borçluyuz. Ama, eşimin de söylediği gibi, bu işi tatlıya bağlayalım... Piraye'yi alıp evine götürelim. Haşim'le baş başa, konuşarak, anlaşarak çözsünler sorunlarını..."</p>

  <p class="block14">Daha fazla dayanamıyorum. Yerimden fırlayıp mutfağa koşuyorum.</p>

  <p class="block14">Ümran teyzeyle Latife hala da peşimden geliyorlar.</p>

  <p class="block14">"Piraye... Canım kızım," diye saçlarımı okşuyor Latife hala. "Seni çok iyi anlıyorum. Yerden göğe kadar haklısın. Böyle bir şeyi nasıl yaptı bilemiyorum ama, hiç de kötü bir insan değildir Haşim. Bu savunulması güç davranışının altında yatan tek neden; deneyimsizliği, toyluğu... Ama göreceksin; zamanla olgunlaşmayı, olaylar karşısında sakin kalabilmeyi, serinkanlı davranmayı öğrenecek o da."</p>

  <p class="block14">"Onun akıllanmasını beklemeye hiç niyetim yok Latife hala," diyorum. "Kararımı verdim ben. İstanbul'a dönüyorum."</p>

  <p class="block14">"Ah Pirayeciğim... Buraların erkeklerini idare etmek zordur. Ben bile, Diyarbakırlılığımla; bunca yıllık evliliğin ardından, bu işi beceremiyorum dersem, şaşırma. İstanbul'a gitme kararına gelince... Acele ve kızgınlıkla verilmiş bu karar, sonradan pişman edebilir seni."</p>

  <p class="block14">Bu laflara karnım tok artık. Pişman olmamak, keşke dememek için çıktığım yolun beni getirdiği nokta bu işte. Haşim'e ve ailesine gerekenden de fazla şans tanımadım mı ben? Deneyeceğim, görmeyi bekleyeceğim başka ne kaldı ki?</p>

  <p class="block14">"Yalnızca bir haftalık bir süre istiyorum senden," diyor Latife hala. "Evine dön. Salim kafayla enine boyuna düşün. Kendi karar terazini al önüne. Bir kefeye gitmeyi, bir kefeye kalmayı koy. İkisinin de sana getireceklerini ve senden götüreceklerini üst üste yığ. Hangi tarafın ağır bastığını gör; kararını ona göre ver."</p>

  <p class="block14">Ümran teyze, konuşmamızı sessizce izliyor. Ama yüzünde, Latife halanın söylediklerini onaylar gibi bir ifade var.</p>

  <p class="block14">Burada kalsam ne olacak? Yarın ya da öbür gün İstanbul'a gideceğim. Üzerime binmiş devasa öfkenin yatışmasını beklemeden... Aldığım kararları uygulayacak dinginliğe kavuşamadan.</p>

  <p class="block14">Nasıl karşılayacaklar beni? Ablamın sızısının üzerine bir de benimkinin eklenmesini kaldırabilecekler mi?</p>

  <p class="block14">Oysa, kısa bir süre tanıyabilirim kendime. Sonucu değiştirmeyecek, ama belirlediğim hedefe daha emin adımlarla yürümemi sağlayacak kısa bir süre...</p>

  <p class="block14">Bende oluşuveren kararsızlığı, onun gönlündeki seçeneğe yakın durmamı hemen ayrımsıyor Latife hala.</p>

  <p class="block14">"Bir haftanın sonunda, kararında değişiklik olmazsa; söz veriyorum, seni İstanbul'a ben yolcu edeceğim."</p>

  <p class="block14">Oturduğum sandalyeden kalkıp salona doğru yürüyorum. Doğruca Turan amcanın yanına gidiyorum.</p>

  <p class="block14">"İzin verirseniz, eve gitmek istiyorum."</p>

  <p class="block14">"Karar senin kızım. Umarım, buna benzer bir olayı bir daha yaşamazsın."</p>

  <p class="block14">Yaptığı bu ince göndermenin yerine ulaşıp ulaşmadığını anlamak ister gibi Haşim'e bakıyor.</p>

  <p class="block14">Kimsenin söyleyecek sözü yok artık.</p>

  <p class="block14">Çözülmeyi bekleyen asıl düğümün geride olduğunun bilinciyle; bu işe mutlu sona ulaşmış gözüyle bakan kalabalığın ortasında, Ümran teyzelerden ayrılıyorum.</p>

  <p class="block14">***</p>

  <p class="block14">Haşim'in, salonun kapısından, evdekilere benim gelişimi müjdeleyen baş sallayışını görmezden gelerek, doğruca odaya çıkıyorum.</p>

  <p class="block14">Çökercesine oturuyorum koltuğa. Gözlerimi sımsıkı kapatıyorum. Yaşadığım şu andan itibaren, hiçbir şey görmesem, duymasam; beynimi zehirlerinden arındırıp, tüm hücrelerine sinmiş, ağdalaşmış o katran siyahı pıhtıyı söküp atabilir miyim acaba?</p>

  <p class="block14">Karşımdaki koltuğa oturuyor Haşim.</p>

  <p class="block14">"Piraye," diyor titreyen sesiyle. "Ölmek istedim! Senin ardından, seni kaybetme korkusuyla, sana yaptıklarımın utancıyla... Ölmek istedim inan ki."</p>

  <p class="block14">Sessizliğimi umursamadan, sayıklar gibi, ardı ardına döküp saçıyor içindekileri.</p>

  <p class="block14">"Nasıl oldu, bilemiyorum... Birdenbire kontrolümü kaybettim. Seni öyle, yabancı bir erkeğin üzerine eğilmiş, soluğun onunkine karışmış görünce, söz geçiremedim deliliğime... Beni bağışlamanı isteyemem senden. Biliyorum, suçum büyük. Ama, yaşananları olmamış say hiç değilse. Göreceksin, hepsini unutturacağım sana."</p>

  <p class="block14">"Çeneni yorma boşuna," diyorum yüzüne bile bakmadan. "Buraya gelişime de farklı anlamlar yüklemeye kalkma. Kararım kesin. En kısa zamanda İstanbul'a dönüyorum."</p>

  <p class="block14">Yanıtını beklemeden yerimden kalkıp, yatağın üzerinden geceliğimi alıyorum. Banyoya geçiyorum. Onun yanında soyunup giyinmeyi bile sindiremiyorum içime.</p>

  <p class="block14">Odada yalnızmışım gibi, kayıtsız bir tavırla yatağın bana ait kısmına, ama en ucuna büzüşerek, sırtımı dönüp uzanıyorum.</p>

  <p class="block14">Uykusuz geçecek upuzun bir gece kucaklıyor beni...</p>

  <p class="block14">***</p>

  <p class="block14">Haşim, benim uyuduğumu düşünerek, sessizce giyinip aşağıya iniyor.</p>

  <p class="block14">Onun ardından fırlayıveriyorum yataktan. Gece boyunca, dikenli bir şiltenin üzerinde işkence çekmiş gibi sızlayan bedenimi koltuğa atıyorum.</p>

  <p class="block14">Yorgun, bezgin; verdiği kararları uygulayacak güçten yoksun, kendisiyle bile küs, ne yapacağını bilemeyen bu Piraye'yi nasıl avutacağım ben?</p>

  <p class="block14">"Günaydın gelin abla."</p>

  <p class="block14">Şehriban. Onu bile görmek istemiyorum şu anda.</p>

  <p class="block14">"Hanımanne kahvaltıya çağırıyor seni."</p>

  <p class="block14">"Gitmeyeceğimi söyle."</p>

  <p class="block14">Geldiği gibi sessizce dışarı süzülüyor.</p>

  <p class="block14">Birazdan, elinde kahvaltı tepsisiyle geri geliyor.</p>

  <p class="block14">"Kahvaltısını yapsın, aşağıya gelsin, diyor hanımanne."</p>

  <p class="block14">"Tepsiyi götür, aşağıya inmeyeceğimi de söyle."</p>

  <p class="block14">Sözümü dinlemiyor Şehriban. Beni duymamış gibi; perdeleri çekiyor, camları açıyor, dağınık bıraktığım yatağımı topluyor.</p>

  <p class="block14">Belki bir iki lokma yerim düşüncesiyle olsa gerek, tepsiyi öylece bırakıp odadan çıkıyor.</p>

  <p class="block14">Kapıdaki tıkırtıyı, Şehriban'ın dönüşüne yoruyorum.</p>

  <p class="block14">Ama gelen o değil. Lamia Hanım!</p>

  <p class="block14">Yüzünde her zamankinden farklı, yumuşak bir ifade; karşıma geçip oturuyor.</p>

  <p class="block14">"Kızım benim," diye uzanıp elimi okşuyor. "Kem nazar dedikleri bu olmalı. Gözleri çıksın... Çekemediler sizi. Neyse, çamurlu bir seldi, aktı geçti. Sen de uzatma artık."</p>

  <p class="block14">Buz gibi bakışlarımı yüzüne dikiyorum. Halimden ürkmüş gibi, gözlerini yere indiriyor.</p>

  <p class="block14">"Ah Piraye... Daha çok gençsiniz yavrum. Hamsınız. Pişmeniz, olgunlaşmanız için zaman gerek. Kendine de Haşim'e de bu fırsatı vermelisin."</p>

  <p class="block14">Karşımda Lamia Hanım değil de bir başkası var sanki. Böyle sıcak bir yaklaşımı görmek için, dünkü depremi yaşamam gerekiyormuş demek.</p>

  <p class="block14">"Erkekler çocuk gibidir. Onları idare etmek biz kadınlara düşüyor. Kaderimiz bu... Biraz alttan alınca, azıcık suyuna gidince kuzu gibi olur hepsi."</p>

  <p class="block14">Kendisi Kenan Beye uyguluyor mu bu söylediklerini? Neyi alttan almış şimdiye kadar? Hangi gün suyuna gitmiş kocasının?</p>

  <p class="block14">Her konudaki kararları onun verdiğinin en yakın tanığıyım. Yalnızca uygulamada, göstermelik bir paravan olarak kullanıyor koskoca Çermik Beyini. Ağa olan kocası değil, kendisi. Her şey onda bitiyor. Bu güce sahip bir insanın ahkâm kesmesi kolay tabii. Ama bana inandırıcı gelmiyor...</p>

  <p class="block14">Elimi bile sürmediğim kahvaltı tepsisine bakıyor.</p>

  <p class="block14">"Hiçbir şey yememişsin. Ayakta kalmak için güçlü olmak zorundasın, unutma."</p>

  <p class="block14">Kalkıyor.</p>

  <p class="block14">"Kahvaltını yap, aşağıya gel. Kahve içelim beraber..."</p>

  <p class="block14">İçimde, nedenini çözemediğim bir ferahlık var.</p>

  <p class="block14">Lamia Hanımın ardından, tepsinin başına geçiyorum. Dün öğlenden bu yana hiçbir şey yememenin açlığıyla, tabaktakileri silip süpürüyorum.</p>

  <p class="block14">Bir pantolon, gömlek geçiriyorum üzerime. Saçlarımı tarıyorum. Lamia Hanımla kahve içmeye hazırım artık.</p>

  <p class="block14">Dünkü yaşadıklarımdan onu sorumlu tutamam. Ne yaptıysa, oğlu "yaptı.</p>

  <p class="block14">Tek kişilik bir suç bu. Bedelini yalnızca suçu işleyenin ödemesi gereken tek kişilik bir suç...</p>

  <p class="block14">***</p>

  <p class="block14">O günden sonra muayenehane sayfasını kapattım. Nekahet dönemini süren bir hasta gibi, evde; dinlenerek, kitap okuyarak geçiriyorum zamanımı.</p>

  <p class="block14">Haşim'le küslüğüm, Lamia Hanım ve Naran'la yakınlaşmaya itti beni. Eskiye göre sıcak sayılabilecek ilişkiler içindeyiz.</p>

  <p class="block14">Yemek masasında en uzak köşeyi seçen benim artık; Haşim değil. Lamia Hanımla, Naran'la, hatta Kenan Beyle kısalı uzunlu sohbetleri paylaşırken, Haşim'le tek kelime konuşmuyorum.</p>

  <p class="block14">Evin beni rahatsız etmeyen havası, İstanbul'a gidişimi ertelememde en büyük etken. Ablamla eniştemin mahkemesi için on gün sonrasına gün vermişler. Gözüm, kulağım oradan gelecek sonuçta...</p>

  <p class="block14">"Haziran başında köye gidiyoruz," diyor Lamia Hanım. "Kenan, ben, Naran... Bu yıl Haşim yok ya, Kenan'ı yalnız bırakmak istemedim."</p>

  <p class="block14">Gülen gözleriyle okşarcasına bakıyor yüzüme.</p>

  <p class="block14">"Siz de baş başa kalmanın tadını çıkarırsınız Haşim'le."</p>

  <p class="block14">Suskunluğumdan cesaret alıyor.</p>

  <p class="block14">"Gör bak, hele bir yalnız kalın... Her şey yoluna girecek. Yeniden sevdalanacaksınız birbirinize..."</p>

  <p class="block14">Derin derin içini çekiyor.</p>

  <p class="block14">"Bir de bebeğiniz olsa var ya... Hiçbir eksiğiniz kalmayacak. Sahi, bırak şu hapları artık kızım. Bile bile zehirliyorsun kendini."</p>

  <p class="block14">Gerçek bir anne sıcaklığıyla konuşuyor gibi. Bir de bunun altında yatanın, bebek konusu olduğunu bilmesem...</p>

  <p class="block14">O yıkıcı günden bu yana hap kullanmadığımı söylemiyorum ona. Haşim'le; korunmayı, sakınmayı gerektirecek bir yakınlaşma içinde değiliz ki, desem; ne düşünür acaba? Beni anlayacağını hiç sanmıyorum.</p>

  <p class="block14">Ölesiye dayak yiyip; gecesine kocasının koynuna giriveren kadınları göre göre, bu tür davranışları kanıksamış bir insan, küskünlüğümü ilk günkü inatla sürdürdüğümü aklına bile getiremez.</p>

  <p class="block14">Gidiyorlar.</p>

  <p class="block14">Bahçedeki tek katlı küçük evde kalan bekçiyle karısı, mutfakta bana yardımcı olacak Hesna Hanım ve Şehriban dışında konaktaki herkesi köye uğurluyoruz.</p>

  <p class="block14">Birdenbire boşalıveriyor ev. Bu boşluğa inanmak ister gibi, üst kattan başlayarak tüm evi geziyorum.</p>

  <p class="block14">Sıra mutfağa geldiğinde, "Sen şöyle dur hele Hesna Hanım," diyorum. "Bugünkü yemekler benden."</p>

  <p class="block14">Belki de en çok özlemini çektiğim işe, yemek yapmaya fırsat bulmuşken, bunu değerlendirmemek, kendime karşı ayıp olur.</p>

  <p class="block14">Şehriban'la Hesna Hanımın şaşkın bakışları arasında tavuklu krep yapıyorum. Hesna Hanım bahçede patlıcan közlüyor bana; salata için. Sigara böreği, zeytinyağlı barbunya... Harika bir sofra donatıyorum.</p>

  <p class="block14">Haşim her günkünden erken dönüyor erce.</p>

  <p class="block14">Kurduğum sofrayı görünce gözleri parlıyor.</p>

  <p class="block14">"Pirayemiz kocasına yemekler de hazırlarmış ..." diyor sevinçle.</p>

  <p class="block14">"Hiç heveslenme," diyorum. "Bir zamanlar, senin için bir şeyler yapmayı çok istemiştim. Ama bugün, yalnızca kendim için; neler yapabileceğimi kendime kanıtlamak için hazırladım bu sofrayı."</p>

  <p class="block14">Söylediklerime aldırmıyor bile. Kolumdan tutup kendine çekiyor beni, sımsıkı sarılıyor. Boş bulunup engelleyemediğini için kızıyorum kendime.</p>

  <p class="block14">"Uzak dur benden," diye sertçe uzaklaştırıyorum. "Dünden bugüne, benim cephemde değişen hiçbir şey yok."</p>

  <p class="block14">Masaya oturuyoruz. Her lokmada, "Eline sağlık," diyerek, beğenisini gereğinden abartılı boyutlarda ileterek, iştahla yiyor yaptığım yemekleri.</p>

  <p class="block14">"Dünya varmış," diyor. "Seninle daha bugün, yeni evlenmiş gibiyim. Konağa gelirken direnmekte haklıydın. Evlilikler kalabalık içinde yaşanınca, gerçek kimliğini bulamıyor. Bizimki de öyle oldu galiba."</p>

  <p class="block14">Verdiğim ters, iğneleyici yanıtlar dışında, elimden geldiğince az konuşmaya özen gösteriyorum. Ama, iki kişi kaldığımız şu koca evde, işimin zor olduğunu görebiliyorum.</p>

  <p class="block14">"Bak ne diyeceğim sana," diyor Haşim. "Gel, seninle bir anlaşma yapalım. Nikâhımızın bugün kıyıldığını varsayalım. Bir de bu şekliyle deneyelim beraberliğimizi. Hem, iki kişilik bir evde nasıl yaşayabileceğimizin provasını da yapmış oluruz. Yaz dönüşü, bilemedin sonbahara ayrı eve çıkarız seninle. Söz vermiştim; unuttun mu?"</p>

  <p class="block14">"Boş ver bunları," diyorum. "Verdiğim kararları uygulamaktan vazgeçiremezsin beni. En geç on beş gün sonra İstanbul'dayım ben."</p>

  <p class="block14">"Şunu bir ay yapsak... Seni İstanbul'a ben götüreyim. Temmuz başında muayenehaneyi kapatacağım. Bir ay yaz tatili. Buradan çıkarız. Antep üzerinden; Adana, Mersin, Antalya... Kıyı boyunca geze geze İzmir, Bursa; oradan da İstanbul'a çıkarız.</p>

  <p class="block14">"Dönüşte de dediğim gibi, oturacağımız yeni evimizi seçeriz seninle. Ne dersin?"</p>

  <p class="block14">"İstanbul'a kadar olan kısmına tamam desem bile, sonrası bana uymaz. İstanbul'da kalacağım ben. Sen de beni bırakıp yuvana dönersin. Hem, öyle uzun uzadıya tatile falan da hiç gerek yok. Bu konuda ısrarcı olursan, kendim giderim."</p>

  <p class="block14">"Tamam," diyor. "Anlaştık. Temmuz başında, güzel karımla baş başa tatile çıkıyoruz."</p>

  <p class="block14">Söylediklerimi umursamaz hali çileden çıkarıyor beni. Ama, yeni önerisine hayır diyecek gücü bulamıyorum kendimde.</p>

  <p class="block14">"Yarın akşam, Nurgül'le Emir'i yemeğe çağırmaya ne dersin?"</p>

  <p class="block14">Beni neremden avlayacağını öyle iyi biliyor ki!</p>

  <p class="block14">Duyduğum sevinci gizleyemiyorum.</p>

  <p class="block14">"İyi olur," diyorum, delice çarpan yüreğimin sesini duyur-mamaya çalışarak.</p>

  <p class="block14">***</p>

  <p class="block14">Arkadaşlarla paylaşımın o erişilmez, o eşsiz tadını çoktan</p>

  <p class="block14">unutmuşum.</p>

  <p class="block14">Aylardır içinde yuvarlandığım boşluğun, sevdiklerime, özlediklerime kavuşamamaktan kaynaklandığını düşündüm hep.</p>

  <p class="block14">İçimi kavuran özlemlerin belki de en başında geleninin; arkadaşlarımla, her türlü kısıtlamadan uzak, özgürce, yürekten kopup gelen coşkuları lokmalara katık ederek yenilecek bir yemek olduğunu, böyle bir ortamda yaşamadan bilemezdim.</p>

  <p class="block14">Bahçeye kuruyoruz masamızı. Nurgül, Emir, Haşim ve ben; hep beraber, elbirliğiyle...</p>

  <p class="block14">Önce, sabahtan akşama Hesna Hanım ve Şehriban'la yaptığımız mutfak çalışmasının ortak ürünlerini taşıyoruz bahçeye.</p>

  <p class="block14">Mangal işini Haşim'le Emir üstleniyorlar.</p>

  <p class="block14">"Erkek işi bu," diyor Haşim.</p>

  <p class="block14">Etleri terbiye ediyor, şişlere geçiriyor.</p>

  <p class="block14">"Ezme salata olmadan yenmez bunlar," diye mutfağa koşup kimseden yardım istemeden; küçük küçük doğradığı domates, biber, maydanoz ve nane yapraklarının üzerine salça ve nar ekşisi katarak, kaşığın sırtıyla eziyor. Servis tabağına boşaltıyor.</p>

  <p class="block14">"Bu da Haşim ustadan," diye masanın ortasına koyuyor.</p>

  <p class="block14">Gösterdiği gayretkeşlikle bir kez daha şaşırtıyor beni Haşim. İçeceği suyu bile başkalarının getirmesini bekleyen, el bebek gül bebek büyütülmüş bir ağa oğlu için ne büyük bir özveri bu böyle...</p>

  <p class="block14">"Biliyor musunuz," diyor şarapları doldururken. "Bu eve ilk kez şarap giriyor. Babam duysa var ya... Paramparça eder beni."</p>

  <p class="block14">"Biz de evin içinde içmiyoruz zaten," diye gülüyor Emir.</p>

  <p class="block14">"Hadi," diyor Haşim. "Piraye'yle benim yeni yaşamımızın şerefine..."</p>

  <p class="block14">Nurgül de, Emir de kısa süre önce yaşadığımız kâbusun en yakın tanıkları. Sorunlarımızın hâlâ çözümsüzlük kıskacından kurtulamadığını da biliyorlar. Ama bu gece ev sahibi konumunda olmam, Haşim'e ters düşecek tavırlar sergilememi önlüyor. Olanları sineye çekmiş, bağışlamış, hatta unutmuş gibi davranmak durumundayım.</p>

  <p class="block14">Bu halimden cesaret alan Haşim, koltuğunu yanıma çekip kolunu omzuma atıyor.</p>

  <p class="block14">"Dünyanın en şanslı adamıyım ben arkadaşım," diyor Emir'e. "Böyle dört dörtlük bir karım olduğu için..."</p>

  <p class="block14">"Sizi böyle görmek ne güzel," diyor Nurgül. "Bir an bitivereceğini sanmıştım."</p>

  <p class="block14">"Olur mu hiç?" diyor Haşim. "Bir fotoğraf şeridi düşünün. Tüm kareleri pırıl pırıl; canlı mı canlı renkleriyle yüzünüze gülüyor. Bir tek kare karanlıkta kalmış... Onun için tüm fotoğrafları yakmaya değer mi?"</p>

  <p class="block14">Bu kadar basit demek. Sessiz kalmak, onu onaylamak olacak. Buna dayanamam.</p>

  <p class="block14">"Ama o bir tek kare var ya..." diyorum. "Diğerlerini de karaya bulayacak güçteyse eğer; görülecek tek bir fotoğraf kalmaz ortada."</p>

  <p class="block14">"Biz de hepsini yok ederiz," diyor Haşim. "Yepyeni bir fotoğraf şeridiyle koyuluruz yola."</p>

  <p class="block14">"Olabilse," diye dudak büküyorum.</p>

  <p class="block14">"Neden olmasın?" diyor Emir bana dönerek. "Beynindeki o karanlık noktayı yok etmen bu kadar zor mu?"</p>

  <p class="block14">Gülerek devam ediyor.</p>

  <p class="block14">"İstemeden verdiği tek pozluk kötü adam rolü dışında, ki onu da yüzüne gözüne bulaştırdı, ne kötülüğünü gördünüz arkadaşımın?"</p>

  <p class="block14">"İşte buna içilir," diyor Haşim.</p>

  <p class="block14">Sonra birden ciddileşiveriyor.</p>

  <p class="block14">"Tümüyle silmek, unutturmak en büyük amacım. Ama hiç değilse, anımsamaya fırsat bulamayacağı yoğunlukta, yepyeni güzellikler yaşatarak; Piraye'yi yeniden kazanmak istiyorum ben."</p>

  <p class="block14">Neredeyse benim kadar yaralı... Böyle boynunu bükmesin istiyorum, böyle konuşmasın... Beni kendinden uzak tutacak kaba, hoyrat, aşağılayıcı tavırlar sergilesin gene.</p>

  <p class="block14">Sesi titremesin bana bakarken, bakışları gözlerimde erimesin. Yapma Haşim! Bu yeni çehrenle işimi zorlaştırıyorsun...</p>

  <p class="block14">Nurgül'Ie Emir'i bahçe kapısından uğurlarken, ayakta durmakta güçlük çekiyorum. Bir sis perdesinin arkasından izlediğim, netliğini yitirmiş nesneler, çılgınca bir ritimle dans ediyorlar çevremde.</p>

  <p class="block14">Hafiften yalpalayarak Haşim'e tutunuyorum.</p>

  <p class="block14">"Şarap bana iyi gelmiyor," diye gülüyorum peltek peltek.</p>

  <p class="block14">Kolunu belime sarıyor Haşim.</p>

  <p class="block14">"Güvendesin artık," diyor.</p>

  <p class="block14">"Sen buna güvenlik mi diyorsun?" diye uzaklaşmaya çalışıyorum.</p>

  <p class="block14">Boşta kalan bedenimle bir an sendeliyorum. Haşim atik davranıp tutmasa düşeceğim.</p>

  <p class="block14">"Yürümeyi unuttum galiba," diye gülüyorum.</p>

  <p class="block14">"Unutacaksın," diye fısıldıyor kulağıma. "Yürümeyi değil ama, seni benden uzak tutan her şeyi unutturacağım sana."</p>

  <p class="block14">Soluğunu yüzümde duyumsamak iyice uyuşturuyor bedenimi.</p>

  <p class="block14">Unutmam gereken neydi, anımsayamıyorum. Anımsamak istediğim de yok zaten.</p>

  <p class="block14">Geride kalmışlardan tek bir iz taşımıyor beynim.</p>

  <p class="block14">Yalnızca içinde yaşanılan zamana ait olmak ne güzel bir şey... Tüm dertlerinden arındırıyor insanı.</p>

  <p class="block14">Haşim'le sarmaş dolaş, bizi odamıza taşıyacak merdivenleri tırmanıyoruz. Onun kollarında, gerçekten de güvendeyim galiba...</p>

  <p class="block14">***</p>

  <p class="block14">Sabah geç uyanıyorum. Haşim çoktan gitmiş.</p>

  <p class="block14">Başım çatlayacak gibi ağrıyor. Dün gecenin bugüne armağanı...</p>

  <p class="block14">Kendimi duşun altına atıyorum. Soğuk su halsiz bedenimi diriltmeye yetiyor. Ruhsal yönden gücüm yerinde zaten. Korkunç düşlerle, karabasanlarla boğuştuğum karanlık bir geceden, pırıl pırıl yeni bir güne uyanmış gibiyim.</p>

  <p class="block14">Şehriban'la beraber keyifli bir kahvaltı yapıyoruz. Benim yalnız kendi içime değil, çevreme de ışık saçar halim gözünden kaçmıyor. Herhangi bir şey sormayı aklına bile getirmeden, benden aldığı olumlu yansımalarla yetinerek, kendi kendine yaptığı değerlendirmelerden hoşnut, yalnızca gülümsüyor.</p>

  <p class="block14">Kahvaltının ardından, gün içinde neler yapacağımı düşünmeye fırsatım olmuyor.</p>

  <p class="block14">''Özledim seni," diyor Haşim'in telefondaki sesi. "Yanımda olmanı istiyorum."</p>

  <p class="block14">O günden sonra, muayenehaneye adımımı atmadım. Belli belirsiz sızıldayan yüreğimin bunu kaldıracağından emin değilim. İçimdeki kararsızlık kıpırtıları, Haşim'in son sözleriyle duruluveriyor.</p>

  <p class="block14">"Hemen bir taksiye atla, gel. Bekliyorum."</p>

  <p class="block14">"Senin yerin burası," diyor Haşim. "Benim yanım." Ardından da, "Ama boş oturmak yok," diye gülerek ekliyor. "Senin için iki randevu yazdım deftere. Şu öğretmen hanımla kızı. Öğleden sonra gelecekler."</p>

  <p class="block14">Hiçbir tepki vermeden, sessizce dinliyorum Haşim'i. Kaldığımız yerden devam etme önerisi mi bu? Yoksa, yıkıntıları onarmanın bir başka yolu mu?</p>

  <p class="block14">"Ha," diyor. "Bugünkü hastaların kadın diye, sana şart koştuğumu düşünme sakın. Karımın da en az benim kadar doktor olduğunun ayrımındayım artık. Yarın ya da öbür gün erkek hastaların da olabilir. Onları da tedavi edebilirsin tabii ki."</p>

  <p class="block14">İnanmaz gözlerle bakıyorum Haşim'e.</p>

  <p class="block14">O ise uzun uzun gülerek, "Yalnız," diyor. "Maskeni taktıktan sonra..."</p>

  <p class="block14">Beni, benimle hiç yalnız bırakmıyor Haşim. Yarattığı birbirinden ilginç fırsatlarla oyalamaya çalışıyor Piraye'sini.</p>

  <p class="block14">"Göle gidelim hafta sonu," diyor. "Nurgül'le Emir'i de alırız. Gelecek hafta da Mardin'e gideriz. Ne dersin?"</p>

  <p class="block14">Hazar Gölü Diyarbakır'a yüz kırk, Elazığ'a kırk kilometre uzaklıkta. Hem Diyarbakırlıların, hem de Elazığlıların ortak mesire yeri.</p>

  <p class="block14">Gölün kıyısındaki restoranlardan birinde balık yiyoruz.</p>

  <p class="block14">Kıyı boyunca sıralanan küçüklü büyüklü yazlık evleri, villaları gösteriyor Haşim.</p>

  <p class="block14">"Babamın burada bir arsası var. Ne dersin Piraye, bir konak da buraya konduralım mı?"</p>

  <p class="block14">Diyarbakır sıcağından kurtulmak için iyi bir seçenek olabilir. Günübirlik yapılacak piknik tarzı geziler için, bulunmaz bir yer. Ama yaz tatilinin tümünü burada geçirmek fikri çekici gelmiyor bana.</p>

  <p class="block14">"Yılın tamamını Diyarbakır'da geçiriyoruz zaten..." diyorum.</p>

  <p class="block14">"Tamam," diye gülüyor Haşim. "Anlaşıldı. Piraye Hanım Çınarcık'ı özledi. Denizi düşlerken, göle takılmanın lafı mı olur?"</p>

  <p class="block14">Ertesi pazar, hep beraber Mardin'e gidiyoruz.</p>

  <p class="block14">Büyüleniyorum. Kendine özgü dokusu; birinin damı diğerinin avlusu konumunda, üst üste sıralanmış, farklı mimarideki taş evleriyle içine çekiyor beni Mardin.</p>

  <p class="block14">Burada yaşamanın nasıl bir şey olacağını aklıma bile getirmiyorum. Yalnızca turist gözüyle yapıyorum değerlendirmelerimi.</p>

  <p class="block14">Şehrin ortasında boydan boya uzanan dar yolu; esmer tenli, yüzü dövmeli kadınları, evlerin aralarına sıkışıp kalmış avuç içi kadar boşluklarda oyun oynayan güleç yüzlü çocuklarıyla ilginç, görülmeye değer bir kent olarak beynimin kıvrımlarına yerleştiriyorum Mardin'i.</p>

  <p class="block14">***</p>

  <p class="block14">Ablamla eniştem boşanmışlar.</p>

  <p class="block14">Annemin telefondaki sesi, eskiye göre daha sakin. Engelle-yemediği sonucu kabullenmiş görünüyor.</p>

  <p class="block14">"Hafta sonu Çınarcık'a geçiyoruz," diyor. "Sizi de oraya bekliyoruz."</p>

  <p class="block14">Temmuz başı...</p>

  <p class="block14">Muayenehaneyi kapatıp yola çıkıyoruz. Haşim'in yaptığı tatil planına göre; izleyeceğimiz yolu, kalacağımız yerleri belirliyoruz önce. Karayolları haritasının üzerinde, kırmızı kalemle yuvarlak içine alınmış konaklama ya da günübirlik uğrama noktalarının yoğunluğu, gezimizin hareketli geçeceğini gösteriyor.</p>

  <p class="block14">İlk durağımız Urfa.</p>

  <p class="block14">Şehre girerken ilk dikkatimi çeken, kenar mahallelerdeki evlerin, Mardin evlerine benzerliği oluyor. Avlularıyla çatıları bitişik, komşu evler... Ama şehir olarak, çok farklı Mardin'den. Yeni yapılar, yüksek apartmanlar, geniş caddeler...</p>

  <p class="block14">En ilginç yeri, hiç kuşkusuz, Balıklı Göl. Ya da diğer adıyla Ayn-Zeliha. İlginç de bir efsanesi var. Hazreti İbrahim'i yakmak amacıyla altını sürülen ve ateşlenen odunların, mucizevi bir yağmurla söndüğünü; suların yoğunluğuyla da bu gölün oluştuğunu anlatıyor Haşim. Odunlar ise şu anda gölde yüzen, Urfa halkınca kutsal sayılan, çok sayıdaki balığa dönüşmüş.</p>

  <p class="block14">Balıklar kocaman. Çepeçevre betonla sarıldığından, havuz da denilebilecek gölün içinde, sürüler halinde dolaşıyorlar.</p>

  <p class="block14">"Birileri bunları yakalayıp, pişirmeye kalksa ne olur?" diye soruyorum.</p>

  <p class="block14">"Aman ha," diyor Haşim. "Kimseler duymasın! Kutsal balıklarına kötü niyetle ilişecek gözlerin sahibine pek iyi davranmaz buralılar..."</p>

  <p class="block14">Urfa'dan Gaziantep'e, oradan da Adana'ya geçiyoruz. Bu gece burada kalacağız.</p>

  <p class="block14">"Gelmişken, bir Adana kebabı yemeden olmaz," diyor Haşim.</p>

  <p class="block14">Gittiğimiz yerin, şehrin en ünlü kebapçısı olduğunu söylüyor.</p>

  <p class="block14">Yiyecek seçimini ona bırakıyorum. Ama, "Benimkiler acı olmasın," demeyi de ihmal etmiyorum. Güney ve Güneydoğu mutfağının damak tadına tam olarak alışamamanın sıkıntısını hâlâ çekiyorum.</p>

  <p class="block14">Haşim, ince dürüm ekmeğinin arasına yerleştirdiği Adana kebabı iştahla yemeğe başlıyor. Bense, tabağımdaki pideyle kebabı çatal bıçak yardımıyla parçalara ayırma çabasındayım.</p>

  <p class="block14">"Öyle olmaz," diyor Haşim. "Ellerinle yiyeceksin."</p>

  <p class="block14">Bu öneri, bana ve alışkanlıklarıma öylesine ters ki...</p>

  <p class="block14">"Yapamam," diyorum.</p>

  <p class="block14">Benim zorlanmama daha fazla dayanamıyor Haşim. Tabağımdaki kebabı ince pidenin arasına koyup, üzerini yeşilliklerle süsleyerek dürüm yapıyor, bana uzatıyor. Kocaman bir kâğıt peçeteye sarıp, elimi bulaştırmamaya çalışarak yemeye koyuluyorum.</p>

  <p class="block14">"İstanbullu Piraye Hanımın Adana'da kebap yemesi..." diye halime gülüyor Haşim.</p>

  <p class="block14">Ertesi sabah Mersin'e geçiyoruz. Oradan da, billur kum ta-neleriyle denizi öpüştüren Boğsak'a. Aylardan sonra ilk kez kucaklaşıyorum denizle. Özlemiyle yanıp tutuştuğum bir yakınıma kavuşmuş gibi, kendimi kollarına bırakıveriyorum.</p>

  <p class="block14">Üç gün kalıyoruz bu cennet gibi yerde.</p>

  <p class="block14">Boğsak'tan, akşamüzeri yola çıkıyoruz. Bunun ne büyük bir hata olduğunu, bastırıveren karanlığın koynunda, keskin virajlara girip çıkmaktan yorgun düştüğümüzde anlıyoruz ancak.</p>

  <p class="block14">Anamur'da zorunlu bir mola veriyoruz.</p>

  <p class="block14">Anayol üzerinde temiz, küçük bir otel ilişiyor gözümüze. Bir gecelik konaklama için, yeter de artar bile.</p>

  <p class="block14">Danışmada oturan şişman, orta yaşlı adam otelin sahibi. Burnunun üzerine indirdiği gözlüğünün ardından, Haşim'le beni uzunca bir süre süzüyor. Neden sonra, odamızın anahtarını uzatıyor.</p>

  <p class="block14">İkimiz de çok yorgunuz. Sıcak ve nemli havanın üzerine, virajlarla örülmüş yollarda geçen zorlu saatler pestile çevirdi bizi.</p>

  <p class="block14">Balkona çıkıp, kendimizi hasır koltuklara atmaya hazırlanırken, kapının tıkırtısıyla irkiliyoruz.</p>

  <p class="block14">Otelin sahibi. Elinde tuttuğu kayık tabakta da kıpkırmızı karpuz dilimleri...</p>

  <p class="block14">"İşte bu çok hayra geçti," diyor Haşim. "Teşekkür ederiz."</p>

  <p class="block14">"Balayındasınız galiba," diye gülüyor adam.</p>

  <p class="block14">"Evet," diye yanıtlıyor Haşim, gözü bende. "Balayındayız..."</p>

  <p class="block14">Buz gibi karpuzu iştahla yerken, "Bak," diyor Haşim. "Dışardan bakan gözler, bizi balayı çifti olarak görüyor."</p>

  <p class="block14">"Biraz eskimiş bir çift ama..."</p>

  <p class="block14">"Hiç eskimeyeceğiz biz."</p>

  <p class="block14">Aklıma takılan bir soruyu dile getirmenin tam sırası.</p>

  <p class="block14">"Baştan beri sormak istiyorum ama... Yolumuzu bu kadar uzatmanın ne gereği vardı? Doğrudan doğruya İstanbul'a ya da Çınarcık'a gidemez miydik? Turistler gibi, sahilleri adım adım arşınlamak nereden düştü aklına?"</p>

  <p class="block14">"Anlatayım," diyor Haşim. "İnsanlar birbirini en iyi, yolculukta tanır, derler ya... Biz de farklı şartlarda, farklı ortamlarda, birlikteliğimizi zenginleştirecek bir şeyler yaşayalım istedim. Böylelikle paylaşımımızın daha yoğunlaşacağını düşündüm. Hata mı ettim sence?"</p>

  <p class="block14">"Yok," diyorum! "Gerçekten de iyi oldu. En azından, virajlardan başımın döndüğü, bugünkü gibi zorlu bir yolda, senden destek alabileceğimi gördüm."</p>

  <p class="block14">"Aslında, karşımıza çıkacak tüm virajları beraberce, el ele aşabileceğimizdi senin gördüğün. Ayrımında mısın bilmem, yaşadığımız her yeni gelişmede, farklı sınavlar veriyoruz seninle."</p>

  <p class="block14">Katılıyorum ona. Haşim'i, tanımadığım ama tanımaktan mutlu olduğum bambaşka yüzleriyle bana sunan bu yolculuğa minnet borçluyum.</p>

  <p class="block14">"Ha," diyor Haşim. "İnsanların birbirlerini en iyi değerlendirecekleri diğer bir ortamın da içki masası olduğunu söylerler. Eh, oradaki uyumumuz da fena sayılmaz; öyle değil mi?"</p>

  <p class="block14">Bakışlarımı kaçırıyorum gözlerinden.</p>

  <p class="block14">Sözlerindeki hınzırca imayı anlamamış görünmeyi yeğliyorum.</p>

  <p class="block14">***</p>

  <p class="block14">Karadeniz dışında, aşağı yukarı tüm sahil şeridini kapsayan gezimizi Çınarcık'ta noktalıyoruz.</p>

  <p class="block14">Ablamın, boşanma sonrası içine düştüğünü tahmin ettiğim moral çöküntüsüne annemle babamı da ortak etmesiyle evde oluşan keyifsiz ortamı, bizim de ister istemez paylaşacağımızı düşünüyorum.</p>

  <p class="block14">Yanılmışım.</p>

  <p class="block14">Ablam beklediğimin tersine, son derece neşeli karşılıyor bizi. Büyük bir yükten kurtulmuşçasına huzurlu ve halinden memnun... Annemle babam da ondan aldıkları olumlu iletiler sayesinde eskisinden daha rahat görünüyorlar. Göksel'le Gökçe, tatilin büyülü havası içinde, olanların ayrımında bile değiller.</p>

  <p class="block14">"Çalışacağım," diyor ablam.</p>

  <p class="block14">Ondan hiç beklemediğim bir karar. Hoşuma gidiyor. Ama, evlenme uğruna yarım bıraktığı yetersiz eğitimiyle ne iş yapabileceğini düşünemiyorum doğrusu.</p>

  <p class="block14">"Kendi işimi kuracağım," diyor. "Anaokulu açacağım. Yaz sonu hazırlıklara başlıyoruz. Babamla..."</p>

  <p class="block14">"Evet," diyor babam da. "Bizim alt sokağımızda bir giriş katı var. Gelecek ay boşalıyor. Orayı tutacağız bu iş için."</p>

  <p class="block14">"Göksel'le Gökçe için de iyi olacak," diyor ablam. "Başka bir işe girsem, onların bakımını annemin omuzlarına yüklemek zorunda kalacaktım. Hiç değilse gözümün önünde olurlar."</p>

  <p class="block14">Seviniyorum. Onu, ayakları yere basan, kendi kanatlarıyla uçmaya hazırlanan bir iş kadını yüzüyle görmek mutlu ediyor beni.</p>

  <p class="block14">"Açılışları kaçırmazsın sen," diye gülüyor. "Bizim açılışımıza da gelirsin umarım."</p>

  <p class="block14">Tüm olumsuzlukların geride bırakıldığı, neşeyle umudun filiz verdiği yazlık evimizde, birbirinden güzel üç gün geçiriyoruz Haşim 'le.</p>

  <p class="block14">Tatilimizin sonuna geldik artık. Bu kez Ankara, Kayseri, Malatya üzerinden, bizi kısa sürede Diyarbakır'a ulaştıracak iç yolu seçiyoruz.</p>

  <p class="block14">"Güzeldi," diyor Haşim. "Daha sonra dönüp baktığımızda, yaşadığımız her dakikayı aynı sıcaklıkla anımsayacağımız, harika bir tatil oldu."</p>

  <p class="block14">Gerçekten de öyle. Bir de üzerime çöküveren şu dönüş hüznü olmasa...</p>

  <p class="block14">Bitişe yaklaşıyoruz artık. Son molamız bu. Hazar Gölü'ne karşı oturmuş çay içiyoruz Haşim'le.</p>

  <p class="block14">"Artık zamanı gelmedi mi?" diyor.</p>

  <p class="block14">"Neyin zamanı?"</p>

  <p class="block14">"Hapları bırakmanın. Bir yıl demiştin ya..."</p>

  <p class="block14">İki ayı aşkın bir süredir hap almadığımı söylemiyorum ona. Zamanı gelince öğrenir. Şimdilik bunu kendime saklamayı yeğliyorum. Büyük müjdeyi vereceğim günün bir an önce gelmesini umarak...</p>

  <p class="block14">"Tut ki bıraktım hapları. Ve çocuğum olmadı. Ne yaparsın böyle bir durumda?"</p>

  <p class="block14">"Ben bir şey yapmam," diye gülüyor. "Ama büyüklerim için garanti veremem. Hemen üstüne kuma getirirler. Hem de hiç gözünün yaşına bakmadan..."</p>

  <p class="block14">Şakası bile beni altüst etmeye yetiyor.</p>

  <p class="block14">Evet, bunu şaka olarak algılamak kolay geliyor şimdi. Ama ya gerçekten Artukoğlu ailesinin özlemle beklediği erkek evladı onlara veremezsem...</p>

  <p class="block14">İşim zorlaşır galiba. Haşim'den yana bir kuşkum yok. Ailesine, sonuna kadar direneceğinden eminim. Gene de onun başını öne eğdirmemek, böyle tatsız bir durumu yaşamamak için dualar ediyorum.</p>

  <p class="block14">***</p>

  <p class="block14">Köyden dönmüşler. Konak eski düzenine kavuşmuş, bizi bekliyor.</p>

  <p class="block14">Tatil öncesi yaşantımıza kaldığımız yerden devam ediyoruz. Evle muayenehane arasında geçirdiğimiz zaman, eski bunalımlı günlerimdeki kadar tekdüze gelmiyor artık. Haşim'in sıcak yaklaşımıyla, evdekilerin hoş görülü tavırlarının birleşmesi; dingin, huzurlu bir hava oluşturuyor çevremde.</p>

  <p class="block14">Ne var ki, bu kez de beynimi kemiren kuşkuların pençesin-deyim. Hapları bırakalı bunca zaman geçtiği halde, neden Haşim'e beklediği müjdeyi veremiyorum? Yoksa, Lamia Hanımın söylediği gibi, dölyatağımı küstürdüm mü istemeden? İşe yaramaz, küçücük bir top gibi mi kaldı rahmim?</p>

  <p class="block14">Nurgül bir doktor öneriyor bana.</p>

  <p class="block14">"Diyarbakır'ın, serbest çalışan en ünlü kadın doğum uzmanı," diyor.</p>

  <p class="block14">Beraberce gidiyoruz.</p>

  <p class="block14">İlk gözüme çarpan, doktor hanımın kırmızı ojeli, uzun tırnaklan oluyor. Neyse ki, eline eldiven geçiriyor da, oramın buramın örselenmesinden kurtuluyorum.</p>

  <p class="block14">Muayene masasına uzanıp, bacaklarımı metal çengellerin soğuğuna bırakıyorum.</p>

  <p class="block14">Uzun uzun muayene ediyor doktor.</p>

  <p class="block14">"Kalkabilirsiniz," diyor.</p>

  <p class="block14">Ağzından çıkacak sözlerin merakı içinde, konuşmasını bekliyoruz Nurgül'le.</p>

  <p class="block14">"Yumurtalıklar normal. Yalnız, rahim biraz, küçük ve geriye dönük. Bu durum hamile kalmanızı zorlaştırıyor."</p>

  <p class="block14">Korktuğum başıma geldi işte! Çocuğum olmayacak benim... Her geçen saniye ivmesini arttıran paniğin kollarından kurtaramıyorum kendimi.</p>

  <p class="block14">"Merak etmeyin," diye gülüyor doktor. "O kadar da kötü değil durumunuz... Önce üç aylık bir ilaç kürü uygulayacağız.</p>

  <p class="block14">Olmazsa, rahmi normal konumuna getirmek ve gebeliği kolaylaştırmak için, küçük bir operasyon gerekebilir."</p>

  <p class="block14">İki kutu iğne, vitamin ve hormon hapları yazıyor.</p>

  <p class="block14">"Âdetin beşinci günü başlayacaksınız," diyor. "Aynı ilaçlar her ay yinelenecek. Üçüncü ayın sonunda tekrar görüşeceğiz sizinle."</p>

  <p class="block14">"Boşuna üzme kendini," diyor Nurgül. "İlaçlan kullan bakalım."</p>

  <p class="block14">Onu duyacak halde değilim. Işığını yitirmiş beynim, karmaşık duygularla çarpan yüreğimle el ele vermiş, kapkara bir kuyunun içine çekiyor beni.</p>

  <p class="block14">"Haşim bilmemeli," diyorum. "En azından şimdilik." "Toparlan öyleyse. Bu halinle görmesin seni." Eczaneden reçetede yazılı ilaçları alıp Nurgül'e teslim ediyorum. Ne eve ne de muayenehaneye götüremem onları.</p>

  <p class="block14">Haşim'le Emir'i, Nurgül'ün muayenehanesinde oturmuş, çay içerken buluyoruz.</p>

  <p class="block14">"Harika haberlerimiz var," diyor Haşim. "Gelecek hafta, bayram tatili için İskenderun'a gidiyoruz. Arsuz'a..."</p>

  <p class="block14">İçime saplanıp kalmış düşünce yumağı olmasa sevineceğim, hatta havalara uçacağım. Ama verilecek en büyük müjde bile beni avutmaktan öylesine uzak ki...</p>

  <p class="block14">Gene de sevinmiş görünmeye çabalıyorum.</p>

  <p class="block14">Haşim ise, içimde kopan fırtınalardan habersiz, tatil programımızın ayrıntılarını sayıp döküyor.</p>

  <p class="block14">Arsuz'da bir sahil oteline yerleşiyoruz.</p>

  <p class="block14">Son yaz günlerini ucundan yakalayıp, denizle bir kez daha buluşabilmenin mutluluğu içindeyiz.</p>

  <p class="block14">Kendi kendime karar alıyorum. Önümüzdeki birkaç günü gönlümce yaşayacağım. Sonucu değiştirmeyecek tasalarımla yüzleşmeyi, döndükten sonraya erteleyebilirim.</p>

  <p class="block14">Şu anda yapacağım bir şey yok zaten. Âdetin beşinci günü, demişti doktor. Hesabıma göre, gelecek hafta sonu ilaçlara başlamam gerekiyor.</p>

  <p class="block14">O güne kadar, kısa bir mola veriyorum kendime. Şu güzelim tatilin tadına varabilmenin tek yolu bu.</p>

  <p class="block14">***</p>

  <p class="block14">"Ne zaman başlayacaksın ilaçlara?" diye soruyor Nurgül. "Adet görmeyi bekliyorum." "Gecikti mi?"</p>

  <p class="block14">"Birkaç gün. Ama mevsim değişikliklerinde hep böyle olur." "Sıkıldın bu ara. O yüzden de gecikmiş olabilir." Evet, başka bir olasılık yok. Çocuğu olsun diye tedavi görmeyi bekleyen, yarı özürlü bir kadın için, bunlar dışında ne düşünülebilir ki?</p>

  <p class="block14">Gecikmenin onuncu gününde; küçük, cılız bir umut ışığı yanıyor içimde.</p>

  <p class="block14">Acaba? Olabilir mi?</p>

  <p class="block14">"Test yaptıralım," diyor Nurgül.</p>

  <p class="block14">"Yarın evlenme yıldönümümüz," diyorum. "Ters bir sonuç gelirse, iyice kahrolurum. Sonraya bırakalım bu işi."</p>

  <p class="block14">"Ertelemekle bir yere varamazsın. Hadi, tam zamanı..."</p>

  <p class="block14">Bir kavanoza koyduğum idrarı iş hanının girişindeki tahlil laboratuvarına götürüyor Nurgül. Tabii başka bir adla.</p>

  <p class="block14">Nurgül’ün sonucu getirmesini beklerken ecel terleri döküyorum.</p>

  <p class="block14">Birazdan, asık yüzle içeriye giriyor.</p>

  <p class="block14">"Olumsuz değil mi?"</p>

  <p class="block14">Bir süre hiçbir şey söylemeden yüzüme bakıyor.</p>

  <p class="block14">"Ne olumsuzu?" diye haykırıyor. "Hamilesin!"</p>

  <p class="block14">Sevinçle sarılıyoruz birbirimize.</p>

  <p class="block14">"Hadi," diyor. "Haşim'e müjdeyi ver artık."</p>

  <p class="block14">Uçarcasına aşağıya, Haşim'in yanına iniyorum.</p>

  <p class="block14">"Gel," diyor. "Senin fikrini almadan karar veremedim. Yarın akşam için planlarım var. Nurgül’le Emir'i de alıp yemeğe çıkalım, diyorum. Bunun, seni daha çok mutlu edeceğini düşündüm. Bana kalsa, baş başa kutlamayı yeğlerim ama..."</p>

  <p class="block14">"Nasıl istersen öyle olsun," diyorum kayıtsızca. "Ama böyle bir geceyi kaldırabilir miyim, bilmiyorum."</p>

  <p class="block14">"Neyin var senin?" diyor endişeyle. "Yorgun görünüyorsun."</p>

  <p class="block14">"İyiyim. Yalnız... Senin için hazırladığım evlilik yıldönümü armağanımı bugünden vermek istiyorum. Sence bir sakıncası var mı?"</p>

  <p class="block14">"Ne sakıncası olacak?" diye gülümsüyor.</p>

  <p class="block14">Çantamdan test sonucunun yazılı olduğu raporu çıkarıp uzatıyorum.</p>

  <p class="block14">Elindeki kâğıda anlamaz gözlerle bakıyor...</p>

  <p class="block14">"Bu... Bu nasıl bir müjde, nasıl bir armağan?" diye çığlıklar atarak kucaklıyor beni.</p>

  <p class="block14">"Harikasın sen... Harikasın! Hayatımın en güzel armağanını verdin bana."</p>

  <p class="block14">Gözlerini sımsıkı yumup dinginleşmeye çalışıyor.</p>

  <p class="block14">"Ben de sana aldığım armağanı bugünden verebilir miyim?"</p>

  <p class="block14">Masanın çekmecesinden çıkardığı kadife kutuyu bana uzatıyor.</p>

  <p class="block14">Tek taş pırlanta bir yüzük.</p>

  <p class="block14">"Tek taş pırlantama yaraşır, diye düşündüm."</p>

  <p class="block14">Bu değerli armağanı hak etmiş olmanın gizli gururuyla sarılıyorum Haşim'e.</p>

  <p class="block14">Evlilik yıldönümün kutlu olsun Piraye! Yaşayacağın güzellikleri iç rahatıyla yudumlayabilirsin artık...</p>

  <p class="block14">***</p>

  <p class="block14">Müjdeli haberin evdeki yankısı, umduğumdan da büyük oluyor.</p>

  <p class="block14">Lamia Hanım sevinçle kucaklıyor beni. Soğuk duruşuna alışık olduğum Naran bile sarılıp sarılıp yanaklarımdan öpüyor.</p>

  <p class="block14">"Ben anlamıştım zaten," diyor Lamia Hanım. "Kirpikleri çift çift olmuştu Piraye'nin."</p>

  <p class="block14">Gülüveriyorum. Teste ne gerek var? Kirpiklere bak, anla...</p>

  <p class="block14">Kenan Bey de ciddi tavırlarını bir yana bırakıp, kutlama yarışının bir parçası oluveriyor.</p>

  <p class="block14">"Hayırlı olsun kızım," diyor. "Sevindirdin bizleri."</p>

  <p class="block14">Şehriban'ın kalabalık içinde bastırmaya çalıştığı coşku, ancak yalnız kaldığımızda su yüzüne çıkıyor.</p>

  <p class="block14">Zıp zıp zıplıyor karşımda.</p>

  <p class="block14">"Gelin ablam benim," diye ellerime yapışıyor, öpücük yağmuruna tutuyor beni. "O bebek var ya o bebek..." diyor. "Seni bu evde kalıcı kılacak."</p>

  <p class="block14">İşte Şehribanca bir yorum daha...</p>

  <p class="block14">Gerçekten de bu tabloyu yaşayamasam, bu evdeki kalıcılığım tehlikeye girer miydi acaba?</p>

  <p class="block14">Neyse, bunları düşünmeye gerek kalmadı. Öyle ya da böyle, Artukoğlu ailesinin bebek bekleyen biricik geliniyim ben.</p>

  <p class="block14">***</p>

  <p class="block14">Lamia Hanım annemlere müjdeyi uçurmuş bile. Benim utanıp sıkılacağımı, söylemekte zorlanacağımı düşünmüş olmalı.</p>

  <p class="block14">Annem, babam, ablam... Hepsi ayrı ayrı konuşup, Haşim'le beni kutluyorlar.</p>

  <p class="block14">Sevinçten ağlıyor annem. "Hep bugünü bekledim," diyor.</p>

  <p class="block14">Hayret, oysa hiç belli etmemişti bu bekleyişini.</p>

  <p class="block14">Onlardan aldığım haberler de sevincime sevinç katıyor. Babam anaokulu için, yazın sözünü ettiği giriş katını tutmuş. Onarım, badana, boya işleri sürüyormuş. Ablam birkaç öğretmen ve yardımcı elamanla anlaşmış bile.</p>

  <p class="block14">"Gelecek ay açıyoruz," diyor.</p>

  <p class="block14">"Kusura bakma ablacığım," diyorum. "Açılışa gelemeyeceğim. O kadar uzun yolu göze alamam..."</p>

  <p class="block14">***</p>

  <p class="block14">Rahat geçiyor hamileliğim. Bulantım, aşerme dedikleri belirtiler yok şimdilik.</p>

  <p class="block14">"Canın ne isterse söyleyeceksin," diyor Lamia Hanım. "Hemen pişiririz. Hamilelikte olağandır. Utanıp sıkılmak yok. Senin canının çekmesi, karnındaki bebeğin isteğini yansıtır. Onun isteğinin de başımızın üstünde yeri var."</p>

  <p class="block14">Hafta sonu köye gidecek Kenan Bey. "Hep beraber gidelim," diyor Lamia Hanım. "Piraye'yi de götürelim. Doğum öncesi, köyü de görmüş olur."</p>

  <p class="block14">Hiç gitmedim köye. Yalnızca anlatılanları dinledim bugüne dek.</p>

  <p class="block14">İstanbullu Piraye'nin köyü, köyün de Piraye'yi tanıması hoş olacak.</p>

  <p class="block14">Erkenden çıkıyoruz yola.</p>

  <p class="block14">Lamia Hanımla Naran arka koltukta oturuyorlar. Kenan Bey, bizi geriden izleyen, Cevdet eniştenin arabasında, Reyyan ablalarla beraber geliyor.</p>

  <p class="block14">"Dünden söyledim," diyor Lamia Hanım. "Kuzu çevirecekler."</p>

  <p class="block14">Söz yemekten açılınca, ağzımın içinde duyumsamak istediğim farklı bir tadın çekimine kapılıyorum.</p>

  <p class="block14">"Keşke, bol kıymalı, maydanozlu bir kabak musakkası olsaydı," diye mırıldanıyorum.</p>

  <p class="block14">Benim bile şaştığım bu sözler, nasıl döküldü dudaklarımdan, bilmiyorum. Şu ana kadar, hamilelik kalkanının arkasına sığınıp şımarıklık yapmadım hiç. Canım bir şey istemedi zaten. İyi de, nerden çıktı şimdi şu kabak musakkası?</p>

  <p class="block14">"Ne dedin sen?" diye öne doğru başını uzatıyor Lamia Hanım. "Musakka dedin, değil mi?"</p>

  <p class="block14">"Önemli değil," diyorum biraz mahcup. "Öylesine dilime takıldı işte. Pek sevmem aslında. Annem nadiren pişirdiğinde yüzüne bile bakmazdım."</p>

  <p class="block14">"Olsun," diyor Lamia Hanım. "Madem canın çekti; döner dönmez ilk işim musakka pişirmek olacak."</p>

  <p class="block14">Çermik'e, oradan da köye geçiyoruz.</p>

  <p class="block14">Daha köyün girişinde kadınlı erkekli, yoğun bir kalabalık karşılıyor bizi. Arabadan iner inmez, Kenan Beyin, Lamia Hanımın ve Haşim'in önünde yerlere kapaklanarak el etek öpüyorlar.</p>

  <p class="block14">Ben de bu abartılı saygı gösterisinden payıma düşeni alıyorum. Yaşça benden çok büyük kadınların bile elimi öpmeye çalışmalarını yadırgıyorum.</p>

  <p class="block14">"Saygıdan," diyor Lamia Hanım. "Yaşın için değil; konumuna duydukları saygıdan..."</p>

  <p class="block14">Artukoğlu ailesinin buradaki evi, köy ortamına göre lüks sayılabilecek; şehirdeki kadar olmasa da, görkemli, iki katlı bir konak yavrusu.</p>

  <p class="block14">Ön kapıdan geniş bir hole, oradan da alabildiğine büyük bir salona geçiyoruz. Zemin boydan boya el dokuması halılarla örtülü. Duvarların dibine yerleştirilmiş, geniş yer minderleri çepeçevre sarıyor salonu. Orta kısım boş. Minderlerin önüne, yer yer, alçak sehpalar serpiştirilmiş.</p>

  <p class="block14">İçeriye giren herkes çömelip, bağdaş kurarak bu minderlere oturuyor. Onlara bakarak, ben de aynı şekilde yere oturuyorum.</p>

  <p class="block14">Buz gibi soğutulmuş şerbet sunuyorlar önce. Ardından da yemeğe buyur ediyorlar.</p>

  <p class="block14">Evin arka kapısından; göz alabildiğine uzanan, daha çok yeşilin saltanat sürdüğü, düşlerde yaşanacak güzellikteki bahçe 342</p>

  <p class="block14">ye çıkıyoruz. Meyve ağaçları, mis kokulu rengârenk çiçekler; orta yerde fıskiyeli bir havuz... Cennetten bir köşe burası.</p>

  <p class="block14">Yan taraftaki çardağın altına upuzun bir masa hazırlanmış. Üzerinde çeşit çeşit yiyecekler... Masanın ortasında, kocaman bir sininin içindeki nar gibi kızarmış kuzuyla çevresine dökülmüş duvaklı pilav iştahları kabartıyor. (Benimki dışında!) Yeni yoğrulmuş çiğ köftenin yanında, köfteyi sarıp yemek için yufka ekmekleri var. Saçta pişmiş börekler, bazlamalar, içli köfteler; dalından koparılmış taze domates ve biberle yapılmış salatalar...</p>

  <p class="block14">Yol yorgunluğundan mıdır bilmem, canım hiçbir şey yemek istemiyor.</p>

  <p class="block14">Bunca yemeği kadınların pişirdiği belli. Ama hiçbiri ortada görünmüyor ve servisi erkekler yapıyor. Bu çelişkili durumu kafamda çözmeye çalışırken, hiç ummadığım bir şey oluyor.</p>

  <p class="block14">Nerden çıktığını anlamadığım, başı yemeniyle örtülü genç bir kız, elinde tuttuğu küçük tabağı masaya, tam benim önüme koyuyor.</p>

  <p class="block14">Gözlerime inanamıyorum; kabak musakkası bu! Diğer yemekler gibi büyük servis tabaklarında değil, tek kişiye yetecek kadar... Canı çekmiş bir hamileyi doyuracak ölçüde.</p>

  <p class="block14">Masayı donatan tüm yemekler siliniveriyor gözlerimin önünden. Yalnızca önümdeki tabak var benim için.</p>

  <p class="block14">Daha önce hiç yaşamadığım, coşkulu bir iştahla kaşıklıyorum kabak musakkasını. Yaşamımda belki de ilk kez, bu kadar severek, böylesine tat alarak yiyorum bir yemeği...</p>

  <p class="block14">Lamia Hanım gülerek izliyor beni. Kulağıma doğru eğiliyor.</p>

  <p class="block14">"İşte," diyor. "Şeyh evinin mucizesi."</p>

  <p class="block14">Böyle şeylere pek inanmayan ben bile, "acaba" demekten kendimi alamıyorum.</p>

  <p class="block14">***</p>

  <p class="block14">"Buldum," diye müjdeyi veriyor Haşim. "Aradığımız evi buldum sonunda... Şu Diyarbakır çukurunda, günlerdir girip çıkmadığım apartman kalmadı inan ki."</p>

  <p class="block14">Son zamanlarda, sık sık ortadan kaybolmalarının ardında bu yatıyormuş demek.</p>

  <p class="block14">"Ama, öncelikle senin görmen gerekiyor."</p>

  <p class="block14">Ofis'te, İstanbul'un seçkin semtlerindeki apartmanları çağrıştıran, sekiz katlı, yeni bir bina.</p>

  <p class="block14">Asansörle dördüncü kata çıkıyoruz.</p>

  <p class="block14">"İşte burası," diyor Haşim.</p>

  <p class="block14">Dört oda, bir salon, ferah; mutfağı ve banyosu seramik, özenli bir işçilik ürünü; kaliteli malzemeyle dokunmuş, harika bir ev.</p>

  <p class="block14">"Biraz büyük değil mi?" diyorum.</p>

  <p class="block14">"Değil. Tıkılıp kaldığımız tek odadan sonra, sana öyle geliyor. Unutma ki, yakında üç kişi olacağız... Yoksa beğenmedin mi?"</p>

  <p class="block14">"Beğenmez olur muyum? Yaşanası bir yer burası."</p>

  <p class="block14">"O halde tamam. Hemen tutuyoruz."</p>

  <p class="block14">"Ya evdekiler? Nasıl söyleyeceğiz onlara?"</p>

  <p class="block14">"O işi bana bırak. Bu akşam, nasıl halledeceğimi görürsün."</p>

  <p class="block14">Akşam yemeğinden sonra; Haşim'in bakışlarından aldığım iletiyle bir köşeye sinip olacakları beklemeye başlıyorum. Aslında onları baş başa bırakmak, konuşulacaklara tanık olmamak en doğrusu; ama merakımı yenemiyorum.</p>

  <p class="block14">"İzniniz olursa, Piraye'yle ayrı eve çıkmak istiyoruz," diye başlıyor Haşim.</p>

  <p class="block14">Kabul görmeyeceğini bilse de, nazik bir öneri yapmaktan da geri kalmıyor.</p>

  <p class="block14">"Tutacağımız apartmandaki dairelerin çoğu boş henüz. İsterseniz karşılıklı iki daire tutarız. Siz de bu konağın hantal, dağınık havasından kurtulmuş olursunuz. Derli toplu bir apartman dairesi, burayı aratmaz size."</p>

  <p class="block14">Kenan Bey, delici bakışlarını Haşim'in yüzünde gezdiriyor.</p>

  <p class="block14">"Yani sen, Kenan Artukoğlu'nu kira köşelerine götürmeyi düşünebiliyorsun..."</p>

  <p class="block14">"Ne var bunda? Parasını verdikten sonra, her ev senin. Hem, sığamayız diye bir tasanız olmasın. Ev geniş. Sen, annem ve Naran; üç kişisiniz. İki de yardımcı alırsınız yanınıza..."</p>

  <p class="block14">Burada Lamia Hanım devreye giriyor.</p>

  <p class="block14">"Koskoca Kenan Ağa, senin tutacağın evin iki göz odasına sığar mı oğul?"</p>

  <p class="block14">"Peki; ben, karım ve doğacak çocuğum, sizin evinizdeki tek göz odaya nasıl sığacağız? Bunu hiç düşündünüz mü?"</p>

  <p class="block14">Kenan Bey uzunca bir süre suskun kalıyor.</p>

  <p class="block14">"Yolunuz açık olsun," diyor sonunda. "Tutacağınız evde güle güle oturun."</p>

  <p class="block14">Kenan Beyin ağzından çıkan, bir bakıma evden ayrılmamızı onaylayan izin sözcükleri, Lamia Hanım cephesinde aynı kabulü görmüyor. Gidişimizi, biricik oğlunun kendinden kopması olarak algılıyor çünkü.</p>

  <p class="block14">"Aldırma," diyor Haşim, onun yarı küs duruşuna. "Alışacak..."</p>

  <p class="block14">Alışıyor da... Bizim ayrı bir evde oturma düşüncemize eskisi kadar karşı görünmüyor artık.</p>

  <p class="block14">Ama ne eşya seçiminde, ne de taşınma aşamasında yardımcı olmayarak, kendince tavır koyuyor. Özellikle benim, hamile halimle oradan oraya koşturmamı görmezden geliyor.</p>

  <p class="block14">Yalnız o mu? Reyyan abla ve Naran'dan da en ufacık bir yardım önerisi almıyoruz. Başınızın çaresine bakın, havasındalar.</p>

  <p class="block14">Evimizin mobilyalarını seçmek için, Adana'ya gidiyoruz Haşim'le. Bu onun isteği. "Her şeyin en iyisi olmalı," diyor.</p>

  <p class="block14">Modern çizgilerde, tüm evi baştan aşağı donatacak yığınla eşya seçiyoruz Haşim'le. Hevesle, zevkle...</p>

  <p class="block14">Yerleşme aşamasında en büyük yardımcım Ümran teyze oluyor. Bir de Şehriban... Günlerce benimle beraber, gerçek bir anne gibi, özveriyle çalışıyor Ümran teyze. Evin temizlenmesinde, Adana'dan gelen eşyaların yerlerini bulmasında, yuvamızın oturulur hale getirilmesinde en büyük pay onun.</p>

  <p class="block14">Kişisel eşyalarımız dışında, fazla bir şey almıyoruz konaktan.</p>

  <p class="block14">Bırakamayacaklarım listesinin başında Şehriban geliyor.</p>

  <p class="block14">"Bizimle beraber oturmaya ne dersin?" dediğimde sevincinden havalara uçuyor.</p>

  <p class="block14">"Dünyanın öbür ucuna gitsen, seninle gelmeye hazırım gelin abla," diye boynuma sarılıyor.</p>

  <p class="block14">Lamia Hanımın ve Kenan Beyin ellerini öperek vedalaşıyorum. Bana yaklaşımları daha yumuşak. Haşim'e elini bile vermiyor Lamia Hanım. Gidişimizi görmemek için de arkasını dönüp, koridorun derinliklerinde kayboluveriyor.</p>

  <p class="block14">"Düzelecek," diyor Haşim. "Neleri kabullenmediler ki..."</p>

  <p class="block14">Bu "neler"in içinde benim de olduğumu tahmin etmek, hiç de zor değil.</p>

  <p class="block14">Haklı çıkıyor Haşim. Lamia Hanım oğlundan ayrı kalmaya daha fazla dayanamıyor. Evden ayrılışımızın haftasına, akşam yemeğine çağırıyor bizi. Bizi ve Reyyan ablaları...</p>

  <p class="block14">Hiçbir şey olmamış gibi, sevecen bir tavırla karşılanıyoruz. Sanki evden ayrılmamışız, gecenin ilerleyen saatlerinde yukarıya, odamıza çıkacağız...</p>

  <p class="block14">Yemeğin ardından, bahçede oturmuş çaylarımızı içiyoruz.</p>

  <p class="block14">Bebeğe konulacak ad geliyor gündeme. Daha doğrusu, Lamia Hanım tarafından, bilinçli olarak dile getiriliyor.</p>

  <p class="block14">"Erkek de olsa, kız da olsa, adı hazır torunumun," diyor.</p>

  <p class="block14">Öyle bir havada ki; karnımda onların emanetini taşıyan, doğumun ardından bebeği kucaklarına verip kenara çekiliverecek bir emanetçiyim sanki. Bebekle ilgili her konuda söz önceliği onlara ait.</p>

  <p class="block14">"Erkek olursa Kenan," diyor Lamia Hanım. "Kenan Artukoğlu! Dedesinin adını yaşatacak torunum."</p>

  <p class="block14">Kimsede çıt yok. Sessizce dinlemekle yetiniyorum ben de. Yılların özlemiyle beklenen erkek torunun adını koyma hakkı, benim gibi iki günlük geline mi düşecek?</p>

  <p class="block14">"Kız olursa," diyor Lamia Hanım. "Mürüvvet olacak. Anneciğimin adı."</p>

  <p class="block14">İşte bu noktada işin rengi değişiyor...</p>

  <p class="block14">Ben susarım. Ama içimdeki isyankâr Piraye'yi susturmak o kadar kolay değil!</p>

  <p class="block14">Kenan adı için öne sürülen gerekçeye karşı çıkmak anlamsız. Kendilerince haklı olabilirler. Ama kızıma, Mürüvvet adının konmasına boyun eğemem doğrusu.</p>

  <p class="block14">"İyi düşünmüşsünüz anne," diyorum yumuşak bir sesle. "Ama, gördüğüm kadarıyla kız çocuklarının bir adı sürdürmesi söz konusu değil. Aynı soyadını taşımadığı için de, bunun fazla bir anlamı olmasa gerek. Yalnızca annenizin adını yaşatmak amacıyla, aile içinden bir kız çocuğuna Mürüvvet adını koymak isti-yorduysanız, neden Reyyan ablanın kızına vermediniz bu adı?"</p>

  <p class="block14">Donup kalıyor Lamia Hanım. Böyle bir çıkışı beklemediği belli.</p>

  <p class="block14">Üzerimize çöken ağır havayı dağıtmak ve konuya son noktayı koymak Haşim'e düşüyor.</p>

  <p class="block14">"Benim düşüncemi de soracaksınız herhalde..."</p>

  <p class="block14">Yalnız benim değil, baba adayı olarak kendisinin de yok sayılmasının sitemi var sesinde.</p>

  <p class="block14">"Bence bu karar; çocuğu dokuz ay karnında taşıyacak, ona canından can verecek anneye düşer. Bizler yalnızca önerilerimizi koyarız ortaya. Kabul edip etmemek ona kalmış."</p>

  <p class="block14">Anne ve baba adayı olarak bebeğimize sahip çıkışımızın; bu uğurda el ele, yürek yüreğe, kararlılıkla savaşabileceğimizin en güzel göstergesi bu sözler.</p>

  <p class="block14">Ne Lamia Hanım, ne de diğerleri ağızlarını açıp, yanıt verecek gücü kendilerinde bulamıyorlar. Ama, içlerinde oluşuveren yepyeni öfke dalgasını gözlerinden okuyabiliyorum.</p>

  <p class="block14">***</p>

  <p class="block14">Hamileliğimin altınca ayındayım. Benim de bebeğimin de sağlığımız yerinde. Aylık kontrollerim için, Dicle Üniversitesi Tıp Fakültesi'nin Kadın Doğum Bölümü'ne gidiyorum.</p>

  <p class="block14">Elimde test sonuçlarıyla bir kez daha kapısını çaldığım ilk doktorum, "Hayret, hamilesiniz! Nasıl oldu anlamadım," diye şaşkınlık çığlıkları attığında, bu işin onunla yürüyemeyeceğini anlamıştım.</p>

  <p class="block14">Yeni doktorum Ayten Hanım güven veriyor bana.</p>

  <p class="block14">Geçen hafta ultrasona girdim. Ayten Hanım, bebeğimizin kalp seslerini dinletti bana.</p>

  <p class="block14">"Cinsiyetini öğrenmek istiyor musun?" diye sordu.</p>

  <p class="block14">"Hayır," dedim.</p>

  <p class="block14">Bunu öğrenmeyi istemiyorum. Bedenimde taşıdığım; aynı kanı, aynı canı paylaştığım o eşsiz varlığın cinsiyeti hiç önemli değil benim için. Bu tatlı heyecanı son ana saklamayı yeğliyorum. Haşim ve Artukoğlu ailesinin diğer bireyleri meraklarından çıldırsalar da...</p>

  <p class="block14">Lamia Hanıma göre bebeğim erkek. Bu görüşünü doğrulamak için, tatlıya olan düşkünlüğümü öne sürüyor.</p>

  <p class="block14">"Tatlı yiyen oğlan doğurur," diyor. "Ekşi yiyen de kız..."</p>

  <p class="block14">Bakalım, göreceğiz...</p>

  <p class="block14">***</p>

  <p class="block14">Annem, doğumumu İstanbul'da yapmamdan yana.</p>

  <p class="block14">"Olmaz öyle şey!" diye şiddetle karşı çıkıyorum. "Artukoğlu ailesinin çocuğu Diyarbakır'da doğmalı."</p>

  <p class="block14">Gitgide gerçek bir Diyarbakırlı gibi düşündüğümü, kararlarımı bu doğrultuda şekillendirdiğimi hayretle ayrımsıyorum.</p>

  <p class="block14">İstanbullu Piraye, doğumunu Diyarbakır'da yapmak için, annesine "hayır" diyebiliyor. Bu noktaya gelişimde en çok kimin ya da kimlerin rolü var, bilmiyorum. Belki de gönüllü olarak yaşadığım başkalaşımın ürünlerini toplamaktayım.</p>

  <p class="block14">Her ne olursa olsun, çocuğumun nüfus cüzdanında, doğduğu yer hanesine "Diyarbakır" yazdırmaya kararlıyım.</p>

  <p class="block14">Benden umudunu kesen annem, doğuma on beş gün kala, iki bavul dolusu bebek çeyiziyle Diyarbakır'a geliyor.</p>

  <p class="block14">Evimize ayak basmamak için yemin etmiş görünen Lamia Hanım, annemin gelişiyle yeminini bozuyor. Reyyan abla ve Naran'la beraber, anneme "hoş geldin" ziyareti yapıyorlar.</p>

  <p class="block14">Evin diğer bölümlerine kayıtsız gözlerle bakarken, sıra bebek odasına geldiğinde bakışları yumuşayıveriyor.</p>

  <p class="block14">Her şeyi hazır bebeğimizin. Annemin getirdiği cicili bicili eşyaları da yerleştirdik mi hiçbir işimiz kalmıyor.</p>

  <p class="block14">"Bebeğin yatağı doğumdan önce serilmez," diyor Lamia Hanım. "Senin loğusa yatağın için de aynı durum geçerli. İyi sayılmaz, derler bizde..."</p>

  <p class="block14">Annemin yüzündeki olumsuz ifadeden, ters bir yanıt vermek üzere olduğunu kestirebiliyorum.</p>

  <p class="block14">"Tamam," diyorum Lamia Hanıma. "Biz de öyle yaparız."</p>

  <p class="block14">Anneme dönüyorum.</p>

  <p class="block14">"Yatak takımlarımızı hastane dönüşünde sereriz anneciğim. Hem bebeğin, hem de benim."</p>

  <p class="block14">Annemin şaşkın, Lamia Hanımın hoşnut bakışları arasında kalmanın çelişkisiyle gülüyorum içimden. Diyarbakırlılaşmış bir Piraye'nin karşısında, kafalarında oluşan yorumların farklılığı eğlendiriyor beni.</p>

  <p class="block14">Lamia Hanımın, yüzyıllardır süregelen, geçerliliğini yitirmiş âdetleri bana da benimsetmeye çalışmasına kızmıyorum artık. En saçma önerilerine bile hoşgörüyle bakabiliyorum. Ama böyle durumlara alışık olmayan annem; hem Lamia Hanımın, hem de benim tutumumuzu yadırgama safhasında henüz...</p>

  <p class="block14">Hamileliğimin dokuzuncu ayı doldu. Annemle beraber, aylık muayene için Ayten Hanıma gidiyoruz.</p>

  <p class="block14">Dosyamı açıp bakıyor önce.</p>

  <p class="block14">"Yaklaşık on günün var doğuma," diyor.</p>

  <p class="block14">Ardından uzun uzun muayene ediyor. Yüzü değişiveriyor birden.</p>

  <p class="block14">"Doğum, umduğumuzdan yakın," diyor. "Bebek aşağıya inmiş; başı, rahim ağzına oturmuş bile."</p>

  <p class="block14">Bir heyecan dalgası her yanımı sarıyor. İlk kez, korkuya özdeş bir şeyler duyumsuyorum içimde.</p>

  <p class="block14">"Hazırlıklı ol," diyor Ayten Hanım. "Sancı, kanama... en ufacık bir belirtide hemen hastaneye geleceksin."</p>

  <p class="block14">Eve dönüyoruz. Annem hiç zaman kaybetmeden, hastane bavulumu hazırlamaya başlıyor.</p>

  <p class="block14">"Bir kenarda dursun," diyor. "O telaşla olmaz bu işler."</p>

  <p class="block14">Şehriban'ın hazırladığı öğlen yemeğini yiyoruz.</p>

  <p class="block14">"Uzan biraz," diyor annem. "Yoruldun."</p>

  <p class="block14">Elime gazeteyi alıp, kanepenin üzerine kıvrılıyorum. Annemle Şehriban da odalarına çekiliyorlar.</p>

  <p class="block14">Birden bastırıveren tatlı uykunun kollarına teslim olmaya hazırlanırken... Bedenimin derinliklerinden gelen, garip bir devinimle sarsılıyorum. Karnımın içinde hafiften başlayan dalgalanmalar, gitgide artıyor.</p>

  <p class="block14">"Şehriban!" diye sesleniyorum içeriye. Koşup geliyor. "Annemi çağır hemen. Bir şeyler oluyor bana..."</p>

  <p class="block14">İkisi de başımda, endişeli gözlerle bakıyorlar bana.</p>

  <p class="block14">"Sanem var mı?" diye soruyor annem.</p>

  <p class="block14">"Yok," diyorum. "Ama daha önce hiç duymadığım, sıra dışı bir hareketlenme oluyor içimde... Haşim'e haber verin, hemen gelsin."</p>

  <p class="block14">Haşim'le Lamia Hanım, aynı anda giriyorlar içeri.</p>

  <p class="block14">Lamia Hanım elini karnımın üzerine koyuyor.</p>

  <p class="block14">"Doğum değil bu," diyor. "Bebeğin oynaması."</p>

  <p class="block14">Elinin dört parmağını birleştirip, göğsümün altıyla karnımın arasındaki mesafeyi ölçüyor.</p>

  <p class="block14">"Daha var," diyor. "Doğuma yakın, elin karnının üzerine rahatça oturur. Baksana, daha yukarda bebek..."</p>

  <p class="block14">Haşim heyecandan sararmış yüzüyle -ve sabırsızlıkla- annesinin muayenesinin bitmesini bekliyor.</p>

  <p class="block14">"Olsun," diyor. "Gene de hastaneye gidelim biz. Doğum olup olmadığını, doktorun ağzından duyarız hiç değilse."</p>

  <p class="block14">Arabaya bindiğimizde, karnımın içindeki devinimlerin iyice arttığını duyumsuyorum. Lamia Hanım ise kendi öngörülerini sıralamayı sürdürüyor.</p>

  <p class="block14">"Gaz yapacak bir şey yediyse, dokunmuş olabilir."</p>

  <p class="block14">"İştahı yoktu bu öğlen," diyor annem. "Yalnız salata yedi."</p>

  <p class="block14">"Kız çocuğu erken doğar," diye kendi kendine söyleniyor Lamia Hanım. "Oğlan çocuk gününü doldurur..."</p>

  <p class="block14">O halimle, gülmekten kendimi alamıyorum. Doğum değil, diye çırpınışının nedeni buymuş demek. Erken gelen doğumu önleyebilse, kız doğacak bebeği, oğlana çevirebilecek sanki...</p>

  <p class="block14">***</p>

  <p class="block14">"Her an olabilir, dedimse; hemen aynı gün gel demedim ya," diye takılıyor Ayten Hanım. "Uzan bakalım... Sabahki konuşmanın etkisiyle, psikolojik kasılmalar yaşıyor olabilirsin."</p>

  <p class="block14">Muayenenin ardından gülmeye başlıyor.</p>

  <p class="block14">"Doğum," diyor. "Rahim ağzı üç parmak açılmış. Bebeğimiz gelmek üzere."</p>

  <p class="block14">Saçlarımı okşayarak yüreklendirmeye çalışıyor beni.</p>

  <p class="block14">"Her şey yolunda," diyor. "Şanslısın. Üç parmak açıklığı yakalayıncaya kadar, günlerce sancı çekenleri gördük biz."</p>

  <p class="block14">Yardımcılarına dönüyor.</p>

  <p class="block14">"Hastayı hemen doğum odasına alın."</p>

  <p class="block14">Çok sayıda doktor ve hemşire var başımda. Ayrıcalıklı bir hasta olduğumun farkındayım.</p>

  <p class="block14">"Normal doğum," diyor Ayten Hanım. "Umarım müdahale etmemiz gerekmez."</p>

  <p class="block14">Karnımdaki dalgalanmaların başlamasından bu yana geçen uzunca süreye inat, sancım yok henüz. Koluma taktıkları serumun içine bir ilaç katıyor Ayten Hanım.</p>

  <p class="block14">"Yapay sancı yaratmak zorundayız," diyor. "Sancısız doğum olmaz."</p>

  <p class="block14">Kanıma karışan ilacın etkisiyle, duyumsadığım dalgalanmalar kasılmaya, kasılmalar da gitgide artan keskin bir sancıya dönüşüyor.</p>

  <p class="block14">Ayten Hanımın gözü saatte. Sancıların gelişi önce beş dakikadan üç dakikaya, çok geçmeden bir dakikaya iniyor. Ve ara vermez oluyor artık...</p>

  <p class="block14">"Derin derin soluk al," diyor Ayten Hanım.</p>

  <p class="block14">Yaptığım başka bir şey yok zaten. Şu ana kadar hiç bağırmadım; hatta sesim bile çıkmadı. Kendimi doğal olarak gelen kasılmalara ve soluk alıp vermeye yoğunlaştırmaktan fırsat bulamadım belki de.</p>

  <p class="block14">Bir erkek doktor, elindeki aletle bebeğin kalp seslerini dinliyor.</p>

  <p class="block14">"Kutlarım sizi Piraye Hanım," diyor. "İki hafta önce karım doğum yaptı. Çığlıklarıyla yeri göğü inletti. Biz daha sesinizi bile duymadık sizin..."</p>

  <p class="block14">Arada bir su istiyorum. Başımda duran hemşire, kuruyan ağzımı yumuşatmak için, ıslatılmış pamuğu dudaklarıma sıkıyor.</p>

  <p class="block14">"Fazlası mideni bulandırır," diyor Ayten Hanım.</p>

  <p class="block14">Bir yandan da alnımda biriken terleri siliyor hemşire.</p>

  <p class="block14">"Ha gayret," diyor Ayten Hanım. "Konuğumuz geliyor!"</p>

  <p class="block14">Son bir kasılma... Birden boşalıveriyor içim.</p>

  <p class="block14">Doğdu galiba.</p>

  <p class="block14">Daha önce yaşamadığım, ama okuduklarımdan ve duyduklarımdan aklımda kalanlara göre, doktorum şu anda bebeğin göbek bağını kesiyor olmalı.</p>

  <p class="block14">Başımı hafifçe kaldırıyorum. Ayten Hanımın avuçlarına sığacak miniklikteki; kolları, bacakları öne düşmüş, kıpırtısız bir bedeni doğum odasının gerisine doğru götürüp, birilerine verdiğini görebiliyorum.</p>

  <p class="block14">Cansızmış gibi geliyor bana. Ölü mü doğdu acaba?</p>

  <p class="block14">Ayten Hanım yanıma geliyor.</p>

  <p class="block14">"Gözün aydın," diyor. "Bir kızın oldu. Yıkanıp paklandıktan sonra görebileceksin onu."</p>

  <p class="block14">İnanamıyorum. Yaşıyor mu bebeğim? Ölü değil mi?</p>

  <p class="block14">"Ne o, kız oldu diye sevinmedin galiba. Oğlan mı istiyordun yoksa?"</p>

  <p class="block14">"Ondan değil. Sesini duyamadım da... Yaşamıyor sandım."</p>

  <p class="block14">"Hiç merak etme; sapasağlam, güzeller güzeli bir kız anne-sisin."</p>

  <p class="block14">O anda; cılız, inlemeyle ağlama arası bir ses geliyor kulağıma.</p>

  <p class="block14">Şimdiye dek duyduğum en güzel melodi bu... Kızımın sesi!</p>

  <p class="block14">Hoş geldin bebeğim! Hoş geldin kızım...</p>

  <p class="block14">Yaşamımıza renk getirdin.</p>

  <p class="block14">***</p>

  <p class="block14">Dünyanın tartışmasız, en büyük zevki annelik!</p>

  <p class="block14">Yaşamadan bilinemeyecek, tatmadan duyumsanamayacak; tüm tahminlerin ötesinde, insanı bambaşka âlemlere taşıyan; Tanrı'nın kadına tanıdığı, onu bu yolla taçlandırdığı, benzeri olmayan, hiçbir şeyle ölçülemez, en büyük ödül bu.</p>

  <p class="block14">Haşim de en az benim kadar mutlu. Kızını kucağına aldığında, daha önce hiç görmediğim sevgi kıvılcımları uçuşuyor gözlerinde. İlk kez baba olmanın erişilmez sevincini yaşıyor o da.</p>

  <p class="block14">"Adını ne koyacağız?" diyor. "Biliyorsun, bu işi sen üstlenecektin."</p>

  <p class="block14">"Ben kendimce bir ad düşündüm. Ama senin de bir önerin varsa, bilmek isterim."</p>

  <p class="block14">"Yok," diyor. "Onu adıyla en çok sen çağıracaksın. Anası-sın sen onun. Bu zevki yaşaması gereken ilk insan sensin."</p>

  <p class="block14">Aylar öncesinden kafamda şekillenen adı dile getirmenin heyecanını yaşıyorum. Haşim'in göstereceği tepkinin merakıyla, usulca fısıldıyorum.</p>

  <p class="block14">"Dicle..."</p>

  <p class="block14">Gözleri parlayıveriyor Haşim'in.</p>

  <p class="block14">"Dicle..." diye yineliyor. "Dicle Artukoğlu. Harika..."</p>

  <p class="block14">"Diyarbakır'a borcum var," diyorum. Seni kazandırdı bana. Kızımı armağan etti. Ben de yavruma Dicle adını koyarak, bu borcumu ödemeye çalışacağım."</p>

  <p class="block14">Bu kararım, Artukoğlu konağında da sevinçle karşılanıyor. Kenan Bey ilk kez evimize geliyor. Kızımızın adını, âdetlere uygun olarak onaylamak için.</p>

  <p class="block14">Ezan okunurken, üç kez sesleniyor kulağına. "Dicle... Dicle... Dicle..."</p>

  <p class="block14">Diyarbakır topraklarına can veren Dicle, senin de yolunu açsın yavrum. Su gibi aksın yaşamın. Berrak, engel tanımayan, coşkulu bir su gibi...</p>

  <p class="block14">***</p>

  <p class="block14">Lamia Hanımla Naran her gün bizdeler.</p>

  <p class="block14">Lamia Hanı öğleden sonraları akın akın bebek görmeye gelen konuklar için; dövülmüş halde karanfil ve tarçın kattığı, kırmızı bir loğusa şerbeti hazırlıyor.</p>

  <p class="block14">Biz bizeyken bebeğin erkek olmamasından duyduğu üzüntüyü açıktan açığa yansıtmasına karşın, yabancı birilerinin yanında başını dik tutmayı başarıyor Lamia Hanım.</p>

  <p class="block14">"Kızı veren Allah oğlanı da verir," diyor umursamaz bir tavırla.</p>

  <p class="block14">Kız torunun onlar için yeterli olmadığını biliyorum. Ama artık, güvendeyim diye düşünüyorum. Kısırlık korkusunu geride bırakmış, doğurabileceğini kanıtlamış bir Piraye, neden bir de oğlan doğurmasın ki?</p>

  <p class="block14">Ama bunun için, aradan uzunca bir zaman geçmesi gerekmiyor mu?</p>

  <p class="block14">Hiç de öyle düşünmüyor Lamia Hanım. Bunu dile getirmekten de çekinmiyor.</p>

  <p class="block14">"Üst üste doğurdu, kurtuldu Reyyan," diye kendi kızını bana örnek gösteriyor. "Sen de öyle yap. Bir arada büyür giderler."</p>

  <p class="block14">Beni biri elinde, biri belinde; her yıl bebek veren, tek işlevi doğurmak olan kadınlarla aynı duruma düşüren bu sözleri duymazdan geliyorum.</p>

  <p class="block14">Bu konudaki zamanlamayı ancak ben yapabilirim. Hele, bebeğimin kokusunu bile tam olarak içime çekemediğim şu anda bunları tartışmak öylesine anlamsız ki...</p>

  <p class="block14">***</p>

  <p class="block14">Üzerine titrediğim, örselenmesin diye öpmekten bile kaçındığım Dicle'nin, bitmek tükenmek bilmeyen bebek görme ziyaretleri sırasında, kucaktan kucağa gezdirilmesi içimi sızlatıyor.</p>

  <p class="block14">Annem, Haşim, Şehriban ve ben; dokununca soluverecekmiş gibi gelen incecik teni koklamakla yetinmeyi öğrendik. Ama, kendimize koyduğumuz yasakları konuklarımıza uygulayamıyoruz ki.</p>

  <p class="block14">"Ben de isterim doya doya öpmeyi," diyorum isyanla. "Ama kıyamıyorum."</p>

  <p class="block14">"Ben başka bir yol biliyorum," diyor Şehriban.</p>

  <p class="block14">Dicle'nin yumuk ellerinden birini avucunun içine alıyor. Sıkmadan, incitmeden Öylece tutuyor.</p>

  <p class="block14">"Sen de diğer elini tut abla," diyor. "Onun canından sana akıveren sıcaklığa bırak kendini."</p>

  <p class="block14">Dediğini yapıyorum.</p>

  <p class="block14">İnanılmaz bir şey bu! Avucumun içindeki yumuk parmaklardan çıkan tatlı sıcaklık önce tenime, oradan da tüm bedenime yayılıveriyor. Sarılmanın, öpmenin, koklamanın ötesinde, bambaşka bir haz bu.</p>

  <p class="block14">"Sağ olasın Şehriban," diyorum, ondan öğreneceğim daha neler olduğunun merakıyla.</p>

  <p class="block14">***</p>

  <p class="block14">"Kahve telvesi sür göbeğine," diyor Reyyan abla. "İki çocuğumda da öyle yaptım ben."</p>

  <p class="block14">"Peki kaç günde düştü göbekleri?"</p>

  <p class="block14">"Burak'ın yirminci, Burçin'in de yirmi beşinci günde..."</p>

  <p class="block14">"Benim bildiğim, iyi sonuç alınmış yöntemler önerilir," diye gülüyorum. "Kendi haline bıraksan da o kadar sürede düşerdi zaten."</p>

  <p class="block14">Ayten Hanımın söylediği gibi; alkollü, antiseptik madde içeren bir sıvı sürüyoruz Dicle'nin göbeğine. Yedinci gün düşüyor.</p>

  <p class="block14">Kızıma ilk banyosunu yaptırabiliriz artık.</p>

  <p class="block14">Bu işi de tören havasına sokuyor Lamia Hanım. Hamam tasının içine altın liralar, nazar boncukları atıyor. Tastaki suya dualar okuyor. Dicle'nin başından aşağı, bu okunmuş suları döküyor.</p>

  <p class="block14">Bir de "hügâr" dediği, evde hazırlanmış bir toz karışımı getirmiş.</p>

  <p class="block14">"Emziğini buna batırıp ağzına vereceksin," diyor. "Hem emziğe kolay alışır, hem de bütün gazını alır bu derman."</p>

  <p class="block14">Sonra da ayrıntılı bir açıklamayla beni ve annemi, bu yöresel ilaca ısındırmaya çalışıyor.</p>

  <p class="block14">"Bütün çocuklarıma verdim ben. Hazırlanması da çok zahmetlidir ha... Nebat şekeri, zencefil, karanfil, anason... havanda dövülür. Sonra ince tülbentten elenerek, bebeğin ağzına verilecek hale getirilir. Bir kez dene, bana dua edersin."</p>

  <p class="block14">Göbeğin çabuk düşmesi için önerdiklerine benzer bir başka yöntem, diye düşünüyorum. Ama, bir kez denemekten ne çıkar ki? Zehir değil ya bu.</p>

  <p class="block14">Annemin kuşku dolu bakışlarına aldırmadan, emziği beyaz toza batırıp Dicle'nin ağzına veriyorum.</p>

  <p class="block14">Daha önce ağzına almamak için direndiği lastik başlığı iştahla emmeye başlıyor Dicle. Aynı işlemi bir kez daha yineliyorum. Çok iyi; ağzına yayılan bu yeni tadı sevdi kızım.</p>

  <p class="block14">"Elinize sağlık anne," diyorum. "Hügâr işimize yarayacak galiba..."</p>

  <p class="block14">Annem gitmek için, Dicle'nin kırkının çıkmasını bekliyor. İstanbul'da bıraktıkları olmasa, minik torunundan ayrılmaya hiç niyeti yok.</p>

  <p class="block14">Annemi uğurladıktan sonra; Şehriban ve ben Dicle'yle baş başa kalıyoruz.</p>

  <p class="block14">Dicle'yi doyurmak, Dicle'yi yıkamak, Dicle'yi uyutmak... Tüm zamanımızı alıyor. Dünyamız onun üzerine kurulu.</p>

  <p class="block14">Suyu çok seviyor kızım. Ağlarken küvete sokuyoruz, susuveriyor. Adının tılsımı belki de... Sudan gelenin suyla bütünleşmesi. Dicle'nin gizemli kolları, Dicle'min üzerinde.</p>

  <p class="block14">Çok da çabuk büyüyor kızım.</p>

  <p class="block14">"Sabahtan akşama fark etmiş," diyor Haşim. Eve gelir gelmez Dicle'yi kucağına alıyor. Ona kalsa, saatlerce bırakmayacak. "Uyuması gerek," diye kollarından zor alıyorum.</p>

  <p class="block14">"Çok özlüyorum onu," diye sızlanıyor işe giderken. "Akşamın olmasını, ona kavuşacağım anı iple çekiyorum."</p>

  <p class="block14">"Önceliğimizi kaybettik desene," diye gülüyorum.</p>

  <p class="block14">"Senin yerin başka," diyor hemen. "Sen olmasan Dicle de olmazdı."</p>

  <p class="block14">***</p>

  <p class="block14">Beşinci ayını doldurdu Dicle.</p>

  <p class="block14">Benim uslu kızım bugünlerde biraz huzursuz.</p>

  <p class="block14">"Diş çıkaracak," diyor Lamia Hanım. "Bakalım, ilk dişini kim görecek?"</p>

  <p class="block14">Kim görürse, ona armağan alınırmış. İlk dişle tanışan Haşim ya da ben olursak, armağanımızı kim verecek, bilemiyorum.</p>

  <p class="block14">Neyse ki öyle olmuyor.</p>

  <p class="block14">Şehriban'ın, "Abla!" diye bağırmasıyla içeriye koşuyorum.</p>

  <p class="block14">"Bak," diye gururla gülümsüyor. "Dişi çıkmış Dicle'nin. İlk gören de ben oldum."</p>

  <p class="block14">Akşam geldiğinde, Haşim'e müjdeyi nasıl vereceğimi bilemiyorum.</p>

  <p class="block14">"Bil bakalım," diyorum. "Bugün ne oldu? Kızımızın büyük bir marifeti var."</p>

  <p class="block14">"Konuştu mu yoksa?" diyor heyecanla.</p>

  <p class="block14">"Olur mu canım... Sabahtan akşama konuşur mu hiç çocuk?"</p>

  <p class="block14">"Yürüdü mü?</p>

  <p class="block14">"Yok, diyorum. "Gönlü birine düşmüş, akşama istemeye gelecekler..."</p>

  <p class="block14">Beklentilerinin yanında, diş çıkarmanın küçük kalacağını görmenin kızgınlığı var üzerimde.</p>

  <p class="block14">"Acemi baba!" diyorum sitemle. "Yalnızca diş çıkardı kızın..."</p>

  <p class="block14">"Diş hediği yapalım," diyor Lamia Hanım.</p>

  <p class="block14">Bunun ne anlama geldiğini tam olarak bilmiyorum.</p>

  <p class="block14">"Buralarda bebeğin diş çıkarması çok önemlidir," diye anlatıyor. "Yakınlarla, eşle, dostla; hedik pişirilerek, törenle kutlanır. Bu işi konakta yapsak diyorum..."</p>

  <p class="block14">Bu tür kutlamaların tek adresinin konak olacağını çoktan öğrendim. Başka bir seçenek önermeyi aklıma bile getirmiyorum.</p>

  <p class="block14">Dicle'ye yeni aldığım kırmızı kadife tulumu giydiriyorum. Uzamaya yüz tutmuş tüy gibi yumuşacık, seyrek saçlarına minik bir toka iliştiriyorum. Yaşamındaki ilk kutlamaya hazır artık kızım...</p>

  <p class="block14">Kadın kadına kutlanacak bugüne akraba, eş dost, komşu; kim varsa gelmiş. Konakta yer yerinden oynuyor. Yalnız kadınların olduğu, bir düğün evindeyiz sanki.</p>

  <p class="block14">Lamia Hanım elimden tutup mutfağa götürüyor beni. Kocaman iki kazanın içindeki kaynamış hediği gösteriyor.</p>

  <p class="block14">"Bildiğimiz buğday," diyor. "Hedik deriz biz. Tadına bak istersen... Biri tatlı, diğeri tuzlu."</p>

  <p class="block14">Önce içindeki kekik yapraklarıyla çorbaya benzeyen, tuzlu hediği tadıyorum.</p>

  <p class="block14">"Çok güzel..."</p>

  <p class="block14">Tatlı olanı aşureyi çağrıştırıyor. Ama kuru. Kaynamış buğday tanelerine toz şeker serpilerek, meyve kuruları ve cevizle zenginleştirilmiş.</p>

  <p class="block14">Bir tabakta da haşlanmış, yalnızca buğday taneleri var.</p>

  <p class="block14">"Bunları Dicle'nin başına dökeceğiz," diyor Lamia Hanım. "Bu taneler bereket ve bolluğun simgesidir."</p>

  <p class="block14">Salonda, çeşit çeşit yiyeceklerin sıralandığı masanın ortasında, kocaman bakır bir sini duruyor. İçine makas, ayna, kalem, kitap gibi ne anlama geldiğini çözemediğim bir sürü şey konulmuş.</p>

  <p class="block14">Lamia Hanım, Dicle'yi kucaklayıp, sininin ortasına oturtuyor. Kadınların bir ağızdan çektiği tilili sesleri arasında, hedik tanelerini başından aşağı döküyor. Ve beklemeye başlıyor.</p>

  <p class="block14">"Makası alırsa terzi olacak," diyor. "Aynayı alırsa, güzelliğine düşkün, kitap ya da kalemi alırsa okumuş bir kız..."</p>

  <p class="block14">Herkes pür dikkat, Dicle'nin yapacağı seçimi görmek için sabırsızlanıyor.</p>

  <p class="block14">Benim şirin bebeğim, çevresinde görmeye alışık olmadığı kalabalığa, bir süre çatık kaşlarla bakıyor. Sonra elini tepsinin içinde gezdirmeye başlıyor. Cicili bicili oyuncaklarına pek benzemeyen bu değişik nesnelerden hangisini seçeceğini ben de merak ediyorum doğrusu.</p>

  <p class="block14">Önce aynaya uzanır gibi oluyor... Elini makasın üzerinde gezdiriyor. Sonra, minik parmaklarıyla kalemi kavrayıveriyor.</p>

  <p class="block14">"Anasının kızı," diye gülüyor Lamia Hanım. "Anası gibi, torunumun da eli kalem tutacak."</p>

  <p class="block14">Dicle'yi tepsinin içinden alıyorum. Başındaki hedik tanelerini ayıklayıp, sımsıkı göğsüme bastırıyorum. Piraye'nin kızına yakışan seçimi yaptığı için, gizli bir gururla kutluyorum kızımı.</p>

  <p class="block14">Dicle'ye armağan yağdırıyor konuklar. Battaniyeler, tulumlar, önlükler; elde örülmüş hırkalar, yelekler, oyuncaklar... Ben de kızımın dişini ilk gören Şehriban'a bir bilezik takıyorum.</p>

  <p class="block14">Yeme içme faslının ardından, kucağımda Dicle'yle beraber, bir koltuğa oturup Lamia Hanımla konukların sohbetine katılıyorum.</p>

  <p class="block14">"Darısı bundan sonrakinin hediğine," diyor Lamia Hanım.</p>

  <p class="block14">Komşu kadınlardan biri dikkatle Dicle'nin yüzüne bakıyor.</p>

  <p class="block14">"Arkası erkek bunun," diyor. Ne demekse...</p>

  <p class="block14">Lamia Hanımın yüzü aydınlanıveriyor.</p>

  <p class="block14">"Bana da öyle geliyor."</p>

  <p class="block14">Konuşulanlardan bir şey anlamadığımı düşünmüş olmalı ki, bana dönüp açıklıyor.</p>

  <p class="block14">"Bir çocuğun yüz ifadesi, ardından doğacak çocuğun cinsiyetinin aynasıdır. Dicle de erkek kardeşi olacağını müjdeliyor bize. Baksana şu kaşlara, başını dik tutuşuna..."</p>

  <p class="block14">Her zamanki gibi, lafı döndürüp dolandırıp aynı yere getiriyorlar.</p>

  <p class="block14">"Elini çabuk tut gelin hanım," diyor biri.</p>

  <p class="block14">"Lamia Hanımı daha fazla bekletme," diye tamamlıyor diğeri.</p>

  <p class="block14">Lamia Hanımsa onları onaylarcasına, gülerek başını sallıyor. Arada bir bana doğru imalı bir bakış fırlatıyor.</p>

  <p class="block14">"Duy, duy da ona göre davran. Daha fazla bekleyecek halim yok," der gibi...</p>

  <p class="block14">Kucağımda Dicle, Şehriban'la beraber, Dicle'ye gelen diş hediği armağanlarını da alarak eve dönüyoruz.</p>

  <p class="block14">"Gördün mü," diyorum Şehriban'a. "İki taş arasında neler söylediler gene..."</p>

  <p class="block14">Her şeyi rahatlıkla konuşabiliyorum onunla. Biricik dert ortağım o benim.</p>

  <p class="block14">"Onların, torunları erkek olmadı diye böylesine yanıp yakılmalarına kanma sakın," diyor. "Belki kendilerinin bile ayrımında olmadan oynadıkları oyunun bir parçası bu."</p>

  <p class="block14">Hayretle bakıyorum yüzüne. Neler söylüyor bu deli kız böyle...</p>

  <p class="block14">"İkilem içindeler aslında," diye devam ediyor. "Özlemle bekledikleri, Artukoğlu soyunu sürdürecek bir erkek çocuğun eksikliğini duyuyorlar kuşkusuz. Ama içten içe de, senin o çocuğu doğurma şerefine ulaşamamanın sevincini yaşamaktalar."</p>

  <p class="block14">Bu hiç aklıma gelmemişti doğrusu. Söylediklerinde haklı olabilir mi Şehriban?</p>

  <p class="block14">"Şöyle bir düşün," diyor. "Dicle Artukoğlu yerine, bir Kenan Artukoğlu doğurmuş olsaydın; Lamia Hanımın yerini bile sarsacak bir konuma gelmeyecek miydin? İçindeki özlemin kavurganlığı bir yana; hanımağamız, böyle bir durumu kaldırabilir miydi sence? Sevince boğulmuş görünse de, inceden inceye bir sızı duymayacak mıydı içinde?"</p>

  <p class="block14">Sözlerinin içeriğinden çok, söyleniş tarzı şaşırtıyor beni. Ayişe bibinin gelip karşıma oturduğunu düşünmenin ürküntüsü var üzerimde.</p>

  <p class="block14">"Bu durumda ne yapabilirim ki?" diye soruyorum, karşımdaki Şehriban kalıbına girmiş Ayişe bibiye.</p>

  <p class="block14">"Bir an önce doğuracaksın! Dillerini kesmek için. Söyleyecek sözleri kalmasın diye..."</p>

  <p class="block14">"İkincisinin de kız olmayacağını kim garanti edebilir ki?"</p>

  <p class="block14">"Olsun. İkincisinde olmazsa, üçüncüyü deneyeceksin. Başka yolu yok bu işin."</p>

  <p class="block14">"Ama bunu düşünmek için çok erken. Henüz altı aylık Dicle. Üzerine gelecek kardeşle ikinci plana atmaya kıyamam onu."</p>

  <p class="block14">"Yanlış düşünüyorsun. Doğuracağın erkek çocuk, onun değerini de arttıracak. Bugün 'kız' diye içlerinden dudak büktükleri Dicle, erkek ablası olarak farklı bir kişiliğe kavuşacak gözlerinde..."</p>

  <p class="block14">Çıkışı olmayan bir labirentin içinde kısılıp kaldım gene.</p>

  <p class="block14">İkinci doğum için kendime tanıdığım üç yıllık süreyi kısaltmam gerektiğinin ayrımındayım artık.</p>

  <p class="block14">Yeni bir zamanlama yapmalıyım.</p>

  <p class="block14">Dicle birinci yaşını bir doldursun... Ciddi bir şekilde ele alacağım bu konuyu. Şehriban'ın da dediği gibi, başka yolu yok bu işin.</p>

  <p class="block14">***</p>

  <p class="block14">Sıcaklar birdenbire bastırıyor.</p>

  <p class="block14">İster istemez, evdeki soğutucunun verdiği yapay serinliğe sığınıyoruz. Dört duvar arasında hapis gibiyiz Dicle'yle.</p>

  <p class="block14">"Böyle olmayacak," diyor Haşim. "Sizi İstanbul'a götüreyim. Ben de birkaç gün sizinle kalır, dönerim."</p>

  <p class="block14">"İyi olur," diyorum. "Dicle'nin ilk doğum gününü de orada kutlarız."</p>

  <p class="block14">Şehriban'ı da götürüyoruz İstanbul'a. İlk kez uçağa biniyor. İlk kez görüyor İstanbul'u... Yaşadığı ilklere ayak uydurmaktaki becerisine şaşıp kalıyorum.</p>

  <p class="block14">Babamın torunuyla tanışması görülmeye değer... Dedesini hiç yadırgamıyor Dicle. Kendisini özlemle bekleyen kollara atıveriyor kendini.</p>

  <p class="block14">Annemse kırk günlük bıraktığı bebeğin, ilk adımlarını atan, şipşirin bir kız çocuğu olarak kucağına dönüşünün sevincini yaşıyor.</p>

  <p class="block14">"Ablam nerede?"</p>

  <p class="block14">"Nerede olacak?" diye gülüyor babam. "İşinin başında. Sıkı bir iş kadını oldu çıktı Haticemiz. İstersen gidelim, kendi gözlerinle gör."</p>

  <p class="block14">Umduğumdan da güzel, cıvıl cıvıl bir anaokulu burası. Yanı sıra bir de etüt merkezi açmış ablam.</p>

  <p class="block14">Oyun odası, dinlenme ve yemek salonları, pırıl pırıl bir mutfak...</p>

  <p class="block14">Yan taraftan geniş bir bahçeye çıkılıyor.</p>

  <p class="block14">"Burası da bizim," diyor ablam. "Çocukların açık hava ve oyun gereksinimlerine cevap veriyor."</p>

  <p class="block14">Dicle'yi kucaklayıp salıncaklardan birine oturtuyor. Neşeli çığlıkları kulaklarımda yankılanıyor güzel kızımın.</p>

  <p class="block14">Her yaştan çocuk var bahçede.</p>

  <p class="block14">"Şunlar anaokulundan," diyor ablam yaşça daha küçük olanları göstererek. "Göksel'le Gökçe'nin yanındakiler de etüt bölümü öğrencileri."</p>

  <p class="block14">"Tatiliniz yok mu sizin?" diyorum.</p>

  <p class="block14">"Yok aslında," diye gülüyor ablam. "Çalışan anne babaların çocukları için dört mevsim açık kalma durumundayız. Ama ben bir aylık bir tatil yarattım kendime. Hafta sonu tatile giriyoruz."</p>

  <p class="block14">Dicle'nin doğum gününü anaokulunda kutlamamızı öneriyor ablam.</p>

  <p class="block14">Bu iş için; çocukların neşeyle koşturduğu, Dicle'nin cıvıltılı çığlıklarla onların arasına katılmaya çalıştığı böyle bir ortamdan daha iyisi düşünülebilir mi?</p>

  <p class="block14">Konak dışında yaptığımız ilk kutlama bu...</p>

  <p class="block14">Pembe, kabarık etekli elbisesiyle peri kızına benziyor Diclem.</p>

  <p class="block14">Ablamın yaptırdığı, üzerine minik hayvan motifli çikolatalar serpiştirilmiş pastanın üzerindeki tek mumu beraberce üflüyoruz. Nefesi yetmiyor miniğimin.</p>

  <p class="block14">Haşim, Dicle'nin her hareketini unutulmaz kılma çabasıyla, ardı ardına fotoğraf çekiyor. Son karelerde, pastanın çikolatasına bulanmış, kendinden büyük çocuklarla oynadığı oyunların izlerini taşıyan, toza toprağa belenmiş elbisesiyle poz veriyor babasına.</p>

  <p class="block14">Yeni yaşın kutlu olsun miniğim. Hepimize güzellikler getirsin...</p>

  <p class="block14">Ertesi sabah, Dicle'yi anneannesi ve dedesiyle baş başa bırakıp, Şehriban'a İstanbul'u gezdirme turuna çıkıyoruz.</p>

  <p class="block14">Gördüğü her yeni şey karşısında duyduğu sevinci, Haşim'le beraber, aynı coşkuyla paylaşıyoruz.</p>

  <p class="block14">Tekneyle yaptığımız Boğaz turu, Şehriban'ı büyülemeye yetiyor.</p>

  <p class="block14">"Yeryüzünde böyle bir güzelliğin var olduğunu, düşümde görsem inanmazdım," diyor.</p>

  <p class="block14">Sonra gözlerini Haşim'e dikiyor.</p>

  <p class="block14">"Biliyor musun Haşim ağam," diyor. "Piraye ablam seni çok, ama çok seviyor."</p>

  <p class="block14">İkimiz birden, bu sözlerin ardından gelecekleri merakla bekliyoruz.</p>

  <p class="block14">"Böyle bir güzelliği bırakıp, sırf senin için Diyarbakırlara geldi... Başka kim yapardı bunu?"</p>

  <p class="block14">Haşim kolunu omzuma atıyor.</p>

  <p class="block14">"Bunun için de yanımda ya," diyor. "O benim her şeyim..."</p>

  <p class="block14">Yaklaşmakta olan ayrılığın hüznüyle biraz daha sokuluyoruz birbirimize.</p>

  <p class="block14">***</p>

  <p class="block14">Hafta başı, Haşim'i Diyarbakır'a uğurladıktan sonra, biz de Çınarcık'a geçiyoruz.</p>

  <p class="block14">Haşim'in eksikliği dışında her şey eskisinden de güzel... Ablamın kendisiyle barışık hali, Dicle'nin aramıza katılmış olması, Şehriban'ın varlığı Çınarcık günlerimize farklı bir renk katıyor.</p>

  <p class="block14">Suya âşık benim kızım. Can simidini takıp denizle buluşturuyorum onu. Sevinç çığlıkları atarak ellerini, ayaklarını suya çarpmasını seyretmek içimi titretiyor. Keşke onun bu halini Haşim de görebilseydi, diyorum.</p>

  <p class="block14">Dicle'yi zorla sudan çıkarıp annemin kollarına teslim ettiğimde, bu kez de Şehriban'ın denizle arkadaşlığını ilerletmesinde, aracı olma görevim başlıyor.</p>

  <p class="block14">Şehriban'ın ilklerinden biri daha... Benim can dostum, denizle yeni tanışıyor. Ona yüzme öğretiyorum.</p>

  <p class="block14">Önce, ellerimi bedeninin altında tutarak, suyun üstünde kalmasını sağlıyorum.</p>

  <p class="block14">"Deniz suyu Dicle'ye benzemez," diyorum. "Tuzlu su, insanı havaya kaldırır. İstesen de batmazsın. Kendini serbest bırak."</p>

  <p class="block14">Bırakıyor. Suyun üzerinde durmasının sevincini yaşıyoruz beraberce.</p>

  <p class="block14">Sonra, yalnız ellerini tutuyorum. Güvende olduğunu bilsin diye. Kısa sürede buna da gerek kalmıyor.</p>

  <p class="block14">Şehribanım kendi kulaçlarıyla yüzüyor artık...</p>

  <p class="block14">"Çok yetenekli bir kız," diyor babam.</p>

  <p class="block14">Gülüyorum içimden.</p>

  <p class="block14">Bir de onun diğer yeteneklerini bilse...</p>

  <p class="block14">Ablamın tatili bitti. İki gün sonra İstanbul'a dönüyoruz.</p>

  <p class="block14">Ardından da Diyarbakır'a...</p>

  <p class="block14">Kendime verdiğim süre doldu.</p>

  <p class="block14">Kimseler bilmese de ben, ikinci bebeğimin bekleyişi içindeyim artık.</p>

  <p class="block14">Bu kez daha rahatım. Dicle'de çektiğime benzer sıkıntıları yaşamayacağım nasılsa...</p>

  <p class="block14">***</p>

  <p class="block14">Dicle'nin bebeklikten kurtulup çocukluğa adım atmasıyla, ben de yavaş yavaş eski yaşantıma dönüyorum.</p>

  <p class="block14">En büyük yardımcım Şehriban. Kızıma benden iyi bakıyor. Gözüm arkada kalmadan, ikisini baş başa bırakıp muayenehaneye gidebiliyorum. Eskisi kadar olmasa da, randevulu hastalarımla yeniden buluşmaya başladım.</p>

  <p class="block14">Eve dönüş için akşamı beklemiyorum ama. İşim biter bitmez soluğu evde alıyorum.</p>

  <p class="block14">Bu tempo içinde, apartman komşularımla olan ilişkim de kısıtlı haliyle. Girip çıkarken karşılaştığım insanlarla selamlaşmanın, ayaküstü bir şeyler konuşmanın dışında kimseyle gidip gelmem yok.</p>

  <p class="block14">Yalnız, üst kat komşularımızla farklı bir yakınlık oluştu aramızda. Onlar tarafından yaratılmaya çalışılan, benim de ister istemez bir parçası olduğum, zorunlu bir yakınlık bu.</p>

  <p class="block14">Bekir Bey; şişman, iriyarı, orta yaşın üzerinde; Bismil'de ekili dikili arazileri olan, ama Diyarbakır'da yaşayan bir çiftçi. İki karısı var. Biri resmi, diğeri imam nikâhlı. Çocuğu olmadığı için, birincinin üzerine kuma getirmiş. Ortada çocuk falan yok ama.</p>

  <p class="block14">Kadınların ikisi de benimle yakınlık kurma çabasındalar... Hatta, yarışındalar da diyebilirim.</p>

  <p class="block14">Bir gün büyük kuma elinde bir tabakla kapımı çalıyor.</p>

  <p class="block14">"Katıklı dolma getirdim size," diyor. "Umarım beğenirsiniz."</p>

  <p class="block14">Ertesi gün küçük kuma "öruk" dediği değişik bir içli köfteyle, diğerinden geri kalmadığını göstermek istiyor bana.</p>

  <p class="block14">Benden, güler yüzle teşekkür etmek dışında, karşılık göremeseler de, kararlılıkla sürdürüyorlar eylemlerini.</p>

  <p class="block14">Gene böyle bir gün, büyük kuma elindeki tatlı tabağını kapının aralığından uzatmaya çalışırken, onun boynu bükük haline dayanamıyorum.</p>

  <p class="block14">"İçeriye buyurun isterseniz," diyorum. "Beraberce bir kahve içeriz."</p>

  <p class="block14">Sevinçle ışıldıyor yüzü. Elindeki tabağı Şehriban'a uzatıp salona süzülüveriyor.</p>

  <p class="block14">Oturur oturmaz da, eline geçen bu umulmadık fırsatı en iyi şekilde değerlendirme çabasıyla, içinde biriktirdiklerini anlatmaya koyuluyor.</p>

  <p class="block14">"On üç yaşında evlendim ben. On beş yıllık evliyim. Ne edeyim ki, Tanrım çocuk vermedi. Aha bu Berfo'yu üstüme kuma getirdiler. Bari onun uşağı olsa... Ne gezer! İkimiz de, kısırız diye, boynumuzu büküp oturduk. Ama işin içinde iş varmış. Meğer kısır olan biz değilmişiz; Bekir ağaymış. Kabahatin hepsi ondaymış. Şehirli doktor tahlil ney yaptı da, o zaman anladık aklan karayı. Ne bilelim; kadın gibi, erkeğin de kısır olabileceğini kimse söylememişti ki bize..."</p>

  <p class="block14">"Kahveniz soğuyor," diyorum, Şehriban'ın sehpanın üzerine bıraktığı; konuğumun, içindeki ateşi dökmekten içmeye fırsat bulamadığı kahveyi göstererek.</p>

  <p class="block14">Bu kez, elinde fincanla sürdürüyor konuşmasını.</p>

  <p class="block14">"Ağama kalsa, üstüme kuma getirmezdi. Ama o kaynanam var ya, o kaynanam... Şimdi bile, kabahatin oğlunda olduğunu aklına sığdıramıyor. 'Erkek kısmı da kısır mı olurmuş?' diye dudak büküyor. Bıraksan, üçüncüyü getirecek üstümüze... Bekir Beyi körocak bırakmayalım diye ortamızdan ayrıldık, gene de yaranamadık. Varsa yoksa Bekir Bey. Onun yüzünden Berfo da ben de ana olamayacağız. Bunu düşünen yok ama. Söyle bacım, hak mıdır bu?"</p>

  <p class="block14">Anlattıklarından etkilenmemek elde değil. Üzülüyorum.</p>

  <p class="block14">Kapının zili, onu avutacak bir şeyler bulamamanın sıkıntısından kurtarıyor beni.</p>

  <p class="block14">Berfo. Kapıdan başını uzatıyor.</p>

  <p class="block14">"Abla... Ocağın altını açık bırakmışsın. Kapatıverdim."</p>

  <p class="block14">"Gel Berfo," diyorum. "Şehriban sana da bir kahve yapsın."</p>

  <p class="block14">Sözlerimi ikiletmeden, geçip ablasının yanına oturuyor.</p>

  <p class="block14">Aralarındaki yadsınamaz çekişmeye karşın, küçüğün büyüğe gösterdiği saygı son derece belirgin. Onun yanında ağzını açıp konuşmuyor bile Berfo. Yalnız; kalkarken, gözü ablasının getirdiği tatlı tabağında; bana ulaşmakta bir adım geride kalmanın eksikliğiyle, "Hamur mayaladım ben de," diyor. "Tahinli açma getireceğim size."</p>

  <p class="block14">"Paylaşamıyorlar seni," diye arkalarından gülüyor Şehriban.</p>

  <p class="block14">"En paylaşılmayacak şeyi paylaşıyorlar ama," diyorum. "Kocayı!"</p>

  <p class="block14">***</p>

  <p class="block14">İstanbul'dan geleli altı ay oldu. Ne hap, ne de bir başka yolla korunma... Hamile kalamıyorum!</p>

  <p class="block14">Doğruca Ayten Hanıma gidiyorum. Muayene ediyor beni, ultrasona sokuyor.</p>

  <p class="block14">"Sol yumurtalıkta küçük bir kist var, ama önemli değil. Yumurtalık kanalları da biraz bulanık görünüyor. İltihap olabilir. Güçlü bir antibiyotik yazalım sana. İki aylık da hormon tedavisi."</p>

  <p class="block14">Boşuna çaba! İlaçların hiçbir yararı olmadı.</p>

  <p class="block14">Ayten Hanıma gittiğimin üçüncü ayı... Ve ben hâlâ hamile değilim. Dicle'nin doğumundan önce yaşadığım paniğin kollarındayım gene.</p>

  <p class="block14">"Ankara'dan yeni bir doktor gelmiş," diyor Nurgül. "Bir görün istersen."</p>

  <p class="block14">Gidiyorum. En ufacık bir umut ışığını bile ters çevirecek lüksüm yok.</p>

  <p class="block14">"Her şey son derece normal görünüyor," diyor doktor. "Psikolojik baskılara tepki tarzında, hamileliği reddediyor olabilirsiniz."</p>

  <p class="block14">İlaç bile vermiyor.</p>

  <p class="block14">Psikolojik baskılanmış... Pöh! Söyledikleriyle üzerimde oluşturduğu, eskisinden kat be kat güçlü baskının ayrımında bile değil.</p>

  <p class="block14">"Sakin ol," diyor Nurgül. "İstanbul'a gittiğinde bir kez de orada doktora görünürsün."</p>

  <p class="block14">Evet, tek umarım İstanbul artık. Bu belirsizlik düğümünün çözümü yalnızca orada...</p>

  <p class="block14">***</p>

  <p class="block14">Yaz başında, sıcakların bastırmasıyla, evlerde belirgin bir hareketlilik yaşanıyor. Özellikle, Diyarbakırlıların "yabancı gelin" dedikleri, benim konumumdaki kadınlar; çocuklarını alıp ailelerinin yanına ya da daha serin havaların solunduğu yaylalara, göl kenarındaki yazlıklara taşınıyorlar. Erkeklerse, yaz bekârı olmaktan hiç de şikâyetçi görünmüyorlar.</p>

  <p class="block14">Bizde de alışkanlık haline geldi; Dicle'nin doğumundan bu yana, yaz aylarını İstanbul'la Çınarcık arasında bölüştürüyoruz. Haşim, gidişte ya da dönüşte bize eşlik etmekle yetiniyor.</p>

  <p class="block14">Bu yıl, öncekilerden farklı bir sabırsızlık içindeyim. Bir an önce gidip, kendimi iyi bir doktorun ellerine teslim etmek için gün sayıyorum.</p>

  <p class="block14">Uzun uzun araştırıyoruz ablamla.</p>

  <p class="block14">"En iyisi olmalı," diyorum. "İlk kez gitmiyorum doktora. Diğerlerinden farklı, kesin teşhis koyabilecek birini arıyorum ben."</p>

  <p class="block14">İstanbul Üniversitesi Tıp Fakültesi'nde öğretim üyesi bir profesörün özel muayenehanesine gidiyoruz ablamla.</p>

  <p class="block14">Artık ezberlediğim süreci, kaçınılmaz olarak bir kez daha yaşıyorum. Önce muayene, sonra ultrason...</p>

  <p class="block14">"Yumurtalık kanallarınız tıkalı," diyor doktor. "Yer yer yapışıklıklar var. Bu yüzden hamile kalamıyorsunuz."</p>

  <p class="block14">"Çözümü yok mu?" diyorum sabırsızlıkla.</p>

  <p class="block14">"Kanal çeperleri yapışık görünüyor. Açılması olanaksız."</p>

  <p class="block14">"Yani?"</p>

  <p class="block14">"Bu şartlarda çocuğunuz olamaz."</p>

  <p class="block14">"Bu, kısır olduğum anlamına mı geliyor?"</p>

  <p class="block14">"Maalesef..."</p>

  <p class="block14">İşte yolun sonu... Bitti! Her şey bitti... En ufacık bir umudum bile kalmadı artık. Artukoğlu ailesinin dört gözle beklediği erkek evladını asla veremeyecek, kısır bir gelinim ben.</p>

  <p class="block14">Annemle ablamın yatıştırma çabaları, beni avutmaktan çok uzak. Aldığım onulmaz yaranın acısıyla kabıma sığmaz oldum.</p>

  <p class="block14">"Çınarcık'a gidelim," diyor ablam. "Açılırsın." Hiçbir yere gidecek, tatil planları yapacak durumda değilim. Tek düşüncem, beni yıkıp geçen bu haberi, paylaşmam gereken insana, Haşim'e ulaştırmak.</p>

  <p class="block14">Dicle'yle beraber, uçağa atladığımız gibi, Diyarbakır'a dönüyoruz.</p>

  <p class="block14">Ev boş. Biz yokken Haşim de, Şehriban da konakta kalıyorlar. Böylesi daha iyi. Yalnız konuşmak istiyorum Haşim'le.</p>

  <p class="block14">"Biz geldik," diyorum telefonda. "Sana anlatacaklarım var."</p>

  <p class="block14">On dakika sonra karşımda Haşim.</p>

  <p class="block14">Özlemiş bizi. Bir beni kucaklıyor, bir Dicle'yi.</p>

  <p class="block14">Soru yüklü bakışlarını yüzüme çeviriyor.</p>

  <p class="block14">"Bitti," diyorum. "Hiçbir umudumuz kalmadı artık. Kısırım ben."</p>

  <p class="block14">Şaşkınlıktan donakalmış haline, açıklama bekleyen gözlerine dalıp gidiyorum bir an. Sonra, her şeyi olduğu gibi, tüm ayrıntılarıyla anlatıyorum Haşim'e.</p>

  <p class="block14">"Durum bu. Benden sana hayır yok. Başının çaresine bakabilirsin."</p>

  <p class="block14">Ağzına mühür vurulmuş gibi, tek söz söylemeden yüzüme bakıyor.</p>

  <p class="block14">"Aslında, Diyarbakır'a hiç dönmemek vardı ya... Seninle yüz yüze konuşmadan yapamazdım bunu."</p>

  <p class="block14">"Deli misin sen!" diye fırlıyor yerinden. "Çocuğun olmayacak diye senden vazgeçeceğimi nasıl düşünebilirsin?"</p>

  <p class="block14">Dicle'yi kucaklıyor.</p>

  <p class="block14">"İşte bir kızımız var ya!" diye göğsüne bastırıyor. "Siz yetersiniz bana."</p>

  <p class="block14">"Ya annen... Ya baban... Kısır bir gelinin varlığı, onlar için de yeterli mi?"</p>

  <p class="block14">"Bırak onları. Benimle evlisin sen. İkimiz dışında hiç kimse bozamaz bu beraberliği. Hangi nedenle olursa olsun..."</p>

  <p class="block14">"Anlat onlara," diyorum. "Açık açık, hiçbir şeyi gizlemeden. Beni zorlamalarının sonuçsuz kalacağını bilsinler."</p>

  <p class="block14">Bir süre suskun kalıyoruz.</p>

  <p class="block14">"Şehriban'ı getir bana," diyorum.</p>

  <p class="block14">"Tamam," diye kalkıyor. "Dicle'yi de götüreyim. Özlemiştir bizimkiler. Sen de biraz kafanı dinle, sakinleş... Hemen dönerim ben."</p>

  <p class="block14">Söylediği gibi hemen değil, ancak üç saat sonra dönebiliyor Haşim.</p>

  <p class="block14">Konakta, alabildiğine çekişmeli bir tartışma yaşandığını tahmin etmek zor değil.</p>

  <p class="block14">Şehriban'ın yüzü sapsarı. Belli ki; ister istemez tanık olduğu, benim masaya yatırılıp acımasızca yargılandığım sahnelerin etkisi altında.</p>

  <p class="block14">Dicle'yi yatırmaya gidiyorum. Peşimden geliyor. Hiçbir şey sormuyor bana. Öğreneceğini öğrenmiş.</p>

  <p class="block14">Birden, garip bir vurdumduymazlık sarıyor her yanımı. İçimdeki zehri dışa vurup, herkesin payına düşeni yerine ulaştırmanın dinginliğini yaşıyorum...</p>

  <p class="block14">***</p>

  <p class="block14">Dicle'nin sabah kahvaltısını yaptırıyorum. Haşlanmış yumurta, peynir, bal, bisküvi ve çay karşımı... Keyifli çığlıklar atarak, iştahla mamasını yiyor kızım.</p>

  <p class="block14">Kapının çalınmasıyla, açmaya giden Şehriban'ın ayak seslerini uzaktan uzağa izliyorum.</p>

  <p class="block14">"Hanımağa geldi abla," diyor Şehriban.</p>

  <p class="block14">Dicle'yi ona bırakıp salona doğru yürüyorum.</p>

  <p class="block14">Lamia Hanım ayakta, her zamankinden uzak duruşuyla beni bekliyor.</p>

  <p class="block14">"Buyurun," diye yer gösteriyorum.</p>

  <p class="block14">Karşılıklı oturup, fırtına öncesinin sessizliğini paylaşıyoruz bir süre.</p>

  <p class="block14">"Haşim her şeyi anlattı," diyor ölçülü bir sesle. "Sen öyle istemişsin."</p>

  <p class="block14">"Evet. Herkes bilmeli diye düşündüm."</p>

  <p class="block14">"Kız kısırı derler buralarda. Ne anlama gelir, bilir misin?"</p>

  <p class="block14">Hayır, gibisine başımı iki yana sallıyorum.</p>

  <p class="block14">"Anlatayım o halde... Gelin gelir, bir kız doğurur. Ardından dölyatağı taş kesilir; ürün vermez olur. Kız kısırıdır artık gelin. Senin olduğun gibi..."</p>

  <p class="block14">Yüzüme bakıp yarattığı etkiyi ölçmeye çalışıyor.</p>

  <p class="block14">"Kız kısırı olup da yeniden doğurabilen birini hiç görmedim şimdiye kadar. Devası olmayan bir dert anlayacağın."</p>

  <p class="block14">Kayıtsızca dinliyorum onu. Beni ilgilendiren, şu ana kadar söyledikleri değil, bundan sonra söyleyecekleri. Buraya, bana koyduğu, doktorların bile bilmedikleri bu ilginç teşhisi iletmek için gelmedi herhalde.</p>

  <p class="block14">Lamia Hanımın sesi birden yumuşayıveriyor.</p>

  <p class="block14">"Bak Piraye," diyor. "Seni severim. Kız da olsa, bize bir torun verdin. Ama sen kısır oldun diye, oğlumu körocak bırakmamı bekleme benden."</p>

  <p class="block14">"Ne yapmamı öneriyorsunuz?"</p>

  <p class="block14">"Hiçbir şey! Kocanla otur, rahatına bak... Ama, madem sen doğuramıyorsun, doğurabilecek birinden yardım almak zorundayız. Öyle senin güzelliğinde, senin becerinde biri olması gerekmiyor. Köyden bir kız buluruz. Yalnızca çocuk doğurmak için... Yüzünü bile görmezsin. Doğumdan sonra işi biter. Çocuğu alır, buraya getiririz. Sizin nüfusunuza kaydolur. Kendin doğurmuşsun gibi, Dicle'yle beraber büyütür gidersin."</p>

  <p class="block14">Yalnız beni değil; Haşim'i, doğuracak olanı, hepimizi aşağılayan bu öneri kanımı dondurmaya yetiyor.</p>

  <p class="block14">"Olmaz öyle şey!" deyiveriyorum.</p>

  <p class="block14">"Biraz düşün istersen."</p>

  <p class="block14">"Düşünmeme gerek yok. Böyle bir durumu asla kabul edemem."</p>

  <p class="block14">"O zaman olacaklara katlanırsın..."</p>

  <p class="block14">"Bana kalsa... Gideceğim. Haşim'i razı etsem, bir gün durmam buralarda. Siz de bildiğiniz gibi hareket edersiniz."</p>

  <p class="block14">"Ne yapacaksan yap; elini çabuk tut. Bekleyecek sabrım kalmadı; bilmiş ol."</p>

  <p class="block14">Birdenbire oturduğu yerden kalkıyor. Kapıya doğru yürüyor. Kız kısırı bir geline daha fazla yakınlığı çok gördüğünü vurgular gibi, veda bile etmeden çıkıp gidiyor.</p>

  <p class="block14">"Bugün annem gelmiş, ha..." diyor Haşim aldırmaz görünerek.</p>

  <p class="block14">'Evet," diyorum. "Geldi, esti, üfürdü; yıktı gitti."</p>

  <p class="block14">Konuştuklarımızı anlatıyorum.</p>

  <p class="block14">"Boş ver," diyor. "Beni etkileyemeyeceklerini görünce vazgeçerler. Göreceksin..."</p>

  <p class="block14">Benim bildiğim tuttuğunu koparan, kopardığını paramparça etmekten çekinmeyen Lamia Hanım kolay pes etmez ya, neyse...</p>

  <p class="block14">Haşim'in kendine güvenli hali, içimde gitgide cılızlaşan umut ışıklarını yeniden canlandırıyor. Ama yetmiyor.</p>

  <p class="block14">Eski canlılığımdan, neşemden eser kalmadı. Ruhsuz bir gölge gibi ortalıkta dolaşıyorum. Zaman zaman, her şeyi böylece bırakıp gidivermek için dayanılmaz bir arzu duyuyorum içimde. Ama Haşim'in anlayışlı, her zamankinden de sıcak davranışları, Dicle'nin gülücükler saçan masum yüzü, Şehriban'ın dost paylaşımı gitmekten alıkoyuyor beni.</p>

  <p class="block14">"Olan oldu," diyorum kendi kendime. "Bekle ve gör. Benim yüzümden karşı karşıya gelen ana oğuldan hangisinin galip geleceğini, ancak burada kalarak görebilirsin."</p>

  <p class="block14">***</p>

  <p class="block14">Lamia Hanımla yaptığımız konuşmanın üzerinden tam beş ay geçti. O günden beri hiç karşılaşmadık. Yapmayı düşündüğü eylem için de şu ana kadar herhangi bir girişimi olmadı.</p>

  <p class="block14">Haşim'i haklı çıkaran bu suskunlukla; üç kişilik dünyamızda birbirimize yettiğimizi görüp, bizi kendi halimize bırakacaklar, diye umutlanmaya başlıyorum.</p>

  <p class="block14">Ama umulmadık bir şekilde ortaya çıkan bir gelişme, durumun hiç de düşündüğüm gibi olmadığını göstermeye yetiyor.</p>

  <p class="block14">O akşam, eve sinirli geliyor Haşim.</p>

  <p class="block14">"Neyin var," diyorum. "Muayenehanede ters bir şey mi oldu?"</p>

  <p class="block14">"Annem..." diyor. "Önce telefon açtı. 'Köyden birileri gelecek; ilgi göster,' diye... Geldiler. Bir genç kızla iki kadın. Kızın iki dişinde küçük çürükler vardı, doldurdum. Gittiler. Ardından, annemden bir telefon daha... 'Kızı nasıl buldun? Beğendin mi?' demez mi?"</p>

  <p class="block14">Gitgide artan öfkesine paralel olarak, sesini iyice yükseltiyor.</p>

  <p class="block14">"Olacak iş mi bu Piraye? Ne sanıyor beni? On sekiz yaşında, anasının bulduğu kızla evlenmesi düşünülen köy delikanlısı mı?"</p>

  <p class="block14">Onun tersine, şaşılacak kadar sakinim ben.</p>

  <p class="block14">"Güzel miydi bari kız?" diyorum.</p>

  <p class="block14">"Ne bileyim ben? Akça pakça bir köy kızı işte..."</p>

  <p class="block14">"Dişini doldururken, maske takmışsındır umarım..."</p>

  <p class="block14">"Aman Piraye, bir de sen üstüme gelme."</p>

  <p class="block14">"Adı neymiş?"</p>

  <p class="block14">"Aklımda kalmadı bile. Benim için nokta kadar önemi yok ki."</p>

  <p class="block14">"Onlar için var ama."</p>

  <p class="block14">"Hiçbiri umurumda değil."</p>

  <p class="block14">Ani bir hareketle sarılıveriyor bana.</p>

  <p class="block14">"Sen bana yetiyorsun, yeteceksin... Onlar da öğrenecek bunu."</p>

  <p class="block14">Birden uzaklaşıyor.</p>

  <p class="block14">"Bu yaz İstanbul'a gitmek yok," diyor. "Yalnız bırakmayacaksın beni. Dicle, sen ve ben... Ayrılmaz bir bütün olarak dikileceğiz karşılarına. Öyle güçlü duracağız ki; değil bizi yıkmaya, sarsmaya bile yeltenemeyecekler."</p>

  <p class="block14">"Tamam," diyorum. "Söz! İstanbul'a gitmiyorum bu yaz." "Güneye ineriz," diyor. "İskenderun, Mersin... Kızımızla beraber, güzel bir tatil yaparız seninle..."</p>

  <p class="block14">Ne var ki sözümü tutamıyorum.</p>

  <p class="block14">Daha yaza bile ulaşamadan, baharın ilk günlerinde İstanbul'dan gelen bir telefon, yaptığımız tüm planları altüst ediveriyor.</p>

  <p class="block14">"Babam felç oldu," diyor ablam. "Yoğun bakımda. Gelsen iyi olur."</p>

  <p class="block14">"Gideceksin tabii," diyor Haşim. "Akim bende kalmasın. Başımın çaresine bakarım ben."</p>

  <p class="block14">Dicle'yi hazırlarken, gözüm Şehriban'a takılıyor. İstanbul'da şu zor günlerde bana yardımcı olabilir... Ama karşı çıkıyor o.</p>

  <p class="block14">"Ben gelmeyeyim abla," diyor. "Haşim ağamı hepten yalnız bırakmayalım."</p>

  <p class="block14">Haklı, kalmalı. Buradaki gözüm, kulağım o benim.</p>

  <p class="block14">Apar topar havaalanına gidiyoruz.</p>

  <p class="block14">"Neyse ki, bugünkü uçakta yer bulabildik," diyor Haşim.</p>

  <p class="block14">Bakışlarındaki saklayamadığı hüzün içimi sızlatıyor. Kopmak istemiyor bizden. Bir bana sarılıyor, bir Dicle'ye...</p>

  <p class="block14">Beklenmedik ayrılıkla soluveren yüzünün tüm hatlarını beynimin derinliklerine kazımaya çalışıyorum. Bir daha hiç çıkmasın; yanımda olsa bile, oradan da görebileyim onu diye...</p>

  <p class="block14">Uçağa çıkan merdivenlerin başında geriye dönüp son kez bakıyorum. Kalabalık içinde güçlükle ayrımsadığım, Haşim'in küçülüvermiş siluetine uzun uzun el sallıyorum.</p>

  <p class="block14">Sakın bensizliğe alışma Haşim, sakın! Kilometrelerce ötede bile olsam, yanında bil beni. Şimdilik hoşça kal. En kısa zamanda görüşmek üzere.</p>

  <p class="block14">***</p>

  <p class="block14">Babamın durumu ağır. Ciddi bir beyin kanaması geçirmiş. İlk yetmiş iki saati atlatırsa, yaşama umudu artar, diyor doktorlar.</p>

  <p class="block14">Bekliyoruz...</p>

  <p class="block14">Annem perişan. Otuz yılı aşkın bir süredir elini bırakmadığı babamın, camlı bir bölmenin ardında kendini bilmez bir halde yatışını kabullenemiyor. Hastaneden bir dakika bile ayrılmak istemiyor. Gözünün önünden uzaklaşırsa, babama bir şey oluverecek diye korkuyor.</p>

  <p class="block14">Anaokulu, bu dönemde tam bir cankurtaran oldu benim için. Gündüzleri Dicle'yi oraya bırakıyorum. Gece ya ben ya da ablam çocuklarla beraber kalıyoruz.</p>

  <p class="block14">Üçüncü günün sonunda, babamda yüreklerimize su serpen bir iyiye gidiş gözlemliyor doktorlar.</p>

  <p class="block14">İki gün sonra komadan, beyin kanamasının haftasına da yoğun bakımdan çıkıyor. Ona yeniden kavuşmanın sevincini yaşıyoruz.</p>

  <p class="block14">Ne var ki, bir tarafı tutmuyor babamın.</p>

  <p class="block14">"Bu o kadar önemli değil," diyor doktoru. "Zaman içinde, fizik tedavisiyle en düşük düzeye indirebiliriz."</p>

  <p class="block14">Ama asıl üzücü olan... Konuşamıyor babam! Beyin kanaması sırasında, konuşma merkezi hasar görmüş.</p>

  <p class="block14">Bizi tanıyor. Konuşmalarımıza tepki veriyor. Ama yanıt yok! Ağzının içinde cansız bir et parçası gibi duran, işlevini yitirmiş dili, artık bize hiçbir şey söyleyemeyecek...</p>

  <p class="block14">Hastane serüvenimiz tam bir ay sürüyor. İlk günkü tempoda, ablamla paylaştığımız akşam-sabah nöbetleriyle, kendimizden çok birbirimizi dinlendirmeye çalışmakla geçiriyoruz bu süreyi.</p>

  <p class="block14">Bir ayın sonunda taburcu oluyor babam. Eve çıkıyoruz.</p>

  <p class="block14">Tıbbi yönden iyiye gittiği söylense de, hastane günlerinden çok daha kötü görünüyor babam. Çünkü, bilinci tam olarak yerine geldi artık. Durumunun ayrımında.</p>

  <p class="block14">Annemin kolunda, tutmayan ayağını sürükleyerek yürümeye çalışmasını görmek içime acı veriyor. Hele ağzını aralayıp bir şeyler söylemeye çabalaması, sözcüklerin yerine dudaklarının arasından çıkıveren anlamsız, garip sesler... Ardından kendini hapsettiği, kahır dolu sessiz dünyası... Dayanılır gibi değil.</p>

  <p class="block14">Şu sıralar Diyarbakır'a dönmeyi düşünemem bile.</p>

  <p class="block14">Babamı bir gün ben, bir gün ablam fizik tedavisine götürüyoruz. Annemin tek görevi, babama arkadaşlık etmek, elini tutup moral vermeye çalışmak. Bundan fazlasını bekleyemeyiz ondan. Yaşadıklarının etkisiyle yeterince yıprandı zaten.</p>

  <p class="block14">Ablam işiyle ev arasında mekik dokuyor. Dicle, Göksel ve Gökçe'yle ilgilenmek ikimizin ortak görevi.</p>

  <p class="block14">Bu haldeyken, nasıl bırakabilirim onları?</p>

  <p class="block14">Sık sık konuşuyoruz Haşim'le.</p>

  <p class="block14">"Köye gideceğim," diyor. "Babamın tansiyonu yükseldi. Hasat işi de bana kaldı. Burayı düşünme... Ben de burada olmayacağım nasılsa. Gerektiği kadar kalabilirsin İstanbul'da."</p>

  <p class="block14">***</p>

  <p class="block14">İstanbul'a gelişimin üçüncü ayı. Hiç bu kadar ayrı kalmamıştık Haşim'le.</p>

  <p class="block14">Babamın durumu olabildiğince iyi. Fizik tedavisi tamamlandı. Bir haftadır, her gün eve masajcı geliyor; tutukluğunu hâlâ sürdüren kol ve bacağına masaj yapıyor.</p>

  <p class="block14">Anneme ya da bastonuna tutunarak, evin içinde gezebiliyor artık. Düzelmeyen ve ne yazık ki düzelmesi beklenmeyen tek şey var; o da konuşması.</p>

  <p class="block14">Diyarbakır'a dönme hazırlığı içindeyim. Burada yapacak işim kalmadı.</p>

  <p class="block14">Gitmeden bir gün önce, bir torba dolusu çarşafı bana uzatıyor annem.</p>

  <p class="block14">"Babanın bu haliyle çalışması çok zor," diyor. "Muayenehaneye git; aletlerin, eşyaların üzerine ört bunları."</p>

  <p class="block14">Babamın, beni kapıda karşılamasına alışık olduğum muayenehaneye girerken, ayaklarım geri geri götürüyor beni.</p>

  <p class="block14">Issız, terk edilmiş; içinde yaşayanların yokluğunda ruhunu yitirmiş, yabancı bir yere gelmiş gibiyim. İşimi bitirip, bu hüzün kokan ortamdan bir an önce uzaklaşmak istiyorum.</p>

  <p class="block14">Önce küçük aletleri topluyorum; kutularına yerleştirip camlı dolaba kaldırıyorum. Sonra masasının, dolapların, çalışma masasının, bekleme odasındaki koltukların üzerini annemin verdiği çarşaflarla örtüyorum.</p>

  <p class="block14">Bunları yapmakla, babamın üstünü bir daha açılmayacak, kalın bir örtüyle örtmüşüm gibi garip, ürküntü veren bir duyguya kapılıveriyorum.</p>

  <p class="block14">Beyaz çarşaflarla korku filmlerindeki hayalet evlerine benzer bir görünüme bürünen bu yerden, kaçarcasına dışarı atıyorum kendimi.</p>

  <p class="block14">Gözlerimden inen yaşlan elimin tersiyle siliyorum. Artık işlevini tamamlamış görünen muayenehanenin ne zaman, hangi nedenle bir kez daha açılacağım aklıma getirmek bile istemiyorum.</p>

  <p class="block14">***</p>

  <p class="block14">Kaç gündür Haşim'e ulaşamıyorum. Köyde kaldığı zamanlar onu yakalamak zor. Ancak o aradığında konuşabiliyoruz.</p>

  <p class="block14">Gideceğimizi bile haber veremedim ona.</p>

  <p class="block14">Muayenehaneyi arayıp, sekreterine not bıraktım.</p>

  <p class="block14">"Birileri bizi karşılasın," dedim. Bu birisinin, iletimi alıp yollara düşecek Haşim olmasını dileyerek.</p>

  <p class="block14">Öyle olmuyor. Haşim'in yerine yardımcısı Recep karşılıyor</p>

  <p class="block14">bizi.</p>

  <p class="block14">"Haşim Bey köyde," diyor. "Sizi eve ben götüreceğim." "Bu yıl hasat işi biraz uzun sürmedi mi?" diyorum içimden taşan isyanla.</p>

  <p class="block14">"Köy işi bu. Belli mi olur?"</p>

  <p class="block14">Konuşmayı uzatmaktan kaçınan bir hali var.</p>

  <p class="block14">Bavullarımızı asansöre, oradan da evin kapısına kadar taşıyor. Sonra, verilen görevi yapmış olmanın huzuruyla arkasına bile bakmadan çekip gidiyor.</p>

  <p class="block14">Anahtarı kilide sokuyorum. Kapı kendiliğinden açılıveriyor.</p>

  <p class="block14">Şehri ban! Ayların özlemiyle kucaklaşıyoruz.</p>

  <p class="block14">"Geleceğinizi duydum," diyor. "Evi açıp havalandırdım; temizledim, derleyip topladım."</p>

  <p class="block14">Bir gariplik var ama çözemiyorum. Geleceğimizden herkes haberdar. İşimizi kolaylaştırmak için gizli bir komutla yönlendirilmiş gibiler. Bir tek Haşim yok ortalarda...</p>

  <p class="block14">"Hâlâ köyde mi Haşim?" diyorum.</p>

  <p class="block14">"Köyde."</p>

  <p class="block14">Gözlerini benden kaçırıyor mu, bana mı öyle geliyor bilemiyorum. Bavulları alıp içeriye gitmeye davranıyor...</p>

  <p class="block14">Kolundan tutup koltuğa oturtuyorum.</p>

  <p class="block14">"Neler oluyor Şehriban?"</p>

  <p class="block14">"Ne olacak ki abla?" diye kıvranıyor karşımda.</p>

  <p class="block14">"Başını kaldır," diyorum gözlerime bakmaya zorlayarak. "Şimdi anlat bakalım, benden saklamaya çalıştığın şey neymiş?"</p>

  <p class="block14">Yüzünü basıveren kırmızılık, bir anda gözbebeklerine kadar yürüyor. Dudakları titriyor.</p>

  <p class="block14">Benim can yoldaşım, dert ortağım Şehriban, benimle konuşmakta zorlanıyor... Duyacaklarımın ürküntüsüyle ürperiyorum.</p>

  <p class="block14">"Ablam benim..." diyor titreyen bir sesle.</p>

  <p class="block14">"Ablam benim..." diye yineleyip susuyor.</p>

  <p class="block14">Sonra, kararını vermiş gibi başını sallıyor.</p>

  <p class="block14">"Tamam," diyor. "Söyleyeceğim. Nasılsa duymayacak mı sın?"</p>

  <p class="block14">"Neyi?"</p>

  <p class="block14">"Haşim ağam... Haşim ağam evlendi gelin abla."</p>

  <p class="block14">Sonunda beklenen gerçekleşti demek... İçgüdüsel olarak, böyle bir habere hazır değil miydim zaten?</p>

  <p class="block14">Şu anda Haşim'e kızamıyorum bile. Kararlarının arkasında durmayı asla beceremeyen, direnme gücü zayıf, yaşamına şekil verecek en can alıcı konularda bile ailesine "hayır" demeyi öğrenememiş, onların yanında bir hiç; başkalarının döktüğü kalıba giriveren yumuşak bir hamur, kişiliğini yabancı ellere teslim etmiş bir zavallı o.</p>

  <p class="block14">Tek tepkimin tepkisizlik olması Şehriban'1 şaşırtıyor. Yüzümde dolanan ürkek bakışları bağırıp çağırmamı, avazım çıktığı kadar haykırmamı, en azından ağlamamı bekliyor gibi.</p>

  <p class="block14">Aslında yapmam gereken tek şey, gerisingeriye dönüp gitmek... Buradaki işim çoktan bitti.</p>

  <p class="block14">Ama, beni burada alıkoyan çok önemli bir nedenim var.</p>

  <p class="block14">İstanbul'a, babamı bu kez de kalpten götürmeye mi gideceğim?</p>

  <p class="block14">Bundan sonra yaşayacaklarım ürkütmüyor beni. Zaten dibe vurmuşum. Öldürücü darbenin ardından gelecek küçük sarsıntıların lafı mı olur?</p>

  <p class="block14">Benim sakin halim Şehriban'ı yüreklendiriyor. Bilmem gerektiğini düşündüğü ayrıntıları bir bir anlatmaya koyuluyor.</p>

  <p class="block14">Tahmin ettiğim gibi, Lamia Hanımın muayenehaneye gönderdiği kız. Adı Zühre. Pek güzel değil ya da üzülmemem için öyle söylüyor Şehriban.</p>

  <p class="block14">Düğünü iki hafta önce köyde yapmışlar. Gelin odasını da köydeki evde hazırlamışlar. Hep orada kalacakmış Zühre.</p>

  <p class="block14">"Yalnız bir kez konağa geldi," diyor Şehriban. "El öpmeye. Öyle görgüsüz bir kız ki... Yeni aldıkları, pilili bir etek vardı üzerinde. Hani ütüsü bozulmasın diye pililerin üstüne teyel atarlar ya. Onların sökülmesi gerektiğini bile bilmiyor. O halde çıktı insan içine. Reyyan abla kenara çekip iplikleri sökmese, öyle gezmeyi sürdürecekti."</p>

  <p class="block14">Ah Şehriban! Güzel değil, görgüsüz... Beni rahatlatmak için daha neler söyleyeceksin?</p>

  <p class="block14">Bunların hepsi boş laf!</p>

  <p class="block14">Öyle ya da böyle, kocamın koynuna giriyor mu; girmiyor mu? Sen ondan haber ver...</p>

  <p class="block14">***</p>

  <p class="block14">Bir haftadır evden dışarıya adımımı atmadım.</p>

  <p class="block14">Dicle'nin bütün yükü Şehriban'ın omuzlarında.</p>

  <p class="block14">Yaptığım tek iş, saatlerce masanın başında oturup, önümdeki kâğıtlara anlamlı anlamsız şekiller çizmek; beğendiklerimi çerçeveleyip, beğenmediklerimi karalayarak beynimin içinde birikmiş zehri dışarıya akıtmaya çalışmak.</p>

  <p class="block14">Tam ayaklarımın dibinde oluşmuş şiddetli sarsıntıya karşı ayakta kalabilmek için, kendimce ürettiğim yöntemleri şaşkınlıkla izliyor Şehriban.</p>

  <p class="block14">Kâğıt üzerindeki şekiller, yavaş yavaş farklılaşmaya başlıyor. Yerlerini harflere, rakamlara ve giderek tarihlere bırakıyorlar.</p>

  <p class="block14">Aslında, geleceğimin krokisini çiziyorum ben. Yürüyeceğim yolun altyapısını oluşturuyorum.</p>

  <p class="block14">Günlerce sürdürüyorum bu eylemimi. Sonunda; rahatlamış, uygulayacağı kararları almış; kafasında, yıllar sonrasına uzanan planlar yapmış bir Piraye olarak kalkıyorum masadan. Eskisinden daha güçlü, ne istediğini bilen; kendine duyduğu güveni kimselerin yıkamayacağı yepyeni bir Piraye...</p>

  <p class="block14">***</p>

  <p class="block14">Şehriban çalan telefona bakıp bakmamakta kararsız, bana bakıyor.</p>

  <p class="block14">"Aç," diyorum.</p>

  <p class="block14">Bir süre karşıdan gelen sesi dinledikten sonra, ahizeyi açık bırakıp yanıma geliyor.</p>

  <p class="block14">"Haşim ağam," diyor. "Bu akşam gelmek istiyormuş. Piraye ablana bir sor dedi."</p>

  <p class="block14">"Buyursun," diyorum. "Beklediğimi söyle."</p>

  <p class="block14">Akşam, elinde kocaman bir buket gülle geliyor Haşim.</p>

  <p class="block14">Salona geçip oturuyoruz.</p>

  <p class="block14">İçeriden koşup gelen, babasının kucağına zıplayan Dicle'yle özlem gidermelerini sessizce izliyorum.</p>

  <p class="block14">"Şehriban," diye sesleniyorum. "Dicle'nin uyku saati. Odasına götürebilirsin."</p>

  <p class="block14">Şehriban, Dicle'yi alıp salondan çıkıyor.</p>

  <p class="block14">Haşim gözleri yerde, söze nereden başlayacağını kestirememenin kararsızlığıyla oturduğu yerde kıpırdanıyor.</p>

  <p class="block14">"Piraye," diyor sonunda. "Ne söylesen haklısın. Bağır, çağır, vur, kır, tokatla beni... Hepsini fazlasıyla hak ettiğimi biliyorum. Ama çaresiz kaldım. Daha fazla karşı koyamadım anama. Çok üstüme geldiler. Geceler boyu, bitip tükenmek bilmeyen işkencelerin hedefi oldum. Ah, keşke sen yanımda olabilseydin... En son babam da tavrını koyunca, elim kolum bağlandı."</p>

  <p class="block14">Kendi ateşli konuşmalarının yanında, benim tepkisiz halimi ayrımsıyor birden.</p>

  <p class="block14">"Yalvarırım susma! Bir şeyler söyle. Bağır, küfret, aşağıla... Ama sesini duyur bana."</p>

  <p class="block14">"Ne diyeyim," diyorum tüm alaycılığımla. "Hayırlı uğurlu olsun. Seni de tüm içtenliğimle kutluyorum. Ailene layık bir evlat olduğunu kanıtladın. Seninle ne kadar gurur duysalar azdır."</p>

  <p class="block14">"Öyle deme... Biliyorsun, göstermelik bir evlilik. Yalnızca çocuk için. Geri planda kalmaya mahkûm, yüzünü bile görmeyeceğin, köyde yaşayan bir kadın... Kendini asla onunla bir tutamazsın."</p>

  <p class="block14">"Yapma Haşim," diye gülüyorum. "Kendimi kimseyle kıyasladığım yok. Ama, üzerime getirilen kumayı gönül rahatlığıyla kabullenirsem, üst katımızdaki büyük kumadan ne farkım kalır benim?"</p>

  <p class="block14">"Hamile kalana kadar. Sonra bitecek... Önemli olan, ondan alacağımız çocuk."</p>

  <p class="block14">"Ne kadar acımasızsınız," diyorum öfkeyle. "Sizin gibi zalimlerin eline düşmüş bir zavallı o... Ekilmeye hazır bir tarla sanki. Tohum atıyorsun; sonra vereceği ürünü alıp yüzüstü bırakıveriyorsun, öyle mi?"</p>

  <p class="block14">"Tersi mi olsun istersin? Karşındaki hasmını neden savunduğunu anlamıyorum doğrusu."</p>

  <p class="block14">"Ortada hasım falan yok Haşim Bey. Bu yaşananlar tümüyle benim dışımda kalıyor. Kuma konumunu da asla yakıştırmıyorum kendime. Hani kir tutmayan, üstü kaygan taşlar vardır... Ne dökersen dök üzerine, bulaştıramazsın. Beni de öyle düşün. Kuma diye, zorla giydirmek istediğiniz elbise, üzerimden kayıp ayaklarımın altına seriliveriyor."</p>

  <p class="block14">Şaşkınlıkla bakıyor yüzüme. Kumalığın bundan ötesi nasıl olacak, der gibi. Söylediklerimden hiçbir şey anlamadığı belli.</p>

  <p class="block14">"Yani," diyorum. "Sana çocuk verecek bir eş buldun; ama eskisini yitirdin. Bu elbise bana uymaz Haşim Bey!"</p>

  <p class="block14">Allak bullak oluyor yüzü.</p>

  <p class="block14">"Nasıl bu kadar rahat konuşabiliyorsun? Senden vazgeçebilir miyim ben?"</p>

  <p class="block14">"Bu işe kalkışırken bana sordun mu? Sormadın. Çünkü yanıtımın ne olacağını çok iyi biliyordun. O yanıt değişmedi... Hayatından çıkmak, benim için hiç de zor değil."</p>

  <p class="block14">"Dayanamam buna."</p>

  <p class="block14">"Bu olasılığı baştan göze alman gerekirdi. Daha anlaşılır söylememi istersen, bu iş bitti Haşim! Yolun açık olsun. Doğacak boy boy çocuklarınla mutluluklar dilerim sana."</p>

  <p class="block14">"Bak Piraye, önünde başım eğik. Ne söylesen kabulüm. Ama..."</p>

  <p class="block14">"Bırak bunları," diye kesiyorum. "Erkek dediğin, başı öne eğik durmaz! Başını eğdirecek eylemlere de asla kalkışmaz."</p>

  <p class="block14">"Aşağılıyorsun beni..."</p>

  <p class="block14">"Bana göre en büyük aşağılanma, eşler arasındaki aldatma olayıdır. Kuma dediğin nedir? Aldatmanın bilineni, saklanmaya gerek duyulmayanı..."</p>

  <p class="block14">"Olur mu hiç?"</p>

  <p class="block14">"O halde söyle bakalım. Benim yerime senin çocuğun olmasaydı... Ve ben anne olabilme uğruna, hamile kalıncaya kadar, senin rızanla bir başkasıyla ilişkiye girebilir miydim?"</p>

  <p class="block14">"Olmaz öyle şey!"</p>

  <p class="block14">"Bence ikisi arasında en ufacık bir fark yok. Gece başını yastığa koyduğunda bir düşün istersen; haklı mıyım, haksız mıyım?"</p>

  <p class="block14">Kararlılığım, şaşılacak derecedeki sakinliğim, bulunduğumuz şartlara zıt düşecek esprilerim karşısında umarsızca teslim oluyor.</p>

  <p class="block14">"Peki, bundan sonra ne yapmayı düşünüyorsun?"</p>

  <p class="block14">"Bu ev senin olduğu kadar benim de. İstanbul'da ya da burada olması fark etmiyor."</p>

  <p class="block14">"Yani, İstanbul'a dönmüyorsun..."</p>

  <p class="block14">Yüzünde beliren sevinç ifadesine izin vermiyorum.</p>

  <p class="block14">"Şimdilik buradayım; ama bunun seni ilgilendiren bir yönü yok. İleriye dönük planlarım böyle olmasını gerektiriyor."</p>

  <p class="block14">"Arada bir seni görebilir miyim?"</p>

  <p class="block14">"Hayır."</p>

  <p class="block14">"Kızımı?"</p>

  <p class="block14">"İstediğin zaman görebilirsin. Şehriban, Dicle'yi getirir sana..."</p>

  <p class="block14">Konuşmanın bittiğini anlatmak ister gibi ayağa kalkıyorum.</p>

  <p class="block14">"Sanırım konuşulacak başka bir şey kalmadı."</p>

  <p class="block14">"Boşanmayacaksın değil mi benden?"</p>

  <p class="block14">Gülüveriyorum.</p>

  <p class="block14">"Merak etme, onu da düşündüm. Ama zamanı var..."</p>

  <p class="block14">***</p>

  <p class="block14">Hey gidi Piraye, hey!</p>

  <p class="block14">Bu durumlara düşeceğin, aklına gelir miydi hiç?</p>

  <p class="block14">Gelmeliydi aslında!</p>

  <p class="block14">Neyine güveniyordun? İstanbullu, okumuş bir gelin olmanın seni, acımasız törelerden uzak tutacağını mı sanıyordun?</p>

  <p class="block14">Anadolu kadınının yazgısı diye dudak büktüğün, yalnızca onların katlanabileceği bir aşağılanma olarak gördüğün "kuma" gerçekliğiyle yüz yüze gelmeyi, asla aklına getirmiyordun, değil mi?</p>

  <p class="block14">Büyük yanılgı!</p>

  <p class="block14">Ne farkın ya da ne ayrıcalığın var onlardan? Hepinizin "kadın" olmayı bölüştüğünüzün ayrımında değil misin?</p>

  <p class="block14">Biraz gerilere git istersen... Kendini Nâzım'ın kızıl saçlı Piraye'siyle özdeşleştirdiğin günlere.</p>

  <p class="block14">Hiç hayıflanma, o şiirsellikten uzak düştün diye. Gözlerini aç ve o günlerde göremediğin gerçeği gör artık...</p>

  <p class="block14">Nâzım da o sevda yüklü dizelerini eliyle bir kenara itip, daha sıcak bulduğu kollara koşmamış mıydı? Yere göğe sığdıramadığı Piraye'sini başka kadınlarla aldatmamış mıydı?</p>

  <p class="block14">Haşim'in yaptığı, onunkinden çok mu farklı?</p>

  <p class="block14">Kumalığı paylaşan diğerleri gibi, sen de bir kadınsın!</p>

  <p class="block14">Nâzım'ın da Haşim'den farklı bir erkek olmadığı gibi.</p>

  <p class="block14">Kendince tanrılaştırdığın, tapınmaktan gurur duyduğun putların, gerçekte basit birer taş parçası olduğunu ne zaman kavrayacaksın?</p>

  <p class="block14">Ama, gönlün hâlâ gerilerde bir noktaya takılı kaldıysa eğer, sevinebileceğin bir gerçeklik duruyor orada.</p>

  <p class="block14">İşte şimdi, Nâzım'ın kızıl saçlı Piraye'siyle tam olarak özdeşleştin.</p>

  <p class="block14">Kutlu olsun.</p>

  <p class="block14">***</p>

  <p class="block14">Dediğin oldu Ömer!</p>

  <p class="block14">Temelleri İstanbul'da kalmış billur köşkünü ayakta tutamadı Piraye. Yerle bir, ayaklarının dibinde şimdi.</p>

  <p class="block14">Üzerine yenisini inşa etmesi olanaksız. Böyle bir mucizeyi aklına bile getirmiyor. Yıkıntının ortasında, boğazına kadar gömüldüğü taş yığının arasından sıyrılmak çabasında.</p>

  <p class="block14">Paramparça olmuş billur tanelerini eski yerlerine koyup, aynı görkemde bir köşkü yeniden yaratamayacağını çok iyi biliyor. Gene de yürekli.</p>

  <p class="block14">Bu yürekliliğiyle, hiç yatışmayacak gibi görünen toz duman bulutunun üzerine, yalnızca kendisini barındıracak, küçücük bir kulübe kondurabilir mi acaba?</p>

  <p class="block14">***</p>

  <p class="block14">Kör bir kuyunun dibine vardıktan sonra, yitirilecek hiçbir şeyin kalmadığı bilinci, umulmadık bir güç veriyor insana.</p>

  <p class="block14">Tırnaklarınla çentikler açıyorsun karanlık duvarların üzerinde... Kan revan içinde kaldığına aldırmadan, milim milim, düze çıkarmaya çalışıyorsun bedenini.</p>

  <p class="block14">Can havliyle yarattığım minik çentiklerimin, içine düştüğüm çözümsüzlük dehlizinden çıkmamı sağlayacaklarından emin değilim. Ama, karanlığın ucunda beliriveren, güneş doğumu öncesinin gölgeli aydınlığını çağrıştıran cılız ışığa, sürünerek de olsa ulaşmak zorundayım.</p>

  <p class="block14">Yaşamak... Yosun gibi, ot gibi... Ya da yediveren gülleri kıskandıracak verimlilikte. Her yönüyle, yalnızca beni ilgilendiren bir kavram. Onu sürdürmek ya da sonlandırmak bile bana kalmış.</p>

  <p class="block14">Yaşatmak ise sorumluluğum! Dicle var geride... Ona can veren bedenim, onu yaşatmak için yaşamak zorunda...</p>

  <p class="block14">Planlarım doğrultusunda yaptığım ilk iş, Dicle Üniversitesi Dişhekimliği Fakültesi'ne gitmek oluyor.</p>

  <p class="block14">Çalışmak istiyorum. İçinde boğulduğum bunalımlı ortamda bile ayakta durabileceğimi kendime kanıtlamak için. Siyah beyazdan katran karasına dönüşmüş dünyama biraz olsun renk katmayı umarak.</p>

  <p class="block14">Tam da beklediğim gibi bir yanıt!</p>

  <p class="block14">"Kadro yok. Kadrosuz çalışmayı kabul ederseniz..."</p>

  <p class="block14">Neden etmeyeyim ki? Kısılıp kaldığım karanlık hücrenin köşesindeki çelimsiz ışığa dört elle sarılmaktan başka umarım var mı?</p>

  <p class="block14">Hiçbir şeyin rastlantısal olduğuna inanmıyorum. Umut kapılarının birer birer yüzüme kapandığı bir sırada karşıma çıkan iş fırsatı, yepyeni bir pencere açtı önüme.</p>

  <p class="block14">Her sabah kızımın kahvaltısını ellerimle yaptırdıktan sonra, onu Şehriban'ın güvenli kollarına teslim edip işime koşuyorum. Durup dinlenmek bilmeden, çevremdeki meslektaşlarımın sorumluluğundaki hastaların tedavilerini bile üstlenerek, soluk almamacasına, delice bir güçle akşam saatlerine kadar çalışıyorum.</p>

  <p class="block14">Eve döndüğümde Dicle'yi kucaklayıp, kokusunu içime çekmek, tüm yorgunluğumu unutturuyor bana.</p>

  <p class="block14">O günden beri Haşim'le hiç karşılaşmadık. Hafta sonları Dicle'yi almaya geldiğinde, arabanın içindeki siluetini uzaktan uzağa görmem dışında.</p>

  <p class="block14">Şehriban'la Dicle'nin arabaya binişlerini, Dicle'nin özlemle babasına atılışını kayıtsız kalmaya çabalayarak izliyorum.</p>

  <p class="block14">Bu tablonun her hafta sonu yinelenmesine alıştım artık. Şehriban'ın her dönüşünde konaktan getirdiği, dedikodu kokan; etkilenmemeye çalıştığım haberleri kanıksadığım gibi.</p>

  <p class="block14">Ne var ki, verdiği son haber, ardına sığındığım aldırmazlık zırhını delip geçmeye yetiyor.</p>

  <p class="block14">Gözlerinde garip, öfkeyi çağrıştıran bir ifade var Şehriban'ın.</p>

  <p class="block14">"Yeni gelin şehre gelmiş bu hafta," diyor.</p>

  <p class="block14">Bana ne bundan? Haşim Ağanın karısı değil mi; gelecek tabii.</p>

  <p class="block14">"Hamileymiş!"</p>

  <p class="block14">İlk tepkim, istem dışı, Dicle'yi kucaklayıvermek oluyor. Sımsıkı sarılıyorum kızıma. Onun minicik yüreğine avutucu bir şeyler iletmek ister gibi.</p>

  <p class="block14">Bana vurulan darbeyi kendi yöntemlerimle savuşturmayı başardım. Ama yeni tokatın Dicle'nin suratında şaklamasını nasıl engelleyeceğimi bilemiyorum.</p>

  <p class="block14">Asıl kumayı şimdi getirdin Haşim! Hem benim, hem de kızımın üzerine...</p>

  <p class="block14">Beni karanlık kollarına çeken sızılı duygularımdan sıyrılıp; beynimin, mantıklı düşünmem gerektiğini fısıldayan akılcı köşelerine sığınıyorum.</p>

  <p class="block14">Beklenen sonuç bu değil miydi? Neden ikinci kez evlenmişti Haşim? Neden yere göğe sığdıramadığı Piraye'sinin üzerine kuma getirebilmişti? Çocuk için! Tamam işte, istediklerine kavuştular sonunda... Üzerime gelen kumayı bile sindirip oturmuşken, bu durumu sorun haline getirmem anlamsız.</p>

  <p class="block14">Hatta, çizdiğim krokiye işlerlik kazandırmak yolunda atacağım adımları çabuklaştırmam gerektiğini gösteren bu gelişmeye minnet bile duymalıyım.</p>

  <p class="block14">Annemle babam, içinde bulunduğum durumu bilmiyorlar henüz. Ne köydeki yeni gelinden, ne de onun Artukoğlu ailesine kazandıracağı çocuktan haberleri yok.</p>

  <p class="block14">Ama ablamla ilk günden beri her şeyi paylaşıyorum. Ona kalsa, burada bir dakika bile durmamam gerek. "Hemen atla gel," diyor.</p>

  <p class="block14">Bense, bu iş için önümüzdeki yaz tatilinin uygun olacağını düşünüyorum.</p>

  <p class="block14">Önce annemle babamı hazırlamam gerek. Alıştıra alıştıra anlatmalıyım onlara. Yaralı duygularını daha fazla örselemeden... Ablamdan sonra alacakları ikinci darbenin şiddetini biraz olsun azaltabilmek için.</p>

  <p class="block14">***</p>

  <p class="block14">Yaz başında, bana en zor dönemlerimde destek olan, ayakta durma gücü veren ama geçici bir süreyi kapsayacağını baştan bildiğim işimden ayrılıyorum.</p>

  <p class="block14">Bu, beni ve kızımı İstanbul'a taşıyacak planımın ilk adımı.</p>

  <p class="block14">Önce iki haftalık bir tatile çıkar gibi gideceğiz İstanbul'a. Gerekli gördüğüm altyapıyı hazırlamak, ailemi bu yeni konumla tanıştırmak için.</p>

  <p class="block14">Sonra gelip eşyalarımı toplayacağım. Diyarbakır'la son buluşmamız olacak bu.</p>

  <p class="block14">Şehriban, Dicle'yle beraber konağa gitme hazırlığında. Tatil öncesi, babasıyla ve konaktakilerle vedalaşacak kızım.</p>

  <p class="block14">Biraz gecikiyor Haşim. Şehriban'la Dicle, yolun kenarında uzunca bir süre onun gelmesini bekliyorlar. Neden sonra gelip önlerinde duran arabaya binişlerini, bir sonu ya da sondan bir öncesini yaşamanın burukluğuyla izliyorum.</p>

  <p class="block14">Yarım bıraktığım işimin başına dönüyorum yeniden. İki hafta için yeterli gördüğüm eşyalarımızı bavula yerleştiriyorum.</p>

  <p class="block14">Şehriban'la Dicle, gidişlerinin üzerinden bir saat bile geçmeden dönüyorlar. Alışılmış bir durum değil bu.</p>

  <p class="block14">Yanakları alev alev Şehriban'ın. Anlam veremediğim, heyecanlı bir hali var.</p>

  <p class="block14">"Zühre doğurmuş!" diyor ateş saçan bakışlarıyla.</p>

  <p class="block14">Bir anda algılayamıyorum söylediklerini. Dışa vurmasam da, kendi belirlediğim takvime göre böyle bir haberi beklemiyorum henüz.</p>

  <p class="block14">"Erken doğum," diye ekliyor Şehriban.</p>

  <p class="block14">Meraklı bakışlarımın anlamını çok iyi biliyor.</p>

  <p class="block14">"Kız," diyor. "Gene bir kızı oldu Haşim ağanın."</p>

  <p class="block14">Aldırmaz görünmeye çalışarak omuz silkiyorum.</p>

  <p class="block14">"Hastaneye gitti hepsi," diyor Şehriban.</p>

  <p class="block14">İlk kez bir şey sormak gereksinimi duyuyorum.</p>

  <p class="block14">"Doğumu burada mı yapmış?"</p>

  <p class="block14">"Hayır. Normal zamanında olsa, hanımanne onu şehre getirecekti. Birden sancılanınca köyde doğuruvermiş. Ama..."</p>

  <p class="block14">İçeriye girdiğinden beri soluk almadan konuşan; yaşadıklarını, gördüklerini, duyduklarını bir an önce bana iletmek için kendisiyle yarışan Şehriban birden susuveriyor.</p>

  <p class="block14">"Ama," diye yineliyor. "Ebe yetişinceye kadar... Kordon boynuna dolanmış bebenin. Uzun süre öyle kalınca da... Sakat doğmuş! Boynundan aşağısı tutmuyormuş."</p>

  <p class="block14">Ardı ardına, daha birini özümsemeden diğerini aldığım bu çarpıcı haberlerin dehşetiyle afallıyorum.</p>

  <p class="block14">Şehriban ise, hiç yakışık almayan bir biçimde içindekileri dışa vuruyor.</p>

  <p class="block14">"Allah'ın sopası yok! İşte böyle vurur insana; böyle verir cezasını. Ağlayıp dövünmesinler hiç... Ektiklerini biçiyorlar."</p>

  <p class="block14">Çok kızıyorum.</p>

  <p class="block14">"Sus," diyorum. "Söylediklerini duymamış olayım. Ne günahı var o masum bebeciğin?"</p>

  <p class="block14">Bana aldırmıyor bile.</p>

  <p class="block14">"Daha bu bir şey değil! Göreceksin... Öyle umulmadık gelişmeler yaşayacaklar ki, adlarını sürdürecek veliahtı istediklerine, isteyeceklerine pişman olacaklar."</p>

  <p class="block14">Sırtımdan aşağıya doğru yabansı bir ürperti iniyor.</p>

  <p class="block14">"Yeter," diye susturuyorum. "Ben bile bunları söylemezken, sana ne oluyor böyle? Haşim ağanın nasıl yıkıldığını, kahrolduğunu düşünmüyor musun?"</p>

  <p class="block14">"Senin yanına bir şeytan gerek abla," diye garip bir gülüşle yüzüme bakıyor. "Bu melek halinle, onlarla başa çıkacağın yok..."</p>

  <p class="block14">***</p>

  <p class="block14">Karmaşık duygular içinde iniyorum İstanbul'a. "Sonunda gelebildin!" diyor ablam. Bir an önce annemle ve babamla konuşmamdan yana. "Dur biraz," diyorum. "Zamanı var."</p>

  <p class="block14">Babam çıkardığı anlamsız seslerin iniş çıkışıyla, bize kavuşma sevincini yansıtmaya çalışıyor. Onu bu halde görmekten bir kez daha kahroluyorum.</p>

  <p class="block14">Eski günleri çağrıştıran bir bütünlük içinde sofraya oturuyoruz. Damatlar olmasa da, üç torunun kazanımıyla avunmaya çalışarak.</p>

  <p class="block14">Babamın yemeğini annem yediriyor. Onlardan yana bakmamaya çalışıyorum.</p>

  <p class="block14">Yemeğin ardından, bu evin Piraye'si kimliğimle kahve yapmaya kalkıyorum. Mutfağa doğru yürürken, kasıklarımdan başlayıp tüm karnımı sarıveren şiddetli bir kasılmayla öylece kalakalıyorum.</p>

  <p class="block14">"Neyin var senin?" diye koşuyor ablam.</p>

  <p class="block14">"Geçer şimdi. Ne zamandır oluyor bu sancılar..."</p>

  <p class="block14">"Deli misin sen? Neden bir doktora gitmedin?"</p>

  <p class="block14">Yanıt verecek halde değilim. Bir koluma annemin, diğerine ablamın girmesiyle, yatağa kadar güçlükle yürüyorum.</p>

  <p class="block14">Birazdan hafifliyor sancım.</p>

  <p class="block14">"Geçti işte," diye gülümsüyorum. "Merak edilecek bir şey yok."</p>

  <p class="block14">"Olmaz öyle şey," diyor ablam. "Yarın ilk iş doktora gideceğiz!"</p>

  <p class="block14">***</p>

  <p class="block14">"Profesör ya da sosyete doktoru takıntılarını bırak," diyor ablam. "Benim doktoruma götüreyim seni. Göksel'in de, Gökçe'nin doğumunu o yaptırdı. Güvenilir bir doktordur."</p>

  <p class="block14">Gidiyoruz.</p>

  <p class="block14">"Kardeşimi getirdim Yılmaz Bey," diyor ablam. "Sizin emin ellerinize teslim ediyorum."</p>

  <p class="block14">Yılmaz Bey önce şikâyetlerimi dinliyor. Doğum, düşük ve kürtaj sayımı soruyor.</p>

  <p class="block14">"Kız kısırıyım ben," diyorum.</p>

  <p class="block14">"O da neymiş öyle?" diye gülüyor.</p>

  <p class="block14">Anlatıyorum.</p>

  <p class="block14">"Demek tüpleriniz yapışıkmış," diyor. "Görelim bakalım."</p>

  <p class="block14">Muayenenin ardından, "Ağrı şikâyetinizin önemli bir nedeni yok," diyor. "Biraz iltihap var. Güçlü bir antibiyotik tedavisiyle hiçbir şeyiniz kalmaz."</p>

  <p class="block14">Ultrasona sokuyor beni.</p>

  <p class="block14">"Evet," diyor. "Yumurtalık kanalları kapalı görünüyor. Ancak, ultrasonda bile göze çarpmayan noktalar olabiliyor. Bir de ilaçlı film çekmemiz gerek..."</p>

  <p class="block14">Beraberce alt kattaki röntgen laboratuvarına iniyoruz.</p>

  <p class="block14">Normal boyutların çok üstünde; büyük, iğnesiz bir enjektöre yağlı bir sıvı çekiyor Yılmaz Bey.</p>

  <p class="block14">"Bu röntgen maddesinin yayılmasıyla ne var ne yok göreceğiz," diyor. "Yalnız baştan söyleyeyim, biraz acılı bir işleme hazırlıklı olun."</p>

  <p class="block14">Röntgen masasının üzerine uzanıyorum. Doktorum yumuşak hareketlerle, elinden geldiğince canımı yakmamaya çalışarak uygulamaya geçiyor.</p>

  <p class="block14">"Rahim ağzı biraz dar," diyor. "Bujiyle açmamız gerek. Derin nefes alın lütfen."</p>

  <p class="block14">Birden, bedenimden bir parçayı söküp alıyorlarmış gibi, korkunç bir acıyla sarsılıyorum. Doğum sancısı bunun yanında hiçbir şey! Böyle bir acı olamaz! İçimde bir yerler parçalanıp, lime lime ediliyor sanki. Masanın üzerinde kasılıp kalıyorum.</p>

  <p class="block14">Acının şiddetinden, gözümden yaşlar boşanıyor. Doğumda bile bağırmayan ben, haykırmamak için ellerimi ağzıma kapatıyorum; parmaklarımı dişliyorum, tırnaklarımı avucuma gömüyorum... Tüm hücrelerimden ter fışkırıyor.</p>

  <p class="block14">"Biraz dayanmanız gerek," diyor doktor. "İlacın yayılması uzun sürebilir."</p>

  <p class="block14">Ağrı şokuna girmek üzereyim. İçim çekiliyor. Bayılmamalıyım. Derin derin soluk alıp veriyorum.</p>

  <p class="block14">"Bitti," diyor Yılmaz Bey sonunda. "İlacın yayılması tamamlandı. Şimdi filmimizi çekebiliriz."</p>

  <p class="block14">Bundan sonrası kolay. Sıradan bir röntgen çekimi. Ama ben bitik durumdayım.</p>

  <p class="block14">"Kalkabilirsiniz," diyor doktor.</p>

  <p class="block14">Kalkamıyorum. Her tarafım zangır zangır titriyor.</p>

  <p class="block14">Dışarıda bekleyen ablamı çağırıyor Yılmaz Bey. Onun yardımıyla, güçlükle doğrulabiliyorum.</p>

  <p class="block14">"Bir saat sonra gelip sonucu alabilirsiniz," diyor Yılmaz Bey.</p>

  <p class="block14">"Şu pastanede oturup bir şeyler içelim," diyor ablam. "Sen de biraz dinlenmiş olursun."</p>

  <p class="block14">"İyi olur," diyorum.</p>

  <p class="block14">Ayakta duracak halim yok.</p>

  <p class="block14">İçtiğim koyu kahve, az da olsa kendime getiriyor beni.</p>

  <p class="block14">"Böyle bir işleme ne gerek vardı," diye söyleniyorum. "İltihap varsa ilacını verir, olur biter."</p>

  <p class="block14">"Öyle deme," diyor ablam. "Biraz acı çektin ama, kesin bir sonuç alacağız hiç değilse. Her neyse... Şimdi bunları bırak da söyle bakalım; kesin kararını verdin mi sen?"</p>

  <p class="block14">"Verdim."</p>

  <p class="block14">"Bu akşam annemlerle de konuşalım."</p>

  <p class="block14">"Yalnız annemle! Babamı bu haliyle üzmeye gönlüm elvermiyor."</p>

  <p class="block14">"Sen bilirsin. Planın nedir?"</p>

  <p class="block14">"Eşyalarımı toplayıp, işlerimi bitirir bitirmez geleceğim. Bir ev tutarım..."</p>

  <p class="block14">"Bizimle oturmayacak mısın?"</p>

  <p class="block14">"Hayır. Şehriban, Dicle ve ben tek başımıza bir aileyiz zaten. Diyarbakır'daki düzenimizi burada da sürdürebiliriz."</p>

  <p class="block14">"Muayenehaneyi açıp çalışmaya da başlayabilirsin artık..."</p>

  <p class="block14">"Asla! Böyle bir şeyi aklıma bile getiremem. Her santimi babamın izlerini yansıtan o yerde elim tutmaz benim. Hem ona, İstanbul'a temelli geldiğimi de söylemeyebilirim. Evlerimiz ayrı olacak zaten. Belli aralıklarla Diyarbakır'dan geliyormuşum gibi uğrar, idare ederim."</p>

  <p class="block14">"Boş oturmaktan sıkılmaz mısın?"</p>

  <p class="block14">"Düzenimi kurunca, kendime göre bir iş bulurum; merak etme."</p>

  <p class="block14">En ince ayrıntılara girecek kadar, her şeyi düşünmüş olmam ablamı sevindiriyor.</p>

  <p class="block14">"İyi," diyor. "Önemli olan karar verebilmekti. Uygulaması kolay."</p>

  <p class="block14">Bir saat sonra yeniden Yılmaz Beyin karşısındayız.</p>

  <p class="block14">Yüzü gülüyor doktorumun.</p>

  <p class="block14">"Harika bir sonuç," diyor. "Tüpler tam olarak kaynamamış demek; yalnızca yapışıklık varmış. İlacın geçişiyle açılıverdi. Yani bu röntgen çekimi, sizin için küçük bir operasyon yerine geçti. Onun için de acınız alışılagelenden çok oldu. Bu tür durumlarla, pek sık olmasa da, karşılaşabiliyoruz. Röntgen maddesi tıkalı olan yolları açabiliyor. Şu anda yumurtalık kanallarınız açık ve pırıl pırıl; gölge görünmüyor."</p>

  <p class="block14">"Yani?"</p>

  <p class="block14">"Hamile kalmamanız için hiçbir neden yok."</p>

  <p class="block14">Bu sözleri algılayabilmem, algılasam da özümseyebilmem öylesine zor ki... Bir saat önce bedenimde duyduğum acıların benzerini, bu kez de beynimin derinliklerinde yaşamaktayım.</p>

  <p class="block14">"Ha... Söylemeden geçemeyeceğim; kız kısın gibi saçma sapan yakıştırmaları da kafanızdan silip atın. Sizin gibi aydın bir insanın ağzına hiç yakışmıyor."</p>

  <p class="block14">Ablamla beraber muayenehaneden çıkıyoruz.</p>

  <p class="block14">"Hemen boşan Haşim'den," diyor. "Karşına çıkacak, aklının yattığı ilk doğru insanla da evlen. Kucağında bir başkasından doğan çocukla karşısına geçtiğini düşün... Bundan iyi intikam olabilir mi?"</p>

  <p class="block14">Ben daha iyi bir intikam yolu biliyorum ablacığım. Ama düşündüğüm şeyi gerçekleştirmek için artık çok geç...</p>

  <p class="block14">Hemen o akşam, annemi aramıza alıp durumu anlatıyoruz ablamla.</p>

  <p class="block14">Üst üste gelen acılardan kavrulmuş yüreği, umduğum kadar şiddetli tepki vermiyor. Hatta, İstanbul'a yerleşeceğimi, yakınında olacağımı düşünerek seviniyor bile.</p>

  <p class="block14">Artık iç rahatıyla dönebilirim Diyarbakır'a. Son kez; vedalaşmak üzere...</p>

  <p class="block14">***</p>

  <p class="block14">Hafta sonunu beklemeden Dicle'yi almaya geliyor Haşim. Kızını özlemiş. Şehriban'ı da alarak konağa gidiyorlar.</p>

  <p class="block14">Ben de toparlanmaya başlamalıyım artık. Fazla bir şey götürmeyeceğim buradan. Kişisel eşyalarım ve giysilerim... Şehriban'la Dicle'ninkileri de hesaba katarsam, gene de epeyce yükümüz olacak.</p>

  <p class="block14">Yüklükten bavulları indiriyorum. En alta kışlıkları koymalı. Naftalinleyip kaldırdığım kazakları dolaptan çıkarıp, en büyük bavulun altına yerleştiriyorum.</p>

  <p class="block14">Kapıda dönen anahtar sesi, bizimkilerin geldiğini gösteriyor.</p>

  <p class="block14">Erken geldiler...</p>

  <p class="block14">Şehriban, Dicle'yi kucağından yere bırakıp heyecanla bana koşuyor.</p>

  <p class="block14">"Haşim ağam aşağıda... Arabayı park edip gelecek o da."</p>

  <p class="block14">"Nereden çıktı şimdi bu?"</p>

  <p class="block14">"Bak abla... Yanlış yoldasın. Söylemedi deme. Zühre almış çocuğu gelmiş; yeşil gelin odasına yerleşmiş. Haşim ağam da yanlarında."</p>

  <p class="block14">"Bana ne bundan?" diye omuz silkiyorum.</p>

  <p class="block14">"Böyle davranmak ne kazandırıyor sana? Başta Lamia Hanım, konaktakilerin ekmeğine yağ sürmekten başka? Meydanı boş bıraktın. Onların da istediği buydu zaten. Oysa Haşim ağama biraz yakın dursaydın, hırslarından deli olurlardı."</p>

  <p class="block14">"İş bu noktaya gelmişken, bunları konuşmak anlamsız,"</p>

  <p class="block14">"Neden? Neden sen de, senin yüreğini yakanların içini erit-, meyesin ki?"</p>

  <p class="block14">Kapının zil sesiyle bölünüyor konuşmamız.</p>

  <p class="block14">"Girebilir miyim?" diyor Haşim ürkek bir tavırla.</p>

  <p class="block14">Sonra yanıtımı beklemeden, salona doğru yürüyor.</p>

  <p class="block14">Karşılıklı oturuyoruz.</p>

  <p class="block14">Son gördüğümden çok farklı bir görünümde Haşim. En az on yaş ihtiyarlamış; omuzları çökmüş; yüzüne karamsar bir ifade gelmiş oturmuş.</p>

  <p class="block14">"Dayanamıyorum Piraye," diye orta yerinden giriyor konuşmaya. "Kaldıracağımın çok üzerinde bir yükün altındayım. Yaşadıklarım yetmezmiş gibi; bir de bakıma muhtaç, özürlü bir çocuğun yükü bindi omuzlarıma."</p>

  <p class="block14">"Çocuk için üzüldüm," diyorum.</p>

  <p class="block14">"Senin ahin tuttu!"</p>

  <p class="block14">"Ben ah etmedim ama. Hiçbir günahı olmayan masumdan ne isteyebilirim ki?"</p>

  <p class="block14">"Tanrı'nın takdiri belki de... Adını Kader koyduk. Kaderin bize oynadığı oyunun ürünü olarak karşımda duran kızıma daha uygun bir ad bulamadım ne yazık ki."</p>

  <p class="block14">Halinden etkilenmemek elde değil. Ardı ardına gelen acıların ortasında umarsızca çırpınıyor.</p>

  <p class="block14">"Seninle paylaşmak istedim," diyor. "Tek arkadaşım sensin çünkü..."</p>

  <p class="block14">Sıcacık bir nefes gibi içime akıyor bu sözler. Daha önce aklıma gelmemiş bir gerçeği yansıttığından belki. Yatağını, sofrasını, yuvasını başkalarıyla paylaşsa da; arkadaşı olma ayrıcalığı yalnızca bana ait.</p>

  <p class="block14">"Bu yaz fazla kalmadınız İstanbul'da," diyor.</p>

  <p class="block14">"Tatil için gitmemiştim," diyorum kısaca.</p>

  <p class="block14">"Tatil..." diye başını sallıyor. "Dicle'yle seni alıp tatile gidebilmek için neler vermezdim... Neyse, gerçekleşmeyecek hayallere kafa yormanın anlamı yok."</p>

  <p class="block14">Dicle'yi kucağına alıp göğsüne bastırıyor. Birden aklına gelmiş gibi heyecanla konuşmaya başlıyor.</p>

  <p class="block14">"Ama hep beraber yemeğe çıkabiliriz, öyle değil mi?"</p>

  <p class="block14">Elindeki çay bardağını bana uzatan Şehriban'la göz göze geliyoruz. Şimdi sen buna da hayır dersin, der gibi sertçe bakıyor yüzüme.</p>

  <p class="block14">"Diyarbakır küçük yer," diye gülüyorum. "Herkes durumumuzu az çok biliyor. Görenlerin yanlış yorumlamasını istemem."</p>

  <p class="block14">Şehriban, Haşim'in yanında ilk kez söze karışma cesaretini buluyor kendinde.</p>

  <p class="block14">"Kimin ne demeye hakkı var abla?" diyor. "Nikâhlı karısı değil misin Haşim ağamın?"</p>

  <p class="block14">Ani bir kararla doğruluyorum.</p>

  <p class="block14">"Dicle'nin üstünü değiştir o halde," diyorum Şehriban'a. "Sen de güzel bir şeyler giyin. Yemeğe çıkıyoruz."</p>

  <p class="block14">Haşim'in şaşkın, ama bir o kadar da sevinç içeren bakışlarını arkama alarak, salondan çıkıp hazırlanmaya gidiyorum.</p>

  <p class="block14">Seyrantepe'de, geniş bir arazi üzerine kurulmuş, yeşillikler içinde şirin bir restoran.</p>

  <p class="block14">Önce Dicle'yle benim oturmamıza yardım ediyor Haşim. Sonra, yanma Şehriban'ı alarak karşımıza geçip oturuyor. Onunla buraya gelmeyi kabul ettiğime hâlâ inanamıyor gibi. Gözlerinden taşıp bize ulaşan minnet dolu bakışlarıyla teşekkür ediyor bana.</p>

  <p class="block14">Gözünü bir an bile üzerimizden ayırmadan, yediğimiz her lokmayla ilgilenerek; kendince, aradaki açığı kapatmaya çalışıyor.</p>

  <p class="block14">"İyi akşamlar Haşim Bey!" diyen sesle başımı kaldırıyorum.</p>

  <p class="block14">Nermin Hanım. Lamia Hanımın komşusu ve can dostu. Yanında da kocası.</p>

  <p class="block14">"Siz buralara gelir miydiniz?" diyor kocası.</p>

  <p class="block14">İkisinin de gözü Dicle'yle benim üzerimizde. Bizi suçüstü yakalamanın sevincini yaşıyor gibiler. İnceden inceye süzerek, konuşmayı uzatarak dedikodu malzemesi toplamaya çalıştıkları belli.</p>

  <p class="block14">Şehriban durumdan hoşnut, anlamlı bir gülüşle bakıyor bana.</p>

  <p class="block14">Bu umulmadık gelişme, benim de fazlasıyla hoşuma gidiyor doğrusu. Benzer gülüşle yanıtlıyorum Şehriban'ı. İkimiz de, Haşim daha eve dönmeden bu haberin Lamia Hanıma ulaştırılacağını çok iyi biliyoruz.</p>

  <p class="block14">Duyduğunda, Lamia Hanımın yüzünün alacağı şekli gözümün önüne getirmeye çalışıyorum...</p>

  <p class="block14">Şehriban haklı galiba. Neden bunca zamandır böyle davranmadığıma hayıflanıyorum. Beni üzenlerin yüzüne düşüreceğim gölge uğruna, doğrularımdan biraz ödün versem ne çıkardı ki? Bunları giderayak düşünmekle çok mu geç kaldım acaba?</p>

  <p class="block14">Nermin Hanımla kocasının ardından sürüklenen düşüncelerim beni Haşim'e çeviriyor.</p>

  <p class="block14">"Şu tatil önerin," diyorum. "Hâlâ geçerli mi?"</p>

  <p class="block14">Söylediklerimi algılamakta, algıladıklarına inanmakta güçlük çekiyor.</p>

  <p class="block14">"Piraye!" diye haykırıyor. "Bana yeniden can verdiğinin ayrımında mısın?"</p>

  <p class="block14">İstanbul'a dönüş için çıkardığım büyük bavulları öylece bırakıp, küçük bir tatil bavulu hazırlamaya başlıyorum.</p>

  <p class="block14">Haşim, Dicle ve ben... Üçümüzün baş başa tatile çıktığını duyduğunda, Lamia Hanım ne düşünecek acaba?</p>

  <p class="block14">***</p>

  <p class="block14">İskenderun'un tatil beldesi Arsuz'da, daha önce Nurgül ve Emir'Ie beraber kaldığımız kıyı oteline yerleşiyoruz.</p>

  <p class="block14">Adımımı attığım her yerde eski günleri anımsatacak bir şeylerle karşılaşmak yıpratıcı; ama, bu keyifli tatil ortamını kızımla paylaşmak da bir o kadar güzel.</p>

  <p class="block14">Gözlerimiz aynı "keşke"lerde buluşuyor Haşim'le. Keşke o günlere dönebilsek... Keşke zamanı orada durdurabilsek de sonradan yaşadığımız olumsuzlukları ayıklama fırsatımız olsa, aynı yanlışlara düşmesek...</p>

  <p class="block14">Her şeyi bir yana itip; biricik Dicle'leriyle beraber tatil yapan, tüm düşünce ve tasalarından arınmış, sorunsuz bir Piraye ve Haşim olarak şu birkaç günü değerlendirmeye çalışıyoruz.</p>

  <p class="block14">Denizin, kumun, güneşin el ele vermesiyle oluşuveren büyülü çekim, bizi de birbirimize kenetleyiveriyor.</p>

  <p class="block14">Denizin kollarında gerçek kimliklerimizden soyutlanıp, kumların sıcak koynuna bırakıyoruz çözümsüzlüklerimizi.</p>

  <p class="block14">Dışarıdan bakanlar için, imrenilecek bir aile tablosunun pırıltılı renkleriyiz her birimiz. Geride kalmış kopkoyu gölgeyi ben bile göremiyorum şu anda.</p>

  <p class="block14">Dicle için yorucu bir gündü. Sabahtan akşama denizle kumlar arasında bölüştürdüğü; oyun bahçesinde kaydırak ve salıncakla, babasıyla beraber oynadığı oyunlarla renklendirdiği saatler sonunda yorgun düştü minik kızım. Daha yemeğini bitiremeden sandalyenin üzerinde uyuyakaldı...</p>

  <p class="block14">Onu bu halde bırakmaya gönlümüz razı olmuyor. Kahvelerimizi içip odamıza çıkıyoruz biz de.</p>

  <p class="block14">Haşim kucağında taşıdığı Dicle'yi yatağına yatırıyor. Yastığın üzerine yayılmış saçlarını okşuyor...</p>

  <p class="block14">Kızımızın uykuya teslim olmuş masum yüzünü hayranlıkla seyre dalıyoruz Haşim'le.</p>

  <p class="block14">Dicle'nin aradan çekilip bizi baş başa bırakmasıyla oluşan ağır havayı dağıtma çabasındayım.</p>

  <p class="block14">Balkona doğru yürüyorum. Haşim de peşimden geliyor.</p>

  <p class="block14">Karşılıklı oturuyoruz. Ay ışığıyla gizemli bir söyleşiyi paylaşan denizin serin sularına dalıyor gözlerimiz. Usulca uzanıp elimi tutmak istiyor Haşim. Ani bir hareketle kalkıp içeriye geçiyorum.</p>

  <p class="block14">Burada bulunuşumun tek nedeninin o olduğunu vurgulamak ister gibi, Dicle'nin yanına gidiyorum. Üstünü açmış kızım. Eğilip, minik bedenini pikeyle örtüyorum.</p>

  <p class="block14">Haşim nasıl davranacağını bilememenin kararsızlığıyla, karşımda ayakta duruyor. Yumuşak bir hareketle kendine çekiyor beni. Öyle ki, karşı dursam bırakıverecek, ısrarcı olmayacak.</p>

  <p class="block14">Aynı kararsızlığı paylaşıyorum onunla. Kollarından sıyrılmakla, ona sığınmak arasında gidip geliyorum bir an. Başımı omzuna gömüyorum... Özlemişim onu.</p>

  <p class="block14">Yakıcı soluğunu boynumda duyumsamak, beni kendime getiriyor. Bu sıcaklığı bedeninde duyan tek kadının ben olmadığım fikri düşüyor aklıma. Gün boyu bile bile kapıldığım büyülü çekimden sıyrılıp gerçeklere dönüveriyorum.</p>

  <p class="block14">Deniziyle, güneşiyle, baş başa yenilen akşam yemeğiyle tatil keyfini kocamla paylaşmak, benim ayrıcalığımdı. Öteki kadın bunları yapabilecek durumda değildi çünkü. Ama Haşim'in soluğunu, sıcaklığını benim gibi o da duyabiliyordu. Bu noktada onunla eşitleniyorduk.</p>

  <p class="block14">O kadına da aynı dokunuşlarla yaklaşmıyor mu Haşim? Onun saçlarına da yüzünü gömüp kokusunu almıyor mu?</p>

  <p class="block14">Kocası tarafından aldatılmış, bu durumu sineye çekmiş, şu ya da bu nedenle beraberliklerini sürdüren kadınların duygularını çok iyi anlıyorum... Bir başka kadının varlığını bile bile, kocalarının eski sıcaklığını asla duyumsayamazlar. Şimdi benim olduğum gibi, işte böyle kasılıp kalıverirler.</p>

  <p class="block14">Biraz uzaklaşıyorum Haşim'den. İlk kez gördüğüm birini tanımak istermiş gibi dikkatle bakıyorum yüzüne.</p>

  <p class="block14">Gözlerinde eski Haşim'i çağrıştıran bir şeyler var. Aldatılmayı henüz tatmadığım o günlere çağırıyor beni. Eskilerin Haşim'inin eski Piraye'si olarak...</p>

  <p class="block14">Başımı yeniden omzuna yaslıyorum. Sımsıkı yumuyorum gözlerimi. Kendimi kollarına bırakıveriyorum.</p>

  <p class="block14">Kararsızlık anının ardından gelen sokuluşumu sevinçle karşılıyor. Onu, eski Haşim'le aldattığımın ayrımında bile değil.</p>

  <p class="block14">Bir haftalık tatilin ardından, farklı kazanımlarla Diyarbakır'a dönüyoruz.</p>

  <p class="block14">Dicle annesinin ve babasının arasında pırıltılı sevinçler yaşadı. Haşim'se umduğunun ötesinde, bir daha asla gerçekleşmeyeceğini sandığı bir düşü paylaştı benimle.</p>

  <p class="block14">Burada ayrılıyorum onlardan. Çünkü bunun, bir arada yaşadığımız son tatil olduğunu yalnızca ben biliyorum.</p>

  <p class="block14">Haşim'e kalsa, birlikteliğimizi evde de sürdürecek. Ama buna izin vermiyorum. Bu kadarı yetmeli ona; yetinmeyi bilmeli.</p>

  <p class="block14">Bazı akşam yemeklerinde bizimle oluyor Haşim. Karşı çıkmıyorum. Bu esnek davranışımın altında, konaktakilere meydan okumak yatıyor aslında. Haşim'in geç kaldığı geceler yatmak için konak yerine muayenehaneye gitmesi karşısında nasıl bir tepki verdiklerini düşünmek bile yetiyor bana.</p>

  <p class="block14">Dicle'yi istediği zaman görebiliyor Haşim. Gene de hafta sonlan kızını konağa götürmeyi sürdürüyor. Torunlarını özlüyorlarmış onlar da...</p>

  <p class="block14">Bu sayede, Şehriban aracılığıyla, son gelişmeler karşısındaki görüşlerini de öğrenmiş oluyorum.</p>

  <p class="block14">"Madem bu noktaya gelecekti, ne diye üzdü oğlumu," diyormuş Lamia Hanım. "Baştan kabullenip otursaydı ya..."</p>

  <p class="block14">"Belli etmemeye çalışsalar da; yaptığınız tatilden, Haşim ağamın eve gidip gelmelerinden hiç hoşnut değiller," diyor Şehriban.</p>

  <p class="block14">Onların hoşnutsuzluğu, sızılı bir keyif veriyor içime. Benden koparıp aldıkları Haşim'i onlardan çaldığım saatlerde, yüreğimi kavuran intikam ateşine birkaç avuç su serpmiş gibi oluyorum.</p>

  <p class="block14">***</p>

  <p class="block14">İstanbul'a gidecek bavullar öylece duruyor. Son gelişmeler, onları ortadan kaldırmamı gerektirmiyor. İçten içe, Haşim ayrımında olmasa da, hazırlıklarımı sürdürüyorum ben.</p>

  <p class="block14">Yalnız, eski hızımı yitirdiğimi yadsımıyorum. Önceleri kucak kucak toplayıp bavula yerleştirdiğim eşyalar, günde birkaç parçayla sınırlı artık. Garip bir tembellik çöktü üzerime.</p>

  <p class="block14">Bu konuda eskisi kadar gönüllü olmadığımı itiraf edeme-sem de, varacağım son durağın değişmediğini yineleyerek, kendimi oyalamaya çalışıyorum.</p>

  <p class="block14">Yaptığım planlara işlerlik kazandırmak için ağırdan almanın ne sakıncası var ki? Diyarbakır'daki son günlerimi, aklımda kalmasını istediğim şekilde geçirme çabasındayım; hepsi bu.</p>

  <p class="block14">Ne var ki, İstanbul'dan gelen bir haber; kararlanma ivedilikle sahip çıkmama, onları hemen o an uygulamaya geçirmeme neden oluyor.</p>

  <p class="block14">Telefonda hıçkırıklara boğuluyor ablam.</p>

  <p class="block14">"Babamı kaybettik Piraye! Annemin kolunda yığılıp kalmış. Kalp krizi..."</p>

  <p class="block14">Çökercesine oturuyorum koltuğa. Şehriban'ın telefonla Haşim'e haber vermesini kalın bir sis perdesinin ardından, sessizce izliyorum.</p>

  <p class="block14">"Başın sağ olsun," diyor Haşim. "Çok üzüldüm."</p>

  <p class="block14">Avutmak ister gibi sarılıyor bana.</p>

  <p class="block14">"Cenaze ne zaman kalkıyor? Ben de geleyim seninle."</p>

  <p class="block14">"Gerek yok."</p>

  <p class="block14">Önerisini yinelemiyor. Annemle ablamın karşısına çıkmaktan çekiniyor gibi.</p>

  <p class="block14">"Yarınki uçakla gideceğiz," diyorum.</p>

  <p class="block14">"Yerinizi ayırtırım," diye başını sallıyor.</p>

  <p class="block14">"Yalnız... Bilmen gereken bir şey var. Bu bizim İstanbul'a kesin dönüşümüz olacak."</p>

  <p class="block14">Birden afallıyor. Bir süre, sözlerimi algılamaya çalışıyor.</p>

  <p class="block14">"Ne demek oluyor bu?"</p>

  <p class="block14">"Beni Diyarbakır'da tutan tek neden babamdı Haşim. Onun yitmesiyle bu neden de kendiliğinden ortadan kalkmış oluyor. Karşısında boynu bükük durmaktan kaçınacağım hiç kimse kalmadı artık..."</p>

  <p class="block14">Hiçbir şey söylemeden dinliyor beni.</p>

  <p class="block14">Kolundan tutup içeriye götürüyorum. Yarı hazır, dolmayı bekleyen bavullarımızı gösteriyorum.</p>

  <p class="block14">"Zaten gidecektim," diyorum. "Bu haber, gidişimizi çabuklaştırdı; o kadar."</p>

  <p class="block14">"Ama... Son günlerde yaşadıklarımız... Paylaştığımız tatil..."</p>

  <p class="block14">Buruk bir gülüşle bakıyorum yüzüne. Şehriban'ın sözleriyle yanıt veriyorum.</p>

  <p class="block14">"Nikâhlı karın değil miydim?"</p>

  <p class="block14">Gitmiyor Haşim. Elleri iki yanma düşmüş, hızlandırdığım yol hazırlıklarını sessizce izliyor.</p>

  <p class="block14">"Şu kitap kolilerini arkamızdan gönderirsen sevinirim," diyorum. "Yeterince yükümüz var zaten."</p>

  <p class="block14">Başını sallıyor; yaşanacakları kabullenmiş gibi. "Sen de mi gidiyorsun?" diyor Şehriban'a. "Evet," diyor Şehriban gözlerini kaçırarak.</p>

  <p class="block14">Bavullarımızı kapatıyoruz.</p>

  <p class="block14">Odalara girip çıkıyorum... Son kez eşyalara göz gezdiriyorum. Almam gereken hiçbir şey yok. Hepsi, yaşanılmışlarla sarmaş dolaş, burada kalmalılar.</p>

  <p class="block14">Evin anahtarını uzatıyorum Haşim'e.</p>

  <p class="block14">"Bundan sonrası sana ait," diyorum. "Bu ev ve içindekiler benim için işlevini tamamladı."</p>

  <p class="block14">Yeterinden fazla uzamış, zorlamalı ertelemelerle sundurulmuş bir oyunun son sahnesi... Bitiyor. "Perde..." diyebiliriz artık.</p>

  <p class="block14">Hoşça kal Diyarbakır...</p>

  <p class="block14">Bedeninde özümseyemedin beni. Sende kalmamı sağlayamadın.</p>

  <p class="block14">Gücünü benden yana kullanamadın.</p>

  <p class="block14">Ama sana kızgın değilim. Koynundaki Dicle'den bir Dicle verdin bana. Sağ ol.</p>

  <p class="block14">Gidiyorum...</p>

  <p class="block14">Sağlıcakla kal. Yerin geniş olsun...</p>

  <p class="block14"></p>

  <p class="block12" id="calibre_pb_4"> </p>
</body>
</html>
