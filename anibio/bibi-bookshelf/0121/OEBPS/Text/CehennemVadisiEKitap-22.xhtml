<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>CehennemVadisiEKitap-22</title>
  <link href="../Styles/CehennemVa_idstyles.css" rel="stylesheet" type="text/css" />
  <link href="../Styles/idefixnesil.css" rel="stylesheet" type="text/css" />
</head>

<body id="CehennemVadisiEKitap" xml:lang="tr-TR">
  <div>
    <h1 class="baslik" id="toc_marker-23"><span class="ideitalik">20. BÖLÜM<br /></span>Şemdinli Yollarına Pusu Kurmuşlar Oy Anam!..</h1>

    <p class="normalnesililk">HÜSEYİN, IRAK’I terk etmeden önce Melik Halid’in bombalarla yıkılan dükkânın yerine kurduğu barakada son defa çorba içmiş ve yola ondan sonra çıkmıştı. Melik Halid, çok öfkeliydi. Buraları Conilere mezar edeceğiz, bütün dünya görecek inşallah, demişti.</p>

    <p class="normalnesil">Dönüş yolunda Kerkük’te tekrar mola vermişlerdi. Hüseyin, temiz yürekli, misafirperver İmam Yusuf Cemal’in arkasında kıldığı öğle namazını ve evinde içtiği çorbayı hiçbir zaman unutmayacaktı. Elizabet, hocadan Fuzûlî şiirleri dinlemiş ve onları Türkiye’ye davet etmişti.</p>

    <p class="normalnesil">Viraneye dönmüş Bağdat’a veda etmişlerdi. Yola çıkarken Hüseyin, Ankara’da kendisini başka bir cehennemin beklediğinden habersizdi.</p>

    <p class="normalnesil">CIA Şefi Porter Goss, Elizabet’e Bağdat’ta kalmasını rica etmişti.</p>

    <p class="normalnesil">Fakat o, bu güzel şehirde işlenen lânetli işleri görmeye tahammülüm kalmadı, diyerek görevinin Türkiye’ye aktarılmasını istemişti. İsteği uygun bulunmayınca da istifa etmişti. Ankara’da öğretmenlik yapacaktı. Kendine güveniyordu. Az çok tecrübe sahibiydi. Diyarbakır’da İngilizce kursu vermişti. Diploması vardı, bir kolejde iş bulabileceğini ümit ediyordu. Zahide, kendisine destek vermeye hazırdı. Yeliz ve Yelda’nın devam ettiği özel okulun müdürüne ricada bulunmuş, müdür, hiç tereddüt etmeden, yardımcı oluruz, demişti. Zahide, Bağdat’a sık sık mail atmış ve onu Ankara’ya davet etmişti.</p>

    <p class="normalnesil">Hüseyin’in müfettişle haberleşmediği gün yok gibiydi. İki cesette bir ruh gibiydiler.</p>

    <p class="normalnesil">Hüseyin, İstanbul’a yerleşmek istiyordu. Özellikle Elizabet, Sultanahmet hayranıydı. Fakat Hüseyin, müfettişin ısrarına dayanamadı, ikinci defa Ankara’ya yerleşmeye razı oldu. Batıkent’te müfettişe yakın, bahçeli güzel bir ev buldular.</p>

    <p class="normalnesil">Zahide’nin selamıyla okula gittiler. Müdür sempatik bir adamdı. Hem Elizabet’i hem de Hüseyin’i işe alacaktı.</p>

    <p class="normalnesil">“Sizin gibi yurt dışı görmüş, süper İngilizce bilen öğretmeni nerede bulacağım?” diyordu.</p>

    <p class="normalnesil">Ankara’da esrarengiz işler dönüyordu. Yener, Hüseyin’e, her an hazır ol, Büyükanıt ekibi derin işler peşinde; Hilmi Paşa tayakkuz emri verdi, demişti. Hüseyin bir kaos dünyasından başka bir kaos dünyasına geldiğinin farkındaydı.</p>

    <p class="normalnesil">Mayıs ayları. Okulların açılmasına çok zaman var. Önlerinde kocaman bir yaz tatili. Hüseyin ve Elizabet, gezmek için İstanbul’a gittiler.</p>

    <p class="normalnesil">Müfettişin arabasını emanet almışlardı.</p>

    <p class="normalnesil">Sultanahmet Elizabet’i büyüledi. Sahil yolundan Cankurtaran’a döndükleri zaman öğle ezanı okunuyordu. Yine çifte çifte ezanlar duyuldu. Arasta Bazar’ın yanındaki otoparka arabayı bıraktılar. Yürüyerek camiye gideceklerdi. Her taraf yemyeşil. Sultanahmet Meydanı ise rengârenk çiçeklerle donatılmış. Elizabet, daha önce geldiğinde hava soğuktu, üstelik o zaman Hüseyin yaralıydı. Bu defa hem mevsim harika hem de sağlıklıları yerinde.</p>

    <p class="normalnesil">Meydan zambaklar, karanfiller, güller, hercai menekşeler, yeşil çimenler arasında beyaz papatyalar, yeşilin her tonunda yaprak açmış ağaçlar, leylaklarla doluydu. Cennet bahçeleri gibi güzeldi. Minareleri ezan sesine hasret Ayasofya, Sultanahmet’e imrenerek bakıyordu. Zira onun minarelerinden, billur sesli müezzinlerin okuduğu ezan çağlayanları dökülüyor; kendi minarelerinin ağzı kilitli.</p>

    <p class="normalnesil">– Ayasofya’dan ezan sesi gelmiyor, dedi Elizabet.</p>

    <p class="normalnesil">– O yasaklı.</p>

    <p class="normalnesil">– Minareleri güzel. Sessizlik de bir konuşmadır.</p>

    <p class="normalnesil">– Minare kendisi bir müjde. Şair Necip Fazıl öyle der:</p>

    <p class="indentmetinilk2"><span class="ideitalik">“Şahadet parmağıdır göğe doğru minare;</span></p>

    <p class="indentmetin"><span class="ideitalik">Her nakışta o mana, öleceğiz ne çare...</span></p>

    <p class="indentmetin"><span class="ideitalik">Hayattan canlı ölüm, günahtan baskın rahmet,</span></p>

    <p class="indentmetinson"><span class="ideitalik">Beyoğlu tepinirken ağlar Karacaahmet.”</span></p>

    <p class="normalnesil"><span class="ideitalik">–</span> Ah ne güzel! Okumaya devam et!</p>

    <p class="normalnesil">– Namaza geç kalacağız.</p>

    <p class="normalnesil">– Yürürken oku!</p>

    <p class="indentmetinilk2"><span class="ideitalik">“Yedi tepe üstünde zaman bir gergef işler,</span></p>

    <p class="indentmetin"><span class="ideitalik">Yedi ses yedi renkten sayısız belirişler.</span></p>

    <p class="indentmetin"><span class="ideitalik">Eyüp öksüz, Kadıköy süslü, Moda kurumlu;</span></p>

    <p class="indentmetin"><span class="ideitalik">Adada esen rüzgâr, uçan eteklerden sorumlu.</span></p>

    <p class="indentmetin"><span class="ideitalik">Her sabah hisarlarda oklar çıkar yayından,</span></p>

    <p class="indentmetin"><span class="ideitalik">Hâlâ çığlıklar gelir Topkapı Sarayı’ndan.</span></p>

    <p class="indentmetin"><span class="ideitalik">Ana gibi yâr olmaz, İstanbul gibi diyar,</span></p>

    <p class="indentmetin"><span class="ideitalik">Güleni şöyle dursun, ağlayanı bahtiyar.</span></p>

    <p class="indentmetin"><span class="ideitalik">Gecesi sümbül kokan, Türkçesi bülbül kokan,</span></p>

    <p class="indentmetin"><span class="ideitalik">İstanbul</span></p>

    <p class="indentmetinson"><span class="ideitalik">İstanbul.”</span></p>

    <p class="normalnesil">– Harika. Şiirde adı geçen semtleri tek tek gezelim.</p>

    <p class="normalnesil">– Gezelim. Topkapı Sarayı’ndan başlayalım.</p>

    <p class="normalnesil">Mis gibi tüten, lila renkli leylakların arasından geçtiler, muhteşem caminin avlusuna geldiler. Vakit kaybetmeden, ulu çınarların serinliğinde abdest aldılar, camiye girdiler.</p>

    <p class="normalnesil">Elizabet, camiye girerken ve namaz kılarken başını nasıl örteceğini biliyordu. Kadınlar kısmında namaz kıldı. Namazdan sonra, yeniden bu ruhaniyet iklimine kavuşturduğu için Allah’a uzun uzun dua etti.</p>

    <p class="normalnesil">Namazdan sonra Emrullah Hoca’yla yeniden ayaküstü sohbet ettiler. Hoca kendilerini hatırlamıştı. Müslüman olduğunu öğrenince çok sevindi.</p>

    <p class="normalnesil">– Ne isim aldınız, diye sordu.</p>

    <p class="normalnesil">– Henüz bir isim almadık, dedi Hüseyin gülümseyerek.</p>

    <p class="normalnesil">– Geç kalmışsınız. Namaza başlayacak kadar ilerledikten sonra...</p>

    <p class="normalnesil">– İsmim güzel değil mi, diye itiraz etti Elizabet.</p>

    <p class="normalnesil">– Güzel güzel. İsterseniz size ben Cemile diyeyim. O da güzel demek.</p>

    <p class="normalnesil">– İllâ Arapça bir isim almak şart mı?</p>

    <p class="normalnesil">– Yo, hayır, ama sünnet. Peygamberimiz Müslüman olanlara güzel isimler vermiş. İsterseniz tabii. İstemezseniz paşa gönlünüz bilir.</p>

    <p class="normalnesil">Gülüştüler. Sonra da vedalaştılar.</p>

    <p class="normalnesil">Namazdan sonra Sultanahmet Köftecisi’ne gidip yemek yediler. Sonra da Gülhane Parkı’nı boydan boya yürüdüler. Sıcak havada, parktaki asırlık çınarların gölgesinde yürümek harika bir keyifti. Parkın her köşesi, çeşit çeşit çiçeklerle donatılmıştı.</p>

    <p class="normalnesil">Sarayburnu tarafına gelince denize bakan bir noktada oturup Boğaz’ın güzelliğini seyre koyuldular. Hüseyin bu arada semaverle çay ısmarladı.</p>

    <p class="normalnesil">“Boğaz gümüş bir mangal, kaynatır serinliği;</p>

    <p class="normalnesil">Çamlıca’da yerdedir, göklerin derinliği.” mısralarını yeniden okudu.</p>

    <p class="normalnesil">Çamlıca’yı gösterdi. Beyoğlu’nu, Adalar’ı gösterdi.</p>

    <p class="normalnesil">Çaydan sonra yürüyerek sahile indiler. Deniz kenarında yürümenin zevki başkaydı. Cankurtaran’a gelince Elizabet, yoruldum, dedi. Tam orada Marmara Denizi’ne bakan bir otel vardı. Ünlü bestekâr Dede Efendi’nin evine komşu bu otele yerleştiler.</p>

    <p class="normalnesil">Bir hafta İstanbul’un keyfini çıkardılar. Topkapı Sarayı, Süleymaniye, Fatih, Edirnekapı, Eyüp Sultan Camileri, Pierre Loti, Çamlıca, Adalar, Boğaz... Gezmedik yer bırakmadılar.</p>

    <p class="normalnesil">İstanbul’dan Edirne’ye, oradan Çanakkale’ye geçtiler. Çanakkale’den dönerken uğradıkları Bursa, Cemile’nin çok hoşuna gitti. Ulu Cami, Yeşil Türbe, Osman Gazi ve Orhan Gazi türbeleri, parklar, çeşmeler, camiler... Bursa tarihi yaşatan nefis bir şehirdi.</p>

    <p class="normalnesil">Hüseyin, Ankara’ya dönünce bir hafta kimseye uğramadı. Akşamları müfettişle beraberdiler. Çay içiyor, sohbet ediyor, kitap okuyorlardı. Müfettiş kafa dengi bir adamdı. Uyumlu, kültürlü, kibar, centilmen...</p>

    <p class="normalnesil">Bir akşam Rasim de çay sohbetine katıldı. Her zamanki gibi çaylar geldi, sehpalara pasta ve kekler kondu. Aktüel olaylardan söz edilmeye başlandı.</p>

    <p class="normalnesil">Rasim, acayip şeyler söylüyordu. Ona göre dünyadaki terör olayları aynı elden organize ediliyordu. Gizli servisler, bütün yeraltı örgütlenmelerinin içindeydi.</p>

    <p class="normalnesil">Bu sırada Hüseyin, çayları dağıtmış, şeker tutuyordu.</p>

    <p class="normalnesil">İnanması zor, der gibi Rasim’e baktı.</p>

    <p class="normalnesil">Saçları beyazlamış, tecrübeli polis şefi, kalın gözlük camlarının arkasından baktı. Elini uzatıp bir kaşık şeker aldı, sonra da ciddi bir tavırla:</p>

    <p class="normalnesil">– İnanmıyorsunuz ama şunu biliniz ki komplo teorileri olmadan terör olmaz.</p>

    <p class="normalnesil">– Komplocular...</p>

    <p class="normalnesil">– Onlar olmadan bu işler yürümez.</p>

    <p class="normalnesil">– Doğru, dedi müfettiş. Komplocular her zaman vardır. Tayyip Bey, iktidara geldiği ilk günlerde İsrail’e karşı çok sertti. Ariel Şaron, Moskova’dan dönerken Türkiye’ye uğramak istedi. Gündeminin yoğunluğunu bahane ederek başbakan, görüşmeyi kabul etmedi. Aradan bir sene geçti, 20 Kasım 2003’te İstanbul’da Yahudi sinagogu, İngiliz büyükelçiliği ve HSBC bankası arka arkaya bombalandı; 57 kişi öldü, başbakanın tavrı değişti. Önce dışişleri bakanı İsrail ve Filistin’e gitti, daha sonra kendisi. Bu olaylardan sonra Amerika’da Yahudi lobisinden ödül ve elbette tavsiye aldı. Politika, terörle, lobilerle, gizli servislerle iç içe yürür. Uzmanları bunu çok iyi bilir.</p>

    <p class="normalnesil">Rasim, başıyla müfettişi onayladı.</p>

    <p class="normalnesil">– CIA ve MI6’ya kim karşı çıktıysa cezalandırıldı. Rusya, petrol bölgelerinin işgaline karşı çıktı. Hem Afganistan hem de Irak’ın işgaline karşı koydu. 6 Şubat 2004’te Moskova tren istasyonu bombalandı, 41 kişi öldü, 1 Eylül 2004’te Beslan baskını düzenlendi, 330 kişi hayatını kaybetti.</p>

    <p class="normalnesil">– CIA, Moskova’da nasıl eylem düzenleyebiliyor, anlamıyorum, diyerek itiraz etti Hüseyin.</p>

    <p class="normalnesil">– Çeçen mücahitleri destekleyerek...</p>

    <p class="normalnesil">Rasim, çayından bir yudum aldı, sözlerine devam etti</p>

    <p class="normalnesil">– İspanya’da iktidar değişikliği yaşandı. Yeni hükümet, askerlerini Irak’tan çekmek istedi, 11 Mart 2004’te Madrid tren istasyonunda bombalar patladı ve 191 kişi hayatını kaybetti. Böylece İspanya kamuoyu da terörün tehlikeleri ve terörle mücadelede Bush hükümetinin desteklenmesi konusunda ikna edildi. Terör ve politika at başı yürüyor.</p>

    <p class="normalnesil">Müfettiş, kareli kazağının kollarını çekiştirdi. Kaburgalarının sızısını, kasık ağrılarını hâlâ duyar gibiydi. Çayını bitirdikten sonra koltuğuna yaslandı.</p>

    <p class="normalnesil">– O zaman 7 Mart 2005’te Londra’da atılan bombaların da bir açıklaması olmalı.</p>

    <p class="normalnesil">– İngiliz kamuoyunu ikna için, dedi Rasim. Çünkü Blair hükümetine karşı eleştiriler artmış; Irak’taki insan hakları ihlalleri medyada fazla gündeme gelmeye başlamıştı. Felluce’de yapılan katliamlar, kıyasıya eleştiriliyordu. Bombalar patladı, gündem değişti. Hatta Fransız Terörle Mücadele Birimi Müdürü Christophe Chaboud, Londra’daki patlamada ordu silahlarının kullanıldığını söyledi.</p>

    <p class="normalnesil">– Ordu silahları mı, diye hayretle sordu Hüseyin.</p>

    <p class="normalnesil">– Evet, neden şaşıyorsunuz?</p>

    <p class="normalnesil">– Nasıl şaşmam? Londra’da diyorsunuz, Bağdat olsa anlarım da...</p>

    <p class="normalnesil">– Mösyö Chaboud, bu silahlar ya çalındı veya ordu içinde gizli bir el bu işlerle ilgilendi, diyor. Açıklama, bu kadar basit.</p>

    <p class="normalnesil">– Bizim jandarmanın bulaştığı gibi desene.</p>

    <p class="normalnesil">– Olayı kurgulayan Harun Reşid Esved adlı terörist de İngiliz vatandaşı ve MI6 ajanı çıktı. Patlamadan bir gün önce Pakistan’a uçmuş, orada tutuklanmış, bir gün sonra da serbest bırakılmış. Oradan Zimbabve’ye gitmiş, orada başka birinin eline geçmesin diye Amerikalılar almışlar.</p>

    <p class="normalnesil">Rasim pastadan bir lokma aldı, çayını yudumladı. Aklına önemli ve yeni bir şey gelmiş gibi elini havaya kaldırarak:</p>

    <p class="normalnesil">– Hazır olun, Hakkari yöresi karışacak. Size görev çıkabilir.</p>

    <p class="normalnesil">Hüseyin’in canı sıkıldı. Yüzünde hüzün kasırgası esti. Sol kolunda sinirler hâlâ çekiyordu, parmakları eski esnekliğine kavuşmamıştı. Dudaklarını ısırdı, başını iki yana salladı:</p>

    <p class="normalnesil">– Yapma Allah aşkına! Her şey yolunda giderken, öyle mi? Ekonomi düze çıkıyor, enflasyon düşüyor, fiyatlar neredeyse sabit. İhracat 75 milyarı aştı, rekora koşuyor. Kişi başına düşen millî gelir, 2100 dolardan 4173 dolara yükselmiş. Cumhuriyet tarihinde görülmemiş rakamlar bunlar. Ülkenin kredi notu yükseliyor.</p>

    <p class="normalnesil">– İstikrar birilerini rahatsız ediyor.</p>

    <p class="normalnesil">– Bu birileri, çok can sıkıyor, dedi Hüseyin.</p>

    <p class="normalnesil">– Hem can sıkıyor hem can yakıyor, diye tamamladı müfettiş.</p>

    <p class="normalnesil">– Biz onların canını sıkmalıyız. Yoksa onlar bizimkini sıkmaya devam edecek.</p>

    <p class="normalnesil">Sohbet aktüel olaylar, gizli servis eylemleri, komplo teorileri, Gaffar Okkan cinayeti, katillerin hâlâ bulunamayışı, birkaç Hizbullah militanının usulen mahkemede yargılanışı, yeni cinayet kokuları üzerine sürüp gitti. Geç vakit vedalaştılar. Hüseyin’in canı fena sıkılmıştı.</p>

    <p class="normalnesil">Ertesi gün kötü senaryoları unutmak ve komplo ortamından uzaklaşmak için Akdeniz turuna çıkmaya karar verdi. Elizabet, böyle bir seyahate dünden razıydı. O zaten, Türkiye’nin her tarafının ayrı bir güzelliğe sahip olduğunu söylüyor fırsat buldukça gezelim, diyordu.</p>

    <p class="normalnesil">Apar topar hazırlandılar. Öğleden sonra yola koyuldular. Antalya, Alanya, Kemer, Silifke, Finike, Fethiye, Kuşadası, İzmir... Bütün sahili gezeceklerdi.</p>

    <p class="normalnesil">Cemile’ye göre Türkiye dünya cenneti idi. Güney sahilleri de bu güzel ve büyük cennetin bahçeleri.</p>

    <p class="normalnesil">Yaz bitti, kış geldi. Hüseyin ve Elizabet, Özel Yıldız Kolejinde öğretmenliğe başladılar. Zaman berrak sular gibi akıp gidiyor, aylar ayları kovalıyordu. Hüseyin Yener Albay’ı, Elizabet de Porter Goss’u unutmuşlardı.</p>

    <p class="normalnesil">Bir akşam, Zahidelere misafirliğe gittiler. Yeliz ve Yelda’nın İngilizce ödevleri vardı, kızlar yardım istiyorlardı. Elizabet, böyle yardımları çok seviyordu. Zahide’nin telefonunu alır almaz, akşama gelelim, demişti.</p>

    <p class="normalnesil">Çaydan sonra müfettiş ve Hüseyin, bir ara kütüphaneye çekildiler. Uzun bir zaman oturma odasına dönmediler. Geldikleri zaman Hüseyin’in rengi atmıştı. Elizabet, onun yüz hatlarını mimiklerine varıncaya kadar okurdu.</p>

    <p class="normalnesil">– Hayrola güzelim, neyin var?</p>

    <p class="normalnesil">– Bir şey yok. Sadece yolculuk.</p>

    <p class="normalnesil">– Sakın Diyarbakır deme! Dünyada razı olmam.</p>

    <p class="normalnesil">– Şemdinli. Daha doğrusu Van, Hakkari, Yüksekova, Şemdinli...</p>

    <p class="normalnesil">– Hayrola!..</p>

    <p class="normalnesil">– Son günlerde bölgede provoke olaylar arttı.</p>

    <p class="normalnesil">– Senden başka kahraman yok mu, bu memlekette?</p>

    <p class="normalnesil">– Çok da Rasim müfettişe, Yener Albay bana ricada bulunuyor.</p>

    <p class="normalnesil">– Hayır, Hüseyin!.. Buna izin veremem. Sen oraya gidersen ben de Amerika’ya dönerim.</p>

    <p class="normalnesil">– Hay hay!.. O zaman ikimiz de Amerika’ya dönelim.</p>

    <p class="normalnesil">– Olur. Orada da bir okul bulur...</p>

    <p class="normalnesil">Hüseyin’in yüzünde endişe bulutları dolaşıyordu. İkilemde kaldığı zamanlarda olduğu gibi eliyle çenesini kaşıdı. Bakışlarını Elizabet’ten kaçırarak:</p>

    <p class="normalnesil">– Servise dönemez misin? Porter Goss’a ricada bulunsak...</p>

    <p class="normalnesil">– Dünyada olmaz.</p>

    <p class="normalnesil">– O zaman Amerika’ya dönelim.</p>

    <p class="ortayazi">* * *</p>

    <p class="normalnesililk">Hüseyin, eve geldiği zaman bilgisayarına yeni yüklediği Earth programına girdi. Bilgisayarcı Erkan Bey, bütün dünyayı gezebilir, şehirleri sokak sokak görebilirsin, demişti.</p>

    <p class="normalnesil">Önce İstanbul’u görmeyi denedi. Marmara Denizi, Boğaz, İstanbul ve nihayet Sultanahmet Meydanı’nı gördü. Şehrin diğer bölümlerini de görmek mümkündü. İstediği yeri seyredebiliyordu. Fotoğraflar oldukça flu idi. Acaba daha net resimler elde etmenin imkânı var mıydı? Bunu Rasim’e iletmeli ve araştırmalıydılar.</p>

    <p class="normalnesil">Ertesi gün müfettişle birlikte Rasim’e uğradılar.</p>

    <p class="normalnesil">Telefonla Yener arandı. Acaba TÜRK-SAT’tan net resim elde edilebilir miydi? Telefonun ucundaki ses, teorik olarak mümkün, diyordu. Pratikte de mümkün olup olmadığını araştıracaktı.</p>

    <p class="normalnesil">Masanın başında toplanmışlardı. Önlerinde Hakkari haritası vardı.</p>

    <p class="normalnesil">Bu defa yanlarında, Terörle Mücadele Daire Başkanı Selim Akyıldız da vardı. Alınan istihbarata göre bölgesi karışacaktı. Jandarma bölgeye özel timler göndermişti. Silopi’de oynanan oyun Şemdinli’ye taşınıyordu.</p>

    <p class="normalnesil">Selim Bey Silopi’de olanları anlatmaya başladı. Silopi iyi bilinirse Şemdinli’de ne olacağını tahmin etmek kolaydı.</p>

    <p class="normalnesil">– Silopi’de 5 Ekim günü üç ayrı yerde bomba patladı. İlk patlama saat 20.30 sıralarında İpek Yolu Caddesi’ndeki Habur Otel karşısında bulunan bir nakliye firmasının önünde oldu. 5 dakika sonra da Yeşiltepe Mahallesi’ndeki bir beyaz eşya bayisinin önünde patlama oldu. Patlama sonucu sadece maddi hasar meydana geldi. Ardından Vali Kamil Acun Camii önünde park halindeki bir otomobilin içine atılan bomba patladı. Araçtaki Veysi Yıldız ayaklarından yaralandı.</p>

    <p class="normalnesil">6 Ekim 2005’te bir banka şubesinde çalışan Akın Savcı’nın otomobiline bomba kondu. Araba havaya uçtu.</p>

    <p class="normalnesil">7 Ekim’de kaymakamlığa ait araç parkında bulunan <span class="idebold" xml:lang="tr-TR">Cumhuriyet Başsavcısı Talip Demirezen</span>’in 06 P 9289 plakalı makam aracının altına bırakılan bomba saat 07.00 sıralarında patladı. Patlama sonucu kaymakamlık binasında büyük çapta maddi hasar meydana geldi. Böylece savcıya gözdağı verildi. Olayların üzerine gitme, denildi.</p>

    <p class="normalnesil">21 Ekim’de ilçe emniyet müdürlüğünde bomba patlatıldı. Eylemleri, JİTEM bağlantılı PKK itirafçısının yaptığı belirlendi. Polisin yakaladığı üç zanlıdan biri itirafçı, diğeri ise korucu idi. Şemdinli’de benzer bir ekibin iş başında olduğunu sanıyoruz. Bölge halkı kışkırtılıyor. Kötü bir senaryo. İşin içinde jandarma var, onların kullandığı korucu ve itirafçılar var.</p>

    <p class="normalnesil">Herkes elini çenesine koymuş düşünüyordu.</p>

    <p class="normalnesil">Müfettiş elini dizine vurdu ve ortaya yeni bir fikir attı:</p>

    <p class="normalnesil">– Bugüne kadar biz olayların peşine takıldık, oltaya geldik ve bedel ödedik. Öyle bir senaryo yazalım ki biz bir adım önde olalım. Bu da istihbaratla olur.</p>

    <p class="normalnesil">– Olacakları önceden haber almalı, biz onları faka bastırmalıyız. Müfettiş de ben de nerdeyse tesadüf eseri yaşıyoruz. Eğer Zahide Hanım, rüyasında müfettişin arabasına bomba konduğunu görüp telefonla bizi uyarmasaydı, ikimiz de öbür dünyada olacaktık.</p>

    <p class="normalnesil">Müfettiş dizlerini ovuşturdu, kaburgalarını yokladı:</p>

    <p class="normalnesil">– Kurbanlık koyun gibi olayların içine yuvarlanıyoruz. Bir mümin, bir delikten iki defa ısırılmaz.</p>

    <p class="normalnesil">– Doğru, dedi Rasim. İstihbarata sızmalıyız.</p>

    <p class="normalnesil">– Buna kafa yoralım, dedi Selim.</p>

    <p class="normalnesil">Basiretle atılması gereken adımları konuştular. Her şey büyük bir gizlilikle sürdürülmeliydi.</p>

    <p class="normalnesil">Tam bu sırada Yener Albay’dan telefon geldi. Hakkari üzerinde karartma görünüyordu. TÜRK-SAT, henüz istenen nitelikte resimleri vermekten uzaktı. Üzerinde çalışılması gerekiyordu, JİTEM’in içinde yuvalanan çeteninse acelesi vardı.</p>

    <p class="normalnesil">Neticede Hüseyin’in Elizabet’le birlikte Amerika’ya uçmasına karar verildi.</p>

    <p class="ortayazi">* * *</p>

    <p class="normalnesililk">Elizabet, bir dilekçe ile eski görevine kolayca döndü. CIA, Hüseyin’le evli olmasını başından beri avantaj görüyor hatta Hüseyin’i de çalıştırmak istiyordu.</p>

    <p class="normalnesil">Langley’deki CIA’in o muhteşem şatosunda, bizzat Porter Goss’la görüştüler. Goss, cin gibi bir adamdı. Özel araba göndererek Elizabet ve Hüseyin’i evden aldırdı. Ofisinde ağırladı. Hoş geldin faslından sonra Türk usulü kahve ısmarladı. Gülerek:</p>

    <p class="normalnesil">– Artık eniştemizsin, seni buluncaya kadar ne emekler verdik, Elizabet’i ta Diyarbakır’a gönderdik. Kızcağız Kürtçe öğrenmek için ne terler döktü.</p>

    <p class="normalnesil">– Amerika’ya damat olmak havalı bir şey, teşekkür ederim ama bir süre daha Türkiye’de kalmam gerekiyor.</p>

    <p class="normalnesil">– Burada kalmanız şart değil, Türkiye’de de görev yapabilirsiniz. Dünyanın her yerinde elemana ihtiyacımız var.</p>

    <p class="normalnesil">– Her gün rapor istersiniz.</p>

    <p class="normalnesil">Goss arkasına yaslandı, neşeyle gülerek:</p>

    <p class="normalnesil">– Ooo, yatana para vermeyiz. Topu topu 400 milyar dolarlık bir bütçemiz var.</p>

    <p class="normalnesil">– Teşekkürler, beni mazur görün. Türkiye’de müfettişe ve arkadaşlarıma vefa borcum var.</p>

    <p class="normalnesil">– Yardım edebiliriz. Borcunuzu kapatalım. Ne kadar?</p>

    <p class="normalnesil">Hüseyin ve Elizabet neşeyle güldüler:</p>

    <p class="normalnesil">– Vefa borcu, dostluk demek, para değil, diyerek açıklama yaptı Elizabet.</p>

    <p class="normalnesil">Görüşmeden sonra Elizabet çalışmaya başladı. Hüseyin, kısa süreli bir Türkiye seyahati yapacaktı.</p>

    <p class="normalnesil">Elizabet’in ilk getirdiği haber, sevimsizdi. Earth üzerinden istenen resimlere ulaşmak mümkün olmamıştı. Askerî bölgeler karartılıyordu.</p>

    <p class="normalnesil">Ertesi gün Hüseyin akşamı iple çekti. Mantarlı pizza pişirmiş, özenle çoban salatası yapmış, muzlu yaş pasta almıştı. Masadaki vazoya gül demeti koymuştu. Elizabet’in yaş günüydü.</p>

    <p class="normalnesil">Elizabet eve döndüğünde sevinçliydi. Sofrayı görünce sevinci iki katına çıktı. Hüseyin’i kucakladı. Hüseyin de onun doğum gününü kutladı, yanaklarından öptü.</p>

    <p class="normalnesil">Sofraya oturdukları zaman Elizabet:</p>

    <p class="normalnesil">– Sana bir müjdem var. Katarina, yarın bizi kahve içmeye davet ediyor.</p>

    <p class="normalnesil">– Şu Kürtçe kursundan...</p>

    <p class="normalnesil">– Senden bir ricam olacak. Sinan’ı da davet edebilir misin?</p>

    <p class="normalnesil">– Neden?</p>

    <p class="normalnesil">– Onu çok beğenmiş.</p>

    <p class="normalnesil">Elizabet pizzadan bir dilim aldı, ısırdı. Güzeldi. Salataya zaten bayılırdı. Çatalını batırdı, bir lokma da ondan aldı. Tuz ekmediğini hatırladı. Tuzluğu alıp salatanın üzerinde gezdirdi.</p>

    <p class="normalnesil">Hüseyin’in kafasında Albay Yener’in maili vardı. Uydu meselesini çabuk çöz ve dön hatta çözemesen de dön, diyordu. Bunu Elizabet’e söylemek istiyordu. Sofra tam zamanıydı. Bu kadar uğraşıp sofra donatmış, harika çiçeklerle masayı süslemişti.</p>

    <p class="normalnesil">– Bugün yarın dönmem gerekiyor, Albay Yener çağırıyor.</p>

    <p class="normalnesil">– Dur bir dakika. Bugün de olabilir belki. Sinan’ı şimdi arasan...</p>

    <p class="normalnesil">Hüseyin bir haftadır Sinan’la birlikteydi. Hayvanat bahçesine gitmiş, daha sonra teknik müzeyi gezmişlerdi. Doktorasının uzadığından, taksicilikle doktoranın birlikte yürümediğinden yakınmıştı.</p>

    <p class="normalnesil">Hüseyin hemen telefon açtı. Sinan’a ulaştı. Katarina ile kahve içmeye evet deyip demeyeceğini sordu.</p>

    <p class="normalnesil">– Ne zaman?</p>

    <p class="normalnesil">– Bu akşam.</p>

    <p class="normalnesil">– Geliyorum.</p>

    <p class="normalnesil">Elizabet, telefonla Katarina’yı ikna etti. Birlikte geliyorlardı. Kız bu işe dünden razıydı. Sofra kalkmadan Sinan geldi. Hüseyin hemen omlet yaptı, salatayı çoğalttı. Arkadaşının karnını da doyurdu. Hep birlikte yola düştüler.</p>

    <p class="normalnesil">Katarina, 105. Cadde’de oturuyordu. 15 dakikada adrese ulaştılar. Asansörle 7. kata çıktılar. Sinan oldukça heyecanlıydı. Katarina’yı yedi defa iş yerine bırakmıştı. Kız, İngiltere’nin New York Büyükelçiliğinde çalışıyordu. Onu çok beğenmişti ama arkadaşlık teklif etmeye de cesaret edememişti.</p>

    <p class="normalnesil">Katarina, pembe etek ve ceket, beyaz bluz giymişti. Sarı saçlarını arkaya toka yapmış, kulaklarına alımlı küpeler takmıştı. Oldukça şık ve şirindi. Sinan’a kendini beğendirmek için iyi hazırlanmıştı. Misafirleri bekliyordu.</p>

    <p class="normalnesil">Hoş-beşten sonra sohbet koyulaştı. Elizabet, doğrudan konuyu geçti. Kısa sürede iki tarafın da birbirini beğendiği anlaşıldı. Katarina, işi bir adım daha ileri götürdü:</p>

    <p class="normalnesil">– Ben de Sinan’ı bizim servise transfer edeyim. Elizabet, senin yaptığın gibi.</p>

    <p class="normalnesil">Gülüştüler.</p>

    <p class="normalnesil">Sinan cevap vermedi. Bu sırada Katarina, kahve yapmak için mutfağa yöneldi. Elizabet de onunla birlikte çıktı.</p>

    <p class="normalnesil">Hüseyin fırsatı ganimet bildi ve söze girdi:</p>

    <p class="normalnesil">– Katarina’yı Diyarbakır’dan tanıyorum. İngiliz istihbaratında çalışıyor. MI6 ve CIA ortak çalışırlar, ikisi de Türkiye ve Ortadoğu üzerine hesaplar yapıyorlar. Oraya girebilirsen bize faydan olur.</p>

    <p class="normalnesil">– Bizi kullanmazlar mı?</p>

    <p class="normalnesil">– Elbette kullanmak isterler. Kim akıllı davranırsa o kârlı çıkar.</p>

    <p class="normalnesil">– Bak, işin bu yönünü düşünmemiştim. Sence bu mümkün mü?</p>

    <p class="normalnesil">– Ben memnunum. Bizim için çok önemli, faydan olur.</p>

    <p class="normalnesil">– Ne gibi?</p>

    <p class="normalnesil">– MI6’ya sızmamız lazım. Haber akışı çok önemli. Bunlar hep bizim kuyumuzu kazıyor. Ne düşündüklerini öğrenebilirsek tuzağa düşmeyiz.</p>

    <p class="normalnesil">Kahveler gelene kadar istihbarat muhabbeti devam etti. Sinan kızı beğenmişti. İstihbaratta çalışmak, taksicilik yapmaktan daha iyi, diye düşündü. Kahve içerken konu derinleşti. En kısa zamanda Katarina, Sinan’ı yanına alacaktı.</p>

    <p class="normalnesil">Gece vakti eve döndükleri zaman Hüseyin, internete girdi. Albaydan mesaj vardı.</p>

    <p class="normalnesil">“Beklenen saat geldi. Kuş ol, uç ve çabuk gel. Sinan’ı yerleştirmen iyi oldu. Earth işini ona havale et. MI6 bu konuda tecrübeli.”</p>

    <p class="normalnesil">Hüseyin hayretle elini dizine vurdu:</p>

    <p class="normalnesil">“Allah Allah, ne oluyor yahu?” diye söylenmekten kendini alamadı.</p>

    <p class="normalnesil">Bir an hatırladı. Kahve ve pastalardan sonra lavaboya gidip mesaj çekmişti. Albay, Katarina’nın ne iş yaptığını biliyor olmalıydı. Elizabet’e seslendi:</p>

    <p class="normalnesil">– Sevgilim, Katarina ne iş yapıyor?</p>

    <p class="normalnesil">– Ah sahi, sana söylemeyi unuttum. Tam sana göre işler, uydu haberleşmeciliği üzerinde çalışır.</p>

    <p class="normalnesil">– Tamam, bundan güzeli can sağlığı.</p>

    <p class="normalnesil">Tuşlara dokundu.</p>

    <p class="normalnesil"><span class="ideitalik">“</span><span class="ideitalik">Hakkari üzerinde uçurtma uçuracak bir dost bulduk. Gözümüz aydın. Uçurtmayı hazırlıyoruz.” Eflatun.</span></p>

    <p class="normalnesil">Maili gönderip bilgisayarı kapattı.</p>

    <p class="ortayazi">* * *</p>

    <p class="normalnesililk">Hüseyin, müfettiş ve Selim, Hakkari yollarına düşmüşlerdi. Eylemlerin ortasına girecek, çete elemanlarına suçüstü yapacaklardı. Bu sefer iyi hazırlanmışlardı. CIA içinde habercileri vardı. Yolda Sinan’dan ilk mesaj geldi.</p>

    <p class="normalnesililk"><span class="ideitalik">“Arabanızı görüyorum. 30 BAK 532 plakalı Ford’la Başkale üzerinden Hakkari’ye gidiyorsunuz. Sizi 30 AK 933 plakalı bir beyaz Renault takip ediyor. İçinde üç kişi var. Dikkatli olun. Aristo.”</span></p>

    <p class="normalnesil">Hüseyin, mesajı arkadaşlarına gösterdi.</p>

    <p class="normalnesil">Takip edilebileceklerini tahmin etmişlerdi. Üçü de öğretmen kimliği çıkartmışlardı, güya jandarmanın kontrol ettiği noktalardan müfettiş kimlikleri ile kolayca geçeceklerdi. Çete, arkalarına çoktan adam takmıştı.</p>

    <p class="normalnesil">Darbecilerin günlerdir projelendirdiği eylemler zinciri başlamıştı. 1 Kasım’da gece 23’te Şemdinli’nin Cumhuriyet Caddesi’nde bomba yüklü bir araç havaya uçmuş; dört kişi hayatını kaybetmiş, üçü polis, dördü asker onaltı sivil yaralanmıştı. Emniyetin tespitlerine göre Silopi’den sonra sıra Şemdinli’de idi.</p>

    <p class="normalnesil">Hakkari yolunda jandarma aracı durdurdu, kimlik kontrolü yaptı. Üçü de eğitim müfettişi olduklarını söylediler ve geçtiler. Şehirden çıkarken de aynı şekilde kontrol edildiler.</p>

    <p class="normalnesil">Şemdinli girişinde araba yine durduruldu ve kimlik kontrolü yapıldı.</p>

    <p class="normalnesil">Şemdinli bir büyük caddeden ibaretti. Şehri bir baştan bir başa geçtiler. Önünde bomba yüklü araba patlatılan bina hayalete dönmüştü. Camlar ve kapılar uçmuş, ön duvarların sıvaları dökülmüştü, sanki binada yangın çıkmıştı. Jandarma Komutanlığı 20 metre uzaklıktaydı. Bomba yüklü bir otomobil havaya uçmuştu. İşaretler, jandarma istikametini gösteriyordu.</p>

    <p class="normalnesil">Şehir turundan sonra emniyete gittiler ve emniyet müdürü ile tanıştılar. Genç, dinamik ve sempatik bir insandı. Kendilerini ayakta karşıladı. Hoş geldiniz, dedi. Yer gösterdi. Çay ikram etti. Cumhuriyet Caddesi’ndeki patlama olayıyla ilgili bilgi verdi.</p>

    <p class="normalnesil"><span class="ideitalik">“Şaşırdık. Jandarma şehrin giriş ve çıkışlarını kontrol eder. Bomba yüklü bir araç nasıl şehre girer, Jandarma Komutanlığına 20 metre mesafede nasıl bomba patlar, akıl alır şey değil. Şehirde büyük infial meydana geldi. Herkes emniyet ve jandarmadan şüpheleniyor. Silopi olaylarındaki kurguyu bilmeyen yok. PKK ile irtibatlı adamlar var. Örgüt eylemi üstlenmiyor.”</span></p>

    <p class="normalnesil">Müfettiş göğsünü yokladı. Diyarbakır’da arabasına konan bombayı ve aldığı yaraları hatırlamıştı. Göğüs kemikleri hâlâ sızlıyordu. Emniyet müdürüne doğru eğildi. Hafif bir sesle:</p>

    <p class="normalnesil">– Olaylar özellikle tırmandırılıyor. Biz bunun için geldik.</p>

    <p class="normalnesil">Müdürün yüzüne endişe dalgası yayıldı. Dudaklarını ısırdı:</p>

    <p class="normalnesil">– Demek yeni patlamalar olacak.</p>

    <p class="normalnesil">– Korkma, tırmandıranlar da adam biz de.</p>

    <p class="normalnesil">Bir süre sustular.</p>

    <p class="normalnesil">– Başka ne alırsınız, diyerek sessizliği bozdu müdür. Birer çay daha ısmarladı.</p>

    <p class="normalnesil">– Sizi kaymakam ve savcı beylerle tanıştırayım.</p>

    <p class="normalnesil">– Yok, dedi müfettiş. Bizi kimseyle tanıştırma. Emniyet lojmanlarında misafir et. Soran olursa eğitim müfettişleri gelmiş, araştırma yapacaklar, dersin.</p>

    <p class="normalnesil">Hüseyin, telefonunun titrediğini hissetti, sessize almıştı.</p>

    <p class="normalnesil">Alıp baktı. “30 AK 933 plakalı beyaz Renault çarşıya daldı.”</p>

    <p class="normalnesil">Hüseyin’in sinirleri gerilmişti. Ayağa kalktı.</p>

    <p class="normalnesil">– Bizi takip eden araba çarşıya girmiş, kalkalım.</p>

    <p class="normalnesil">Patlama olursa polis olay yerine geç gelecekti. Sivil ekipler çarşıya yönelecek, resmî ekip yolun başını tutacaktı.</p>

    <p class="normalnesil">Çarşıya inince arabanın Özipek Pasajı’na yakın bir noktada durduğunu gördüler. Üçü de birbirinden ayrı sokağa çıkmışlardı. Kimse kimseyi tanımıyormuş gibi davranıyordu.</p>

    <p class="normalnesil">Hüseyin arabaya doğru yaklaştı. İçeride bir kişi vardı, pasaja doğru bakıyordu. Saatine baktı, 12’ye geliyordu. Tam bu sırada pasajdan patlama sesi geldi. Hüseyin o tarafa yöneldi. İçerden koşarak birisi çıkıyordu. Yüzü mosmordu. Telaşlı ve kaygılıydı.</p>

    <p class="normalnesil">Hüseyin adamın önüne geçti. Yakasına yapıştı.</p>

    <p class="normalnesil">– Dur, bomba patlatan sen misin?</p>

    <p class="normalnesil">Adamın gözleri yerinden oynadı. Böyle bir şey beklemiyordu.</p>

    <p class="normalnesil">– Yok abi ya. Benim bir şiden haberim yok.</p>

    <p class="normalnesil">– Rengin atmış. Titriyorsun.</p>

    <p class="normalnesil">– Yok abi ya...</p>

    <p class="normalnesil">– Neden şeytan çarpmış gibi titriyorsun, yüzün kireç rengi.</p>

    <p class="normalnesil">Adam yakasını kurtarmaya ve savuşmaya çalışıyor, Hüseyin bırakmıyordu.</p>

    <p class="normalnesil">– Gel bakayım, bombanın patladığı yere gidip keşif yapacağız.</p>

    <p class="normalnesil">– Sen polis misin ya?..</p>

    <p class="normalnesil">Hüseyin, iki eliyle adamın yakasını sıktı ve sarstı.</p>

    <p class="normalnesil">– Ne sandın ya? Sakın kaçmaya falan kalkma. Zımbalarım!</p>

    <p class="normalnesil">– Ben görevliyim abi, beni bırak.</p>

    <p class="normalnesil">– Kim görevlendirdi?</p>

    <p class="normalnesil">– Komutan Ali Astsubay.</p>

    <p class="normalnesil">– Nerde?</p>

    <p class="normalnesil">– Şey, beni bırak lan!</p>

    <p class="normalnesil">Hüseyin, adamın kolunu arkaya büktü ve iki elini birden kelepçeleyiverdi.</p>

    <p class="normalnesil">Bu sırada etraf siviller tarafından sarılmıştı. Müfettiş ve Selim, bomba atıldı, bombacı yakalandı, koşun diyerek gürültüye koşan insanları yönlendiriyorlardı. Kalabalık, Hüseyin’e destek veriyordu. İçlerinden biri:</p>

    <p class="normalnesil">– Ulan aşağılık herif, dükkâna bomba attın ha, diye bağırdı ve adama tekmeyi savurdu. Küfürler, tekmeler, yumruklar havada uçuşuyordu. Halk öfkeliydi. Sövüyor, sayıyor, vuruyordu:</p>

    <p class="normalnesil">“Ulan provokatör, utanmaz herif!”</p>

    <p class="normalnesil">“Aşağılık herif!”</p>

    <p class="normalnesil">“Alçak katil!”</p>

    <p class="normalnesil">Hüseyin, az ileride park etmiş olan arabaya yöneldi. Kalabalık da arabaya yönelmişti. Araba bir anda kuşatıldı. İçeride oturan adam, dışarı çıktı. Kaçmaya başladı.</p>

    <p class="normalnesil">– Dur ulan, dedi Hüseyin. Arkadaşın yakayı ele verdi. Dur!</p>

    <p class="normalnesil">– Ben emniyetçiyim, beni bırakın!</p>

    <p class="normalnesil">– Kim olduğunu biliyoruz, dedi kalabalıktan biri. Tutun şu köpeği!</p>

    <p class="normalnesil">Kalabalık, ona da küfür ve hakaretler yağdırmaya başladı.</p>

    <p class="normalnesil">Bu sırada polisler, olay yerine gelmiş, linci önlemeye çalışıyorlardı.</p>

    <p class="normalnesil">Adam, onlara doğru bağırdı:</p>

    <p class="normalnesil">– İçeride çantam var, onu kurtarın!</p>

    <p class="normalnesil">Karşısındaki adamı iteledi, tekmeledi. Atılan yumrukları savuşturdu. Kalabalığı yarıp kaçmayı başardı. Öfkesi dinmeyen kalabalık, bombacıya döndü. Tekme, tokat, küfür gırlaydı.</p>

    <p class="normalnesil">Polis, araya girdi ve bombacıyı halkın elinden aldı, olay yerinden uzaklaştırdı. Ekip arabasına götürdü.</p>

    <p class="normalnesil">Kalabalık hıncını alamamıştı. İçlerinden biri bağırdı:</p>

    <p class="normalnesil">– Kaçan herif, emniyetçiyim, dedi. Yürüyün!</p>

    <p class="normalnesil">Hüseyin ve müfettiş, arabayı aramaya başlamışlardı. Arabada nerdeyse küçük bir cephanelik vardı. Üç kalaşnikof, iki el bombası, on şarjör... 1 Kasım eyleminin yapıldığı yerin krokisi, Özipek Pasajı’nın ve Umut Kitabevi’nin krokisi, bir ajanda...</p>

    <p class="normalnesil">Çantanın içinden Hakkari Jandarma Komutanı Alb. Erhan Kubat imzalı görevlendirme yazısı çıktı. Astsubay Ali Kaya ve Astsubay Özcan İldeniz, istihbarat çalışması yapmak üzere görevlendirilmişlerdi. Ali Kaya tim komutanı idi.</p>

    <p class="normalnesil">Hüseyin, görev belgesini yanındaki bir sivile verdi. Adamdan, <span class="ideitalik">eylemi yapanlar jandarma görevlisi, emniyet değil</span>, diye bağırmasını istedi.</p>

    <p class="normalnesil">Belgeyi alan 25 yaşlarındaki delikanlı, görev belgesine baktı. Gördüklerine inanamıyordu.</p>

    <p class="normalnesil">“Ulan herifçoğlu bize yalan söylemiş!” diye bağırdı. Sonra da var gücüyle bağırmaya başladı:</p>

    <p class="normalnesil"><span class="ideitalik">“Eylemci JİTEM’ci! Eylemci JİTEM’ci! İşte belgesi! İşte belgesi!..”</span></p>

    <p class="normalnesil">Belge elden ele dolaştı. Ses, kalabalık arasında yankılandı. Emniyeti taşlamaya giden grup geri döndü. Arabanın etrafında toplanıp çıkan belgeleri incelemeye koyuldu.</p>

    <p class="normalnesil">Bu sırada Özipek Pasajı’nda bir kişinin öldüğü haberi geldi. Kalabalık, yeniden öfkelendi. Yürüyüşe geçtiler. “Katil JİTEM, Yaşasın Apo!” gibi sloganlar atılmaya başlandı.</p>

    <p class="normalnesil">Selim, olay yerine savcının gelmesini, tahkikat yapmasını istiyor, durmadan polislerle haber gönderiyordu. Aradan saatler geçmesine rağmen savcı ortada görünmedi. Telefonlara cevap vermiyordu. Cep telefonu kapalıydı, görev mahallinde yoktu.</p>

    <p class="normalnesil">Hüseyin ve müfettiş pasaja gidip olay yerinde inceleme yaptılar. Bombalar patlatılmış, dükkân harabeye dönmüştü. Mehmet Zahit Yılmaz isimli bir kişi ölmüş, ortalık kana bulanmıştı. Pasajda çalışanlar şoktaydı, dükkânlarının camları yere inmişti. Hüseyin, cam parçaları arasında el bombası parçaları buldu. Dükkâna Alman yapımı DM-41 tipi el bombası atılmıştı.</p>

    <p class="normalnesil">Çevredekileri dinledi.</p>

    <p class="normalnesil">Dükkân komşusu, 40 yaşlarında, ufak tefek bir adam Hüseyin’in yanına geldi, yaşadıklarını anlattı:</p>

    <p class="normalnesil">– İki patlama oldu begim. Ödümüz koptu. Kendimizi yere attık. Üstümüze camlar yağdı. Ortalığı duman kapladı, genzimize barut kokusu doldu. Ayağa kalktığımızda bombacı kaçmıştı. Dükkânda bulunan Mehmet Zahit Yılmaz, kanlar içinde yerde yatıyordu. Patlamayı duyup gelenler, onu yerden kaldırdılar. Kucaklayıp bir arabaya attılar, giderken yolda ölmüş.</p>

    <p class="normalnesil">Hüseyin ve müfettiş, birkaç kişiyi daha dinlediler. Müfettiş, anlatılanları not aldı. Hüseyin, el bombasının parçalarını topladı.</p>

    <p class="normalnesil">– Dükkânın sahibi kim?</p>

    <p class="normalnesil">– Seferi Yılmaz.</p>

    <p class="normalnesil">– PKK ile ilişkisi var mı?</p>

    <p class="normalnesil">– He, iki oğlu dağdadir.</p>

    <p class="normalnesil">– Hımm.</p>

    <p class="normalnesil">Bu sırada üniformalı polisler, delillerin karartılmaması için arabayı ve bomba patlayan pasajı kordon altına almıştı. Emniyet müdürü, olay yerine nöbetçi koydu. Sivil, resmî bütün polis teşkilatı harekete geçirilmişti. Müdür, olağanüstü bir gayret sarf ediyordu. Hem kalabalığın taşkınlık yapmasını önlemek hem de dağılmalarını sağlamak istiyordu.</p>

    <p class="normalnesil">Savcının gelip tahkikatı başlatması için deliller korunuyor ve savcının gelmesi bekleniyordu.</p>

    <p class="normalnesil">Emniyetteki itirafçı üç kişi olduklarını söylüyordu. Görevlendirme belgesinde adı geçen Özcan İldeniz kayıptı.</p>

    <p class="normalnesil">Emniyete, jandarmadan telefon geldi. İtirafçı Veysel Ateş’in kendilerine teslim edilmesini istiyorlardı. Emniyet Müdürü Tacettin direndi.</p>

    <p class="normalnesil">“Orta yerde ölü var. İki el bombası patlamış, halk galeyana gelmiş. Adam suçüstü yakalanmış. Biz, suç delilleriyle birlikte onu savcıya teslim etmek zorundayız. Serbest bırakırsak çıkacak olaylara mani olamayız. Suçluyu bırakmak veya tutuklamak savcının bileceği bir şey.”</p>

    <p class="normalnesil">Telefon durmadan çalıyor, emniyet müdürü sabırla hep aynı cevabı veriyordu.</p>

    <p class="normalnesil">Güç savaşı başlamıştı. Jandarma ısrar ediyor, emniyet direniyordu.</p>

    <p class="normalnesil">Müfettiş, Hüseyin, Emniyet Genel Müdür Yardımcısı Selim, Emniyet Müdürü Tacettin’i cesaretlendiriyorlardı.</p>

    <p class="normalnesil">Müfettiş ayaktaydı. Telefonlar çaldıkça emniyet müdürü heyecanlanıyor:</p>

    <p class="normalnesil">“Yine jandarma, ne yapayım?”</p>

    <p class="normalnesil">Müfettiş, odanın ortasında durdu:</p>

    <p class="normalnesil">“Korkma! Boyun eğme! Yakalandılar. Ödleri kopuyor. Böyle bir şeyi beklemiyorlardı. Diren! Bu iş jandarma genel komutanına, genelkurmay başkanına, içişleri bakanına, hatta başbakana kadar uzayacak. Yakında buraya parlamenterler yağacak, başbakan gelecek. AB müfettişlerini burada görürsen şaşma! Bu iş, burada bitmeyecek. İtirafçıları kullananlar ve astsubaylara emir verenler, hesap verecek.”</p>

    <p class="normalnesil">Şehir durulmuyordu. Halk tedirgindi. Güpegündüz pasaja bomba atılması ve adam öldürülmesi herkesi şok etmişti.</p>

    <p class="normalnesil">Kalabalık sokaktaydı. Nereye gideceğini bilmiyor, caddede aşağı yukarı gidip geliyordu.</p>

    <p class="normalnesil">Emniyetin ısrarı sonucu nihayet savcı harekete geçti, beyaz Renault’nun bulunduğu yerde incelemelere başladı. O da tedirgindi. Jandarmadan arayıp olay yerine gitme, halk seni linç edecek, demişlerdi.</p>

    <p class="normalnesil">Bu sırada caddede Şahin marka beyaz bir araba göründü. Olay yerine geliyordu. Halkın dikkati arabaya çevrildi. Arabanın içinde bir astsubay vardı. Kalabalığın kendine baktığını görünce, silahını çekti ve ateş etmeye başladı.</p>

    <p class="normalnesil">Kurşunu yiyen yere yığılıyordu. Tanju Çavuş, mermisi bitene kadar kurşun sıktı. Herkes yerlere serilmişti. Tabancası susunca Hüseyin, kalabalığın arasından sıyrıldı. Hızla yaklaştı. Çavuşu yumruklamaya başladı. Halk, arabanın etrafına toplanmış, arabayı tekmeliyordu. Hüseyin, kapıyı açtı ve çavuşu dışarı aldı.</p>

    <p class="normalnesil">– Ulan, utanmıyor musun vatandaşa kurşun atmaya? Katil herif!</p>

    <p class="normalnesil">Polis olay yerine gelmişti. Çavuşu linç olmaktan kurtardı.</p>

    <p class="normalnesil">Savcı ve kaymakam olay yerindeydi. Müfettiş, Savcı Harun Ayık’ı cesaretlendiriyordu. Polis, savcıyı korumaya aldı, etrafına kimseyi yanaştırmıyordu.</p>

    <p class="normalnesil">Tanju Çavuş’un kurşunları ile Ali Yılmaz adında bir kişi ölmüş, beş kişi yaralanmıştı. Halk yeniden arabanın üzerine yürüdü. Camlara vurmaya, kaportayı tekmelemeye başladı. Sokağa yeniden kargaşa hâkim olmuştu. Bağrışmalar, çağrışmalar, sloganlar birbirini takip ediyordu.</p>

    <p class="normalnesil">Savcı zor bir işin peşine düştüğünün farkındaydı.</p>

    <p class="normalnesil">Telefonlar yağıyordu. Önce Hakkari Jandarma Komutanı Erhan Kubat, arkasından Van Jandarma Asayiş Komutanı Selahattin Uğurlu aradı. Bunlar yetmiyormuş gibi Jandarma Genel Komutanlığı devreye girdi. Onu Kara Kuvvetleri Komutanı Yaşar Büyükanıt’ın telefonu takip etti. Astsubayları jandarmaya teslim et, diyorlardı.</p>

    <p class="normalnesil">Fakat öte yandan Genelkurmay Başkanlığı’ndan Albay Yener, içişleri bakanı, adalet bakanı devreye girmişlerdi. Olayı soruştur, ucu nereye dayanırsa dayansın, suçlular cezasını görecek, diyorlardı. Adalet bakanı, olay derinlere dayanıyor, Meclis Araştırma Komisyonu kurulmasını isteyeceğiz, deliller karartılmaya çalışılırsa sorumlusu yanar, diyordu.</p>

    <p class="normalnesil">Bunlar yetmiyormuş gibi başbakandan telefon geldi. Soruşturmayı tarafsızlıkla sürdürün, suçluları korumayın, diyordu.</p>

    <p class="normalnesil">Savcı bunalmıştı. Sonunda cep telefonunu kapattı. Sabit telefona çıkmamaya karar verdi. Bir polis görevlendirdi, savcı bey meşgul, demesini istedi.</p>

    <p class="normalnesil">İtirafçı Veysel Ateş’ten başlayarak failleri sorgulamaya başladı. Olaya karışan üç astsubayın ifadelerini aldı. Uzun sorgu safhasının arkasından üçünün de tutuklanmasına karar verdi.</p>

    <p class="normalnesil">Jandarmaya tutuklama emri verdi.</p>

    <p class="ortayazi">* * *</p>

    <p class="normalnesililk">Şehir kaynıyor, durulmak bilmiyordu. İki kişinin öldürülmesi, halkta büyük bir öfke meydana getirmişti. Polis, sabaha kadar caddede devriye gezdi.</p>

    <p class="normalnesililk">Ertesi gün sabah sekizde halk, ilçe girişindeki polis noktasında yeniden toplandı. Elektrik direklerini ve tellerini sökerek yola barikat kurdu. Bir delikanlı, polis noktasını ateşe verdi. Kalabalığın içinde “yakın, vurun, yıkın” diye bağıranlar vardı. Bunun üzerine arabalar ateşe verildi. Bir grup, polisle çatışmaya başladı. Emniyet müdürlüğünün camları taşlarla aşağı indirildi. Kalabalık, cadde kenarına park etmiş arabalara saldırdı. Camlar kırılıyor, kaportalar taşlanıyordu. Kalabalıkta öfke patlaması meydana gelmişti. Yol kesmeler, lastik yakmalar, protestolar, sloganlar... Saldırganlar sınır tanımıyordu.</p>

    <p class="normalnesil">Şemdinli Belediye Başkanı Hurşit Tekin ve Yüksekova Belediye Başkanı Salih Yıldız devreye girdi. Müfettiş, başkanları toplumun önüne çıkmaya, sağduyulu konuşmalar yapmaya ikna etmişti. Aksi takdirde kalabalık tahrik edilir ve olaylar kontrolden çıkardı.</p>

    <p class="normalnesil">Başkanların konuşması etkili oldu. Hurşit Tekin heyecanla konuştu:</p>

    <p class="normalnesil">“<span class="ideitalik">Taşkınlıklar suçlulara değil, vatandaşa zarar veriyor. O yakılan araba sahibi mi bombayı attı? Aklınızı başınıza alın, duygularınıza hâkim olun. Provokatörlerin ekmeğine yağ sürmeyin! Şundan emin olun ki camları kıranlar, provokatörlerin ekmeğine yağ sürüyor. Genelkurmay başkanı, suçluların cezalandırılacağını söyledi. Başbakan, olay gittiği yere kadar soruşturulacak, dedi. Kendimizi cezalandırıyoruz. Herkes aklını başına alsın. Sizi sağduyulu olmaya çağırıyorum.</span>”</p>

    <p class="normalnesil">Salih Yıldız, başbakanın olaya el koyduğunu, içişleri ve adalet bakanlarından olayların aydınlatılmasını istediğini aktardı. Meclis araştırma komisyonu kuruluyor, en yetkili kişiler şehre geliyordu. Bu defa yapanın yaptığı yanına kâr kalmayacaktı.</p>

    <p class="normalnesil">Kalabalık yavaş yavaş sakinleşti, sonra da dağıldı.</p>

    <p class="normalnesil">Olayların yatışmasından sonra 30 BAK 532 plakalı Ford, Hakkari yolunu tuttu. Oradan Van’a geçecekti.</p>

    <p class="normalnesil">Müfettiş oldukça heyecanlıydı:</p>

    <p class="normalnesil">“Yılanın kuyruğuna bastık. İnşallah başı da ezilir.”</p>

    <p class="normalnesil">Akşam 21.00 uçağıyla Ankara’ya döndüler.</p>

    <p class="normalnesil">Albay Yener kendilerini bekliyordu. Başbakanlıkta toplantı yapılacaktı. Toplantıya başbakan, genelkurmay başkanı, içişleri ve adalet bakanları, müsteşarları ile katılıyorlardı.</p>

    <p class="normalnesil">“Kahramanlar ödüllendirilecek.” diyordu. Hüseyin, ilk defa kahraman ilan edildik, diye sevindi. Müfettişe:</p>

    <p class="normalnesil">– Kahraman, tebrik ederim, diyerek şaka yaptı.</p>

    <p class="ortayazi">* * *</p>

    <p class="normalnesililk">Başbakanlığa ulaştıkları zaman, müsteşar kendilerini kapıda karşıladı. Oldukça heyecanlıydı. Hoş geldiniz, dedi. Tebrik etti. Birlikte toplantı salonuna gittiler.</p>

    <p class="normalnesil">Müfettiş ve Hüseyin bu kadarını beklemiyorlardı.</p>

    <p class="normalnesil">Başbakan, bakanlar, genelkurmay başkanı oradaydılar.</p>

    <p class="normalnesil">Hepsi Hüseyin’i, müfettişi ve Selim’i tek tek tebrik ettiler.</p>

    <p class="normalnesil">Gözler başbakana çevrildi. Yanı başında genelkurmay başkanı vardı.</p>

    <p class="normalnesil">Herkes oturduktan sonra başbakan ayağa kalktı. Üzerinde ince beyaz çizgili siyah ve şık bir elbise vardı. Siyah-beyaz kravat takmıştı. Gözlerinin önünde halka oluşmuştu. Yorgun görünüyordu. Ellerini önündeki masaya dayadı. Herkesi tek tek süzdü.</p>

    <p class="normalnesil"><span class="ideitalik">“Dünden beri bütün Türkiye gözlerini Şemdinli’ye çevirmiş durumda. Ben de orayı takip ediyorum. İki gecedir uyumadım. Arkadaşlarımız benzerine az rastlanan bir kahramanlık örneği ortaya koydular. Kendilerine bazen JİTEM, bazen Özel Harp Dairesi süsü veren çeteye suçüstü yapıldı. Olayların takipçisi olacağız. Bağımsız yargı, suçlulara gereken cezayı verecek. Kendilerini kanunların üstünde görenler, bundan sonra meydanın boş olmadığını daha iyi anlayacaklar. Demokratikleşmenin peşindeyiz. Avrupa Birliği sürecindeki Türkiye’nin yolunu kesmek isteyen bu tür maceracılara pabuç bırakmayacağız.</span></p>

    <p class="normalnesil"><span class="ideitalik">İspanya’da olanları bütün dünya gördü. Darbe iması yapan</span> <span class="idebolditalik">Kara Kuvvetleri Komutanlığı’</span><span class="ideitalik">nın ikinci adamı</span> <span class="idebolditalik">General Mena Aguado</span> <span class="ideitalik">ve onu destekleyen</span> <span class="idebolditalik">Albay Fernando Abalo</span> <span class="ideitalik">görevinden alındı, tutuklandılar. Demokratik ülkelerde ne oluyorsa burada da o olacak. Şemdinli bir milat olacak. Jandarma içinde Gladio benzeri bir örgütlenme olduğunu hepimiz biliyoruz. Bu örgüt çözülecek. Provoke eylemler yapıp anayasal suç işleyenler ve onlardan sorumlu olanlar, yargı önünde hesap verecek. Bundan hiç kimsenin şüphesi olmasın. Darbe rüyaları görenler, demokrasi davuluyla uyandırılacaklar. Uyandıkları zaman üzerlerinde üniformaları olmayacak. Bu ülke, darbeciler diyarı olmayacak.</span> <span class="idebolditalik">Amerika’daki provokasyonculara da dünyayı dar edeceğiz.</span> <span class="ideitalik">Provokatörlere suçüstü yapan arkadaşlarımı tekrar tebrik ediyor, şükranlarımı sunuyorum.”</span></p>

    <p class="normalnesil">Konuşmalardan sonra toplantı sona erdi. Başbakan, kahramanların yanına geldi, teker teker kucakladı, minnet ve şükranlarını iletti. Başbakan, müfettişe baktı ve gülerek:</p>

    <p class="normalnesil">– Büyükanıt, destek için ABD’ye gitti. Yahudi lobisi kendisine kucak açmış.</p>

    <p class="normalnesil">– Sizce destek alır mı?</p>

    <p class="normalnesil">– Hüseyin de biliyor ki bir tane Amerika yok. Yahudi lobisi destekler. Önemli olan burası. Allah’ın izniyle burada güçlü olan biziz. Sonra medeniyetler diyaloğu başlattık. Herkesle ve her dinden insanla aramızda barış köprüleri kuracağız. Amerika’yla, Avrupa’yla, bütün dünya ile. Yolsuzluk ve çetelerle mücadele edeceğiz. Dürüst insanlara ihtiyacımız var. Gönüllere uzanan barış ve sevgi köprüleri kuruyoruz. Unutmayın, bu ülke darbecilere dar gelecek.</p>

    <p class="normalnesil">Uzun uzun tokalaştıktan sonra ayrıldılar.</p>

    <p class="normalnesil">Toplantıdan sonra Hüseyin, müfettiş ve Selim, emniyet genel müdürlüğüne gittiler. Olayın bir de delil toplama safhası vardı.</p>

    <p class="normalnesil">Akşam geç vakte kadar çalıştılar. Hüseyin, Ali Kaya’nın suç dosyasını oluşturmaya başladı. Müfettiş, olayın öteki boyutlarını araştırıyordu.</p>

    <p class="normalnesil">Hüseyin, önündeki dosyayı tamamladığı zaman saat ikiyi çeyrek geçiyordu.</p>

    <p class="normalnesil">Çok fena yorulmuştu, gözleri sancılıydı. Dosyaya koyduğu belgelere son defa göz gezdirmeye karar verdi:</p>

    <p class="normalnesil">“Ali Kaya: Kamuoyuna PKK’nın kâbusu olarak tanıtılan Mutkili Ali’nin yakın akrabalarına bakınca kime ne kadar düşman olabileceğini görmek mümkün. Kaya’nın dayısı Ubeydullah Mutlu HADEP Bitlis Teşkilat Kurucusu. Halasının oğlu İbrahim Tepe 1997 yılında Bursa Karacabey HADEP İlçe Teşkilat Başkanlığına seçilmiş. Diğer halaoğlu Nazif Tepe de HADEP Bitlis Teşkilat Üyeliği yapmış. Tepe, Bitlis ve ilçelerini mahalle mahalle gezerek oyların HADEP’e verilmesi için propaganda yapmış.</p>

    <p class="normalnesil">Yakınlarından Mükrime Tepe, Abdullah Öcalan’ın avukatı. Kardeşi Ayşe Tepe de PKK militanı olarak tutuklanmış.</p>

    <p class="normalnesil">Yakın akrabalarından bahsedince Mutkili Ali’nin çok az kişinin bildiği bir özelliği akla geliyor. Ali Kaya’nın büyükbabasının adı Alo, büyük ninesinin adı da Kuti’dir. Halasının kocası Toti Yay’dır. Toti’nin babası Bişi ve annesi de Fetro’dur. Halalarından Habo Kaya’nın kayınvalidesi Kötki ve Fari çiftinin kızı Zerif Tandoğan’dır.”</p>

    <p class="normalnesil">Dosyayı kapatıp müfettişe uzattı.</p>

    <p class="normalnesil">– Benden bu kadar.</p>

    <p class="normalnesil">Müfettiş masasına oturmuş, dosya karıştırıyordu. Aloihbar adlı internet sitesinde bulduğu haber ilginçti. Mutkili Ali, Org. Büyükanıt ile Kuşadası’ndaki Övgü Villa Kooperatifi’nde komşu idiler. Ulusalihanet adlı sitede yer alan bilgilere göre, paşanın damadı Yahudi idi, kendisi de Sabatayistti; ayrıca Mutkili Ali, Büyükanıt ve Jandarma Genel Komutanı Fevzi Türkeri’den destek alıyordu. Doğudaki faili meçhul olayların bir yarısını PKK, bir yarısını da çete işliyordu.</p>

    <p class="normalnesil">Müfettiş başını kaldırdı. Hüseyin’e baktı. Yorgun görünüyordu. Kendisi de fena yorulmuştu. Dosyayı kapattı.</p>

    <p class="normalnesil">– Dosya tamam, gidebiliriz.</p>

    <p class="normalnesil">Selim’e, iyi geceler, deyip binadan ayrıldılar.</p>

    <p class="ortayazi">* * *</p>

    <p class="normalnesililk">Müfettiş, Hüseyin’i uğurlamak için havaalanına kadar gelmişti. Birbirlerini kucaklayarak vedalaştılar.</p>

    <p class="normalnesililk">– Gecikmeyin, dört gözle dönüşünüzü bekleyeceğiz, dedi müfettiş.</p>

    <p class="normalnesil">Hüseyin, el sallayarak ilerledi, pasaport kontrolü yaptırdı. İçeri geçti. Yüreğinde müfettişten ayrılmanın hüznü, Elizabet’e kavuşacak olmanın heyecanı vardı. Salonda bir süre bekledi, sağa sola adımladı. Biletler kontrol edilecek, uçağa alınacaklardı. Nihayet görevliler kapıya geldi. Hüseyin, biletini ve uçuş kartını uzatan ilk yolcuydu. Kontrolden sonra otobüsle uçağa kadar gittiler. Uçağın merdivenlerine ilk adımın atan da Hüseyin olmuştu. Hostesleri selamlayarak uçağa girdi. İçerisi henüz boştu. Koltuğunu bulup oturdu.</p>

    <p class="normalnesil">Önünde uzun bir yolculuk vardı. Başını arkaya yasladı, gözlerini yumdu. Son defa Amerika’ya uçtuğunu düşündü. Elizabet kendisini bekliyordu. Aylardır görüşmüyorlardı. Onu çok özlemişti. Hem ona hem de Sinan ve Katarina’ya Güllüoğlu baklavası almıştı. Sinan’a minnet borcu vardı.</p>

    <p class="normalnesil">Neden sonra gazete aklına geldi. El çantasına koymuştu. Bir göz atmaya karar verdi. Başlık dikkatini çekti:</p>

    <p class="normalnesil"><span class="ideitalik">“Vatana ihanet suçlaması...</span></p>

    <p class="normalnesil"><span class="ideitalik">Van Ağır Ceza Hâkimi Vahit Baltacı, Şemdinli olaylarına karışan iki Astsubay Ali Kaya ve Özcan İldeniz’i, ‘vatan hainliği’ suçu olarak bilinen devletin birliğini ve ülke bütünlüğünü bozmak için silahlı isyandan tutukladı.”</span></p>

    <p class="normalnesil">Gazetenin iç sayfasını çevirdi. Birden gözleri parladı.</p>

    <p class="normalnesil"><span class="ideitalik">“Gaffar Okkan’ı JİTEM öldürdü. İsveç’te yaşayan itirafçı Abdülkadir Aygan, Gaffar Okkan’ı da Musa Anter’i de JİTEM öldürdü, ben olayların tam içindeydim, dedi.”</span></p>

    <p class="normalnesil">Yüreği sızladı. Cehennem vadisinde yaşadığı o dehşet dolu günleri yeniden hatırladı. Yiğit adam Gaffar Okkan gözlerinin önüne geldi. Birdenbire boğazı düğümlendi, kendini tutamadı. Gözlerinden akan yaşlar, yanaklarına doğru süzüldü. İlker Bey de pişman olduğuna dair mail almıştı, onu hatırladı. Oğuz Bey, yolsuzluk suçlamasıyla tutuklanmış, işten el çektirilmişti.</p>

    <p class="normalnesil">Gazetede Gaffar Okkan’ın şık bir resmi vardı.</p>

    <p class="normalnesil">Boğazı kırk boğum oldu, yutkundu. Mendiliyle gözlerini kuruladı. Mendili ıslanmıştı.</p>

    <p class="normalnesil">“Keşke ırkçılığın çıkmaz sokak olduğunu herkese anlatabilsek, keşke dinimizin bizi kardeş ilân ettiğini herkese öğretebilsek... Kimsenin gözyaşı akmasa, kimsenin kalbi yaralanmasa, kimse pişmanlık acısıyla kıvranmasa...”</p>

    <p class="normalnesil">Gözlerini yeniden kuruladı, mendilini katlayıp cebine koydu.</p>

    <p class="normalnesil">Zor günler geride kaldı, diye düşündü. Fakat zor günler önlerindeydi. Ali Kaya, Özcan İldeniz ve itirafçı Veysel Ateş hakkında Kara Kuvvetleri Komutanı Yaşar Büyükanıt, tanırım, iyi çocuklardır, diyecekti. Savcı Ferhat Sarıkaya zanlılar hakkında iddianame hazırlayacak, mahkeme onları 39’ar yıl hapse mahkûm edecekti.</p>

    <p class="normalnesil">Dava Yargıtay’a taşındığında bir el devreye girecek, davayı bozup askeri mahkemeye havale edecek, askeri mahkeme zanlıları serbest bırakacaktı. Savcı Sarıkaya ise Hâkimler ve Savcılar Yüksek Kurulu tarafından meslekten atılacak, avukatlık yapmasına bile izin verilmeyecek, adeta açlığa mahkûm edilecekti.</p>

    <p class="normalnesil">Hüseyin gözleri kapalı, yüreği hasret sancılarıyla sarmaş dolaş düşler görüyordu. Elizabet’i alıp geri dönecekti. Kolej müdürüyle görüşmüştü. İkisini de işe alacaktı.</p>

    <p class="normalnesil">Müfettiş ise başbakandan randevu almak peşindeydi.</p>

    <p class="normalnesil">Zira üç aydır peşinde olduğu bir haber kaynağı Gaffar Okkan’ı öldüren ölüm timini tanıdığını söylüyordu. Günlerce internet üzerinden haberleştikten sonra adama bir gece yarısı ulaşabilmişti. Başbakanla görüşmek ve özel koruma sağlanması şartıyla konuşacaktı ve ölüm timiyle ilgili bilgileri sadece başbakana anlatacağını söylüyordu. Müfettiş, sanki başbakan elinin altıdaymış gibi:</p>

    <p class="normalnesil">“Olur.” dedi. “Görüşmeyi sağlarım.”</p>

    <p class="normalnesil">Gün gelip çattı. Müfettiş, sekreteri üzerinden başbakanın müsteşarına ulaştı.</p>

    <p class="normalnesil">Müsteşar konuyla ilgilendi.</p>

    <p class="normalnesil">“Tamam.” dedi telefonla. “Saat 23.30’da başbakanın Dolmabahçe’deki ofisinde buluşalım.”</p>

    <p class="normalnesil">Emekli yüzbaşı olduğunu söyleyen adam, İstanbul’u daha uygun buluyordu. Görüşme yerinin İstanbul’da olmasını özellikle istemişti.</p>

    <p class="normalnesil">Randevu gecesi, Dolmabahçe Camii’nin yanındaki çay bahçesinde buluştular. Müfettiş kot pantolon, beyaz gömlek, spor yelek, spor ayakkabı giymişti. Elinde tespih olacaktı. Emekli yüzbaşı öyle istemişti. Kendisi tam bir külhanbeyi gibi giyinecekti.</p>

    <p class="normalnesil">Müfettiş, onu ilk bakışta tanıdı. Omzunda yazlık bir ceket, beyaz tişört, kot pantolon vardı, ayakkabının ökçelerine basmıştı. Başında siyah bir kep vardı. Yönü denize dönüktü ve elindeki Oltu taşı tespihi sallıyordu.</p>

    <p class="normalnesil">Müfettiş yanına yaklaşıp:</p>

    <p class="normalnesil">– Parola, Gaffar, dedi.</p>

    <p class="normalnesil">Külhanbeyi, başını çevirdi.</p>

    <p class="normalnesil">– Tamam Okkan, diye karşılık verdi.</p>

    <p class="normalnesil">Kısa süre birbirlerine bakıştılar. Karanlıkta yüz hatları iyi seçilmemekle birlikte yazışmalardan, mesajlardan birbirlerini tanıyorlardı.</p>

    <p class="normalnesil">Birlikte saraydaki ofise doğru yürüdüler.</p>

    <p class="normalnesil">23.24’te ofisin kapısında kendilerini müsteşar karşıladı.</p>

    <p class="normalnesil">– Hoş geldiniz, dedi.</p>

    <p class="normalnesil">Başka bir şey konuşmadılar. Müsteşar, müfettişi uzun süredir tanıyordu. Peşreve lüzum yoktu. Yalnız yanındaki adama şüphe eder gibi mesafeli durdu.</p>

    <p class="normalnesil">Ofisin kapısına geldiklerinde, korumalar iki misafiri de didik didik kontrolden geçirdiler. Hem özür diliyor hem de görev icabı diyerek üzerlerini yokluyorlardı.</p>

    <p class="normalnesil">Nihayet ofise alındılar. Ortalıkta kimse yoktu. Beş dakikalık bir bekletilmeden sonra başbakan odayı teşrif etti. Ellerini sıktı. Masasının başına geçti. Önüne kâğıt kalem aldı. Bakışlarıyla önce emekli yüzbaşıyı, sonra da müfettişi süzdü.</p>

    <p class="normalnesil">– Sizi dinliyorum, dedi.</p>

    <p class="normalnesil">Yorgun görünüyordu. Gecenin bu saatine devlet adamları, büyükelçiler ve istihbarat şeflerini ağırlamıştı. Gözlerinden uyku bal akıyordu.</p>

    <p class="normalnesil">– Pardon, dedi, çay veya kahve, ne içersiniz?</p>

    <p class="normalnesil">– Sütlü kahve, dedi müfettiş.</p>

    <p class="normalnesil">Yüzbaşı Tozlu, aynısından alayım, dedi.</p>

    <p class="normalnesil">Yüzbaşı korkar gibi kısık, zor duyulabilir, düşük frekanslı bir sesle:</p>

    <p class="normalnesil">“Son derece gizli bir konuyu anlatacağım. Anlattıklarımı sizden başka kimse bilmemeli. Kıdemli yüzbaşıyım. Adım Özcan Tozlu, 1988 tarihinden itibaren Jandarma Genel Komutanlığı bünyesinde terörle mücadelede bulundum. Özel tim organizasyonlarında, istihbarat yapılanmasında, jandarma komando timlerinin eğitiminde görev aldım. 1990’lı yıllarda Tunceli Jandarma Komando Bölük Komutanlığı, 1993’te Diyarbakır Jandarma Asayiş Komutanlığı bünyesinde çalıştım. 1994’te Şırnak Güçlükonak’ta Jandarma Komutanıyken Albay Cemal Temizöz Cizre Jandarma Komutanıydı. JİTEM’in bünyesinde 1991 yılında yolum ‘Yeşil’ ile kesişti. Cem Ersever komutanımdır. 1994’lü yıllarda JİTEM Güneydoğu Komutanlığını Abdülkerim Kırca üstlenmişti. Yaptığım işlerden dolayı vicdanî rahatsızlık duyarak hayır işlerine destek verdiğim için 2000 yılında YAŞ kararı ile ordudan atıldım. Bütün bunları, vereceğim sırların önemini vurgulamak için sayıp döküyorum. Söyleyeceklerime gelince...”</p>

    <p class="normalnesil">Konuşmasına ara verdi.</p>

    <p class="normalnesil">Başbakan not almaya ara verdi. Muhatabını süzdü. Konuş, der gibi baktı. Belli ki yüzbaşı daha fazla gizlilik garantisi istiyordu.</p>

    <p class="normalnesil">– İstersen not almayayım.</p>

    <p class="normalnesil">– Sizin takdiriniz fakat...</p>

    <p class="normalnesil">Başbakan arkasına yaslandı. Ellerini göğsü üzerinde çaprazvari birleştirdi. Müsteşarına ve odadaki iki korumasına dışarıya çıkmaları için işaret verdi.</p>

    <p class="normalnesil">Emekli yüzbaşıya döndü.</p>

    <p class="normalnesil">– Tedbirler yeterli mi, Safa Bey de dışarı çıksın mı?</p>

    <p class="normalnesil">– Yo hayır, bunları sizinle paylaştığıma dair bir şahidim olsun.</p>

    <p class="normalnesil">Arkasına yaslandı. Odaya gelip kahveleri bırakan garsonun çıkmasını bekledi.</p>

    <p class="normalnesil">– Gaffar Okkan’ı Genelkurmay’a bağlı Özel Kuvvetler bünyesinde yer alan Mete kod adlı Albay Levent Göktaş timi öldürdü. Timde yedi kişi vardı. Muharebe Arama Kurtarma (MAK) timi. Olaydan bir yıl sonra, 2002 yılında Ankara’ya Levent Göktaş’ı ziyarete gittim. Kendisinin aynı zamanda komutanıyım. Suikastı anlattı. Tim olaydan 10 gün önce Ankara Kirazlıdere’deki MAK’ın merkezinden alınmış, bölgeye getirilip keşif yaptırılmış. Suikast üssü olarak Sümer Camii kullanılmış. Tim, olaydan bir saat önce 7. Kolordu Komutanlığı’na ait iki sivil plakalı Land Rover marka araçla Sümer Camii’nin arkasına getirilmiş. Caminin arka kapısı kullanılmış, burada giyinip kuşanmışlar. Suikast Hizbullahçı kılığında, örgütün kullandığı silahlarla yapılmış. Amaç, cinayeti Hizbullah’ın üstüne yıkmak. Suikast yeri olarak Okkan’ın güzergâh olarak kullandığı Sezai Karakoç Caddesi ile Sümer Camii arası seçilmiş. Tim, suikastta kullanılacak malzemelerle caminin arka kapısından içeriye alınmış ve burada kuşanmışlar. Bazı timler caminin duvarını kendilerine siper almışlar. Olaydan sonra tekrar kolorduya götürülen ekip, burada bir süre dinlendikten sonra sivil araçlarla havaalanına, oradan da özel askerî uçakla Ankara Kirazlıdere’deki merkeze götürülmüş. Göktaş, özellikle motosikletli eskort polisin ölümünden büyük üzüntü duyduğunu söyledi. Çok üzülüyorsun peki neden yaptınız, dedim. “Öyle dendi.” dedi. Sonra günah çıkarır gibi ekledi: “Arkadaşımsın, sana şunu söylemek istiyorum. En çok eskort görevi yapan çocuklara yazık oldu. Delikanlı insanlardı. Feci şekilde öldüler. Bir motosikletli koruma vardı, metrelerce sürüklendi. Feci oldu, vicdan azabı duyuyorum. Gaffar Okkan’a da yazık oldu.”</p>

    <p class="normalnesil">Müfettiş, elindeki tespihi evirip çevirdi. Sesini akort eder gibi öksürdü:</p>

    <p class="normalnesil">– Şimdilerde yurt dışında bulunan Genelkurmay Eski Tercümanı Yıldırım Beğler de Gaffar Okkan’ın C Timi tarafından öldürüldüğünü, daha sonra suikastta görev alan tim mensuplarını taşıyan uçağın Malatya’da düşürüldüğünü söylemişti. Yıllarca bölgede tercüman olarak çalıştı Beğler.</p>

    <p class="normalnesil">Başbakan düz bir sesle sordu:</p>

    <p class="normalnesil">– Bu işlerin Ankara ayağında kimler var?</p>

    <p class="normalnesil">Emekli yüzbaşı elindeki tespihi avucuna aldı. Gözlerini başbakana çevirdi:</p>

    <p class="normalnesil">– Siz daha iyi bilirsiniz de... Ergenekon örgütü var. Örgütün bir yerinde Albay Veli Küçük, Alb. Arif Doğan var. Onları iyi tanırım. JİTEM yani. Sırasıyla Generaller Teoman Koman, Fevzi Türkeri, Şener Eruygur, Şemdilli’de adam öldürenlere “iyi çocuklar” diyen Yaşar Büyükanıt, Hurşit Tolon, Doğu Aktolga... Ergenekon yapılanması içinde Org. Çevik Bir, Org. Hasan Iğsız, Org. Çetin Doğan... İtalya’da Gladio, P2 Mason locası ile çalışmıştı. Jandarma Komutanı General De Loranzo, Gladio lideri idi. Jandarma komutanlarını iyi analiz etmek lazım.</p>

    <p class="normalnesil">– Kim bu Yıldırım Beğler?</p>

    <p class="normalnesil">– 1995 yılında Türkiye’ye getirilmiş Kerküklü bir Türkmen. 14 yıl Genelkurmay’da kadrolu tercümanlık yaptı. Bir dönemin kara kutusu sayılır. Şimdi Norveç’in başkenti Oslo’ya iki saat uzaklıktaki bir köyde siyasi mülteci olarak yaşıyor.</p>

    <p class="normalnesil">– Olayı Hizbullah üstlenmişti, değil mi?</p>

    <p class="normalnesil">– Bayağı bir süre geçtikten sonra...</p>

    <p class="normalnesil">– Neden Okkan seçildi?</p>

    <p class="normalnesil">– Biz işkence yapıyorduk, Gaffar Okkan “demokratik açılımı” savunuyordu. Halkla arası iyi idi. Zeki ve ileri görüşlü biriydi. Tedhiş ve terörle Kürt probleminin çözülmeyeceğini biliyordu. Halkı kazanmaya çalışıyordu. Bizim gibi düşünmüyordu. Biz PKK’lı yakalayınca asıp kesiyorduk. O ise bu yolun yanlış olduğunu biliyordu. İşkence yaparak bir yere varılmayacağını, her şeyin karşılıklı anlayış ve hoşgörüyle olması gerektiğini düşünüyordu. Bizler ise bir kişinin arabasında Şivan Perver kaseti yakalayınca bile o kişinin hayatını burnundan getiriyorduk.</p>

    <p class="normalnesil">– Uçak tam olarak ne zaman düşürülmüştü?</p>

    <p class="normalnesil">– 16 Mayıs 2001’de Malatya’da. CASA tipi askerî bir uçaktı. Uçakta bulunan 34 kişi hayatını kaybetti. Büyük çoğunluğu Özel Kuvvetler’dendi. Failler temizlendi bir anlamda.</p>

    <p class="normalnesil">– MAK şu anda aktif mi, diye sordu başbakan.</p>

    <p class="normalnesil">– Bildiğim kadarıyla tasfiye yolunda. Koalisyon dönemlerinde çok rahattı. AK Parti iktidara geldi geleli yavaş yavaş tasfiye ediliyor. Önce yavaş yavaş sayı azaltıldı.</p>

    <p class="normalnesil">Başbakan, alnını ovuşturdu. Dirseklerini masaya dayadı. Sır söyler gibi yavaş bir sesle:</p>

    <p class="normalnesil">– Demokratikleşme sürecinde her türlü gizli örgüt tasfiye edilecek. Sedat Peker, Kürşat Yılmaz, Alaattin Çakıcı gibi sivil uzantılarını yok ettik. Militer kanat için sabırlı olmamız lazım. Adım adım. Önce cesur bir savcı bulmamız gerekiyor. Sonra... Mutlaka tasfiye edileceklerini de söyleyeyim.</p>

    <p class="normalnesil">Arkasına yaslandı. Başıyla, konu tamam, işareti yaptı.</p>

    <p class="normalnesil">Misafirler ayağa kalktılar.</p>

    <p class="normalnesil">Ofisten ayrıldıklarında saat 12.14 idi. Tozlu kepini başına geçirdi. Alnına yıktı. Caddeye geçtiler ve ilk gelen taksiye atladılar. Müfettiş, konuşmadan sonra örgütün söküleceğine dair müthiş bir ümide kapıldı. Ankara’ya o heyecanla dönüyordu.</p>

    <p class="ortayazi">– SON–<br />
    Not: Derin Çete Serisi’nin 5. Kitabı <span class="ideitalik">Ergenekon’un Şifreleri</span>’ni tavsiye ederiz.</p>
  </div>
</body>
</html>
