<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>CehennemVadisiEKitap-8</title>
  <link href="../Styles/CehennemVa_idstyles.css" rel="stylesheet" type="text/css" />
  <link href="../Styles/idefixnesil.css" rel="stylesheet" type="text/css" />
</head>

<body id="CehennemVadisiEKitap" xml:lang="tr-TR">
  <div>
    <h1 class="baslik" id="toc_marker-9"><span class="ideitalik">6. BÖLÜM<br /></span>Ajanlar Oteli... Bütün Adamlar Görevde...</h1>

    <p class="normalnesililk">MÜFETTİŞ YENİ BİR TAKIM elbise almıştı. İnce mavi çizgili beyaz gömlek, beyaz çizgili lacivert kravat... Ayakkabılarını Atilla’ya boyatmıştı. Akşam otele yalnız gidecek fakat Mustafa, Atilla, Selahattin ve Mehmet, sivil kıyafetle otelin lobisinde olacaklardı.</p>

    <p class="normalnesil">Müfettiş, 19.30’da otele adımını attı.</p>

    <p class="normalnesil">Girişte esmer, kara bıyıklı, dar alınlı, siyah elbiseli bir delikanlı kendisini karşıladı.</p>

    <p class="normalnesil">“Yardımcı olabilir miyim?”</p>

    <p class="normalnesil">“İyi olur, Elizabet Hanım’la randevum vardı.”</p>

    <p class="normalnesil">“İngiliz mi?”</p>

    <p class="normalnesil">“Galiba Amerikalı.”</p>

    <p class="normalnesil">“Takip edin lütfen!”</p>

    <p class="normalnesil">“Affedersiniz, adınız Kemal değil mi?”</p>

    <p class="normalnesil">Delikanlı döndü. Müfettişi tepeden tırnağa süzdü. Şüpheli gözlerle:</p>

    <p class="normalnesil">– Daha önce tanışmış mıydık?</p>

    <p class="normalnesil">– Elizabet söz etmişti.</p>

    <p class="normalnesil">– Ne diye?</p>

    <p class="normalnesil">– Yakışıklı bir delikanlı seni karşılayacak diye.</p>

    <p class="normalnesil">Delikanlının yüzüne zoraki bir gülümseme yayıldı.</p>

    <p class="normalnesil">– İltifat etmiş. Uzun süredir tanır mısınız?</p>

    <p class="normalnesil">– Şey, evet. Servisten.</p>

    <p class="normalnesil">– Servis... Hangi servis?</p>

    <p class="normalnesil">– Seni de bizim servisten demişti, yoksa başka bir Kemal mi var?</p>

    <p class="normalnesil">Bu sırada cep telefonu çaldı. Açıp baktı. Zahide. Daha sonra konuşurum düşüncesiyle kapadı. Telefonu sessize aldı.</p>

    <p class="normalnesil">Merdivenlerden inip alt kattaki barın kapısına geldiler. Müfettiş, köşede Atilla ile Mehmet’i gördü. Başıyla selamladı. Bir başka köşede sivil giyimli iki kişi daha vardı.</p>

    <p class="normalnesil">– Bekleyin, ben haber veririm.</p>

    <p class="normalnesil">Müfettiş sırtını duvara vererek oturdu. Sağ tarafta Atilla ve Mehmet vardı. Yönü kapı tarafına dönüktü. Herhangi bir saldırı olursa cepheden görebilmeliyim diye düşündü. Heyecanlıydı, pis şeylerin olmasından korkuyordu. Yorgundu. Gece doğru dürüst uyumamıştı. Üzgündü. Hüseyin’in ölümle boğuşuyor olması onu perişan etmişti. Zahide, kendisini uyarmasaydı arabayla birlikte havaya uçmuş olacaktı. Bu defa kız onu kurtarmıştı. Onu dağdan kurtardığı için minnet borcunu ödemişti. Göğsü ve kalçası ağrıyordu. Hüseyin işin içinde olmasa çekip gidecekti.</p>

    <p class="normalnesil">Az sonra kapıda iki sarışın kız belirdi. Birisi Elizabet’ti, öteki ise daha genç, daha alımlı biriydi. Üzerlerinde beyaz çizgili lacivert elbise, kar beyaz bir bluz vardı. Masaya gelip merhaba diyerek müfettişe selam verdiler. Sandalyeleri çekip oturdular.</p>

    <p class="normalnesil">Elizabet heyecanlı ve şuh bir ses tonuyla:</p>

    <p class="normalnesil">– Geciktiğim için özür dilerim. Arkadaşım Katarina. İngiliz.</p>

    <p class="normalnesil">– Memnun oldum.</p>

    <p class="normalnesil">– Türkleri çok sever. Şey, üzgünüm. Hüseyin, hastanelik olduğu için...</p>

    <p class="normalnesil">Müfettişin boğazı düğümlendi, genzinin yandığını hissetti. Akşamki barut kokularını hatırladı, burnunun direği sızladı, o müthiş patlama yüzünden hâlâ kafası uğulduyor, kalaşnikof takırtıları hâlâ kulağında yankılanıyor, kalçası ve göğüsleri sızlıyordu. Hüseyin’in kanlar içindeki hali... Dişlerini sıktı. Burnunun direği yeniden sızladı. Yutkundu. Yazık deseler ağlayacaktı.</p>

    <p class="normalnesil">– Talihsiz dostum. İnşallah atlatır.</p>

    <p class="normalnesil">– Uzun süredir tanır mısınız?</p>

    <p class="normalnesil">– Epeyce oldu.</p>

    <p class="normalnesil">– Ya siz?</p>

    <p class="normalnesil">– İnternetten... Chatleşiyorduk. Başına böyle bir şey gelince...</p>

    <p class="normalnesil">– Nasıl haberiniz oldu?</p>

    <p class="normalnesil">– Şey... Ne alırdınız, viski, votka, şarap...</p>

    <p class="normalnesil">Soruyu atladı, diye düşündü müfettiş. İşlerine gelmeyen soruyu duymazdan geliyorlardı.</p>

    <p class="normalnesil">– Teşekkürler. Anonim alkoliklerdenim. Kuru kalmak zorundayım.</p>

    <p class="normalnesil">Katarina göz kırptı, müfettişe gülümsedi.</p>

    <p class="normalnesil">– Bize bir şeyler ısmarlarsınız herhalde.</p>

    <p class="normalnesil">– Ev sahibi Elizabet Hanım. Ağalığı o yapmalı.</p>

    <p class="normalnesil">– Biz birer viski alalım.</p>

    <p class="normalnesil">Müfettişin cebi titredi.</p>

    <p class="normalnesil">“Affedersiniz.” deyip telefonu aldı. Mesaj gelmişti.</p>

    <p class="normalnesil"><span class="ideitalik">“Müfettiş, ne yapıyorsun, bilmiyorum ama içim sıkılıyor. Lânetliler arasında, lânetli işler peşindesin sanırım. Yalvarırım, çabuk dön. Özledim seni.”</span></p>

    <p class="normalnesil">Telefonu kapatıp cebine indirdi. Yüzü buruştu. Dişlerini sıktı. Dağdaki günler gözünün önünde resmigeçit yaptı. Bu pis işlerden bir an önce kurtulmalıydı.</p>

    <p class="normalnesil">Müfettiş su ısmarlamıştı. Elizabet’e döndü.</p>

    <p class="normalnesil">– Dün gece doğru dürüst uyumadım. Gündüz biraz kestirdim ama yetmedi. Söz verdiğim için geldim. Zamanım az. Birazdan ayrılmak zorundayım.</p>

    <p class="normalnesil">– Ooo müfettiş. Katarina sizi bırakmaz.</p>

    <p class="normalnesil">Kız yeniden gülümsedi. Ellerini uzatıp müfettişin elini okşadı.</p>

    <p class="normalnesil">– Sizi misafir edebiliriz. Bu akşam yani...</p>

    <p class="normalnesil">– Üzgünüm, önemli bir randevum var. Operasyonlar yapıyoruz. Şey, şu Şemdin Kök ile ilgili ne biliyorsunuz?</p>

    <p class="normalnesil">– Kim, kim, kim?</p>

    <p class="normalnesil">– Şu kurstan arkadaşınız.</p>

    <p class="normalnesil">– Kursta birlik olduk, o kadar.</p>

    <p class="normalnesil">– Mehmet Kaya.</p>

    <p class="normalnesil">– İyi adamdı, yazık oldu.</p>

    <p class="normalnesil">– Neden kursa katılanların başı belâya giriyor?</p>

    <p class="normalnesil">– Bunu en iyi siz bilirsiniz. Emniyet müdürü arkadaşınız.</p>

    <p class="normalnesil">– Emniyet bir şey bilmiyor, maalesef. Hüseyin’e kim kıymak istedi? Bilmek istiyorum.</p>

    <p class="normalnesil">Bu sırada biri orta yaşlı, diğeri genç, iki kişi daha masaya yaklaştı. Elizabet, eliyle oturmaları için işaret etti. Adamlar teklifsizce oturdular. Onlara da viski ısmarlandı.</p>

    <p class="normalnesil">Müfettiş, sorusunun tekrar atlandığının farkındaydı.</p>

    <p class="normalnesil">Orta yaşlı olanı İsveçli Elvin Larson, genç olanı ise Alman Frederick Yakop idi. Diplomatik görevle Ankara’da bulunuyorlardı. Araştırma için Diyarbakır’a gelmişlerdi.</p>

    <p class="normalnesil">Çok geçmeden kısa boylu, çeneden sakallı bir adam daha içeri girdi. O da masaya yaklaştı. Ona da buyur, dendi. Üzerinde beyaz çizgili lacivert bir elbise vardı. Oturdu. Kendisini Josef Alataş olarak tanıttı. Ardından Yusuf, diye ilâve etti. Müfettiş, nereli olduğunu sordu.</p>

    <p class="normalnesil">– İstanbul’dan.</p>

    <p class="normalnesil">– Burada ne iş yapıyorsunuz?</p>

    <p class="normalnesil">– Pazarlamacıyım. Ayax Sigorta mümessiliyim.</p>

    <p class="normalnesil">Dili aksanlı konuşuyordu. İçecekler ısmarlandı. Katarina, müfettişin gözünün içine bakmaya devam ediyordu.</p>

    <p class="normalnesil">Tanışmalar, hal hatır sormalardan sonra Elvin Larson, müfettişe doğru eğilerek:</p>

    <p class="normalnesil">– Emniyet müdürü, tehlikeli işler yapıyor. Dün şehrin beş noktasında arama yapmış. Sivil insanlara eziyet ediyor. Böyle giderse Avrupa Birliği hayal olur. Tutuklananlar derhal serbest bırakılmalı.</p>

    <p class="normalnesil">Müfettişin canı sıkıldı. Alnını ovuşturdu. Bu kadar adam, Diyarbakır’da bir otelde nasıl bir araya geliyordu? Belçika’daki Avrupa Birliği parlamentosu gibi. Biri de emniyet müdürünü sorguluyordu. Nezaket kurallarını bir yana bırakarak:</p>

    <p class="normalnesil">– Çok naziksiniz. İş adamı Özdemir Sabancı’nın katili Fehriye Erdal, Belçika’da elini kolunu sallaya sallaya geziyor. DEV-SOL lideri Dursun Karataş, Fransa’nın koruması altında. Avrupa Birliği katilleri koruyor. ‘<span class="ideitalik">Katilleri koruma birliği</span>’ne girmesek de olur. Müdüre gelince... Acele ediyor, Mehmet Kaya ve Tarık Hüseyin olaylarının faillerini bulmak zorunda. Tetikçileri koruma birliği, iyi çalışıyor baksanıza. Bütün adamlar görevde.</p>

    <p class="normalnesil">– Bu iş size pahalıya patlar. Emniyet müdürü topun ağzında.</p>

    <p class="normalnesil">Müfettişin tepesi attı.</p>

    <p class="normalnesil">– Siz kimsiniz? Kendinizi ne sanıyorsunuz? Bize kefen biçen, kefenini hazırlar.</p>

    <p class="normalnesil">Adam fütursuzca sözlerini sürdürdü:</p>

    <p class="normalnesil">– Bu bölgenin haritası değişecek. Kürdistan, Ermenistan kurulacak. Saddam, Esat gidecek. İran hizaya getirilecek. Karşı çıkan herkes bertaraf edilecek.</p>

    <p class="normalnesil">– Bu işlere giren herkesi temizleriz. Bunu iyi bilin.</p>

    <p class="normalnesil">Hava gerginleşiverdi. Her kafadan bir ses çıkmaya başladı.</p>

    <p class="normalnesil">Frederick Yakop, olağanüstü halin kaldırılması gerektiğini söylüyordu. Josef Altıntaş, Türkiye’ye daha çok kredi verilmesi gerektiğini, emniyeti için İsrail’den silah alması gerektiğini vurguluyordu.</p>

    <p class="normalnesil">Frederick Yakop, kadehinden bir yudum aldı, ağzını sildi. Arkasına yaslandı:</p>

    <p class="normalnesil">– Faili meçhul cinayetler çözülmedikçe, Kürtlere özgürlük verilmedikçe, ana dille eğitim hakkı tanınmadıkça Türkiye, AB’a üye olamaz.</p>

    <p class="normalnesil">Elvin Larson:</p>

    <p class="normalnesil">– Uyuşturucu trafiği kesilmeli. Silahlanmaya son, halklara özgürlük verilmeli.</p>

    <p class="normalnesil">Josef Alataş, tekrar İsrail’le işbirliğinin artırılması gerektiğini, stratejik ortaklığa önem verilmesinin lüzumunu uzun uzun anlattı.</p>

    <p class="normalnesil">Müfettiş, bu görüşmeden bir şey anlamamıştı. O, Hüseyin ve Mehmet Kaya’nın katilleri ile ilgili bir şeyler öğrenebilmek için buraya gelmişti. Bambaşka bir atmosferle ve çok değişik adamlarla karşılaşmıştı.</p>

    <p class="normalnesil">– Neden Kürtçe öğrendiniz? Siz burada ne yapıyorsunuz?</p>

    <p class="normalnesil">Soru ortaya bırakılan bir mayın gibiydi. Kimse üzerine alınmadı.</p>

    <p class="normalnesil">Elvin Larson, sanki müfettiş onlara bir şey sormamış gibi:</p>

    <p class="normalnesil">– Dün tutuklananlar derhal serbest bırakılmalı. İşkence duyumları alıyoruz. Karakollar işkence evi. Bu duruma son vermelisiniz. Ankara büyükelçimiz nota verecek.</p>

    <p class="normalnesil">– Fransa ve Belçika’ya da kredi verin ki katillere iyi baksınlar. Bizim arabaya bombayı kim koydu? Siz neden Kürtçe öğrendiniz?</p>

    <p class="normalnesil">– Kürtçe privat meselem. Sizi ilgilendirmez. Bombacıları siz bulacaksınız, ben değil.</p>

    <p class="normalnesil">– O halde neden işimize karışıyorsunuz? Biz bulacaksak operasyon yapmak zorundayız.</p>

    <p class="normalnesil">– İnsan hakları ihlâlleri yapıyorsunuz.</p>

    <p class="normalnesil">– Bu emniyet müdürü cezasını çekecek.</p>

    <p class="normalnesil">– Asıl, onu buraya gönderen bakan da.</p>

    <p class="normalnesil">– Bu bölgeye özerklik verilmeli.</p>

    <p class="normalnesil">Müfettiş arkasına yaslandı. Adamları iyice süzdü. Bardağındaki suyu bir dikişte bitirdi. Larson’a parmağını uzatarak:</p>

    <p class="normalnesil">– Hukuk eğitimi aldıysanız bombacıların vekaletini üstlenin. Sizden iyi avukat bulamazlar.</p>

    <p class="normalnesil">Ötekilere döndü:</p>

    <p class="normalnesil">– Yanlış yerde oturuyorsunuz. Bu işler Ankara’dan idare edilir. Bu ikinci işgal hazırlığı. Birincisini unuttunuz galiba. Millet olarak size hatırlatmak boynumuzun borcu.</p>

    <p class="normalnesil">Ayağa kalktı. Elizabet’e döndü:</p>

    <p class="normalnesil">– Gitmek zorundayım. Size iyi akşamlar sarışın...</p>

    <p class="normalnesil">Durdu. Söyleyip söylememekte tereddüt etti. Kendini daha fazla tutamadı:</p>

    <p class="normalnesil">– Sarışın cadı!..</p>

    <p class="normalnesil">Müfettiş, kapıdan çıkarken Katarina koluna takıldı.</p>

    <p class="normalnesil">Salona çıktı.</p>

    <p class="normalnesil">– Benimle kalmayacak mısınız? Sizi çok beğendim. Yakışıklı adamsınız.</p>

    <p class="normalnesil">Bu sırada müfettiş, telefonun titrediğini hissetti. Elini cebine atıp baktı.</p>

    <p class="normalnesil">Zahide arıyordu. Tuşa dokundu:</p>

    <p class="normalnesil">– Buyur sevgilim.</p>

    <p class="normalnesil">– İçim sıkılıyor. Ne haltlar karıştırıyorsun müfettiş? Cehennem vadisinde kiminlesin şimdi? Bana cevap ver.</p>

    <p class="normalnesil">– Diplomatik bir görüşme yaptım. Emniyete gidiyorum.</p>

    <p class="normalnesil">– Derhal dön, seni özledim. Lütfen...</p>

    <p class="normalnesil">Ağlamaya başladı. Müfettiş telefonu kapattı.</p>

    <p class="normalnesil">Katarina’dan kolunu kurtararak:</p>

    <p class="normalnesil">– Sevgilim beni bekliyor, izninizle.</p>

    <p class="normalnesil">– Olamaz.</p>

    <p class="normalnesil">Üst kata çıktı. Dış kapıya doğru yürümüştü ki bir ses:</p>

    <p class="normalnesil">– Beyefendi hesap! Hesabınızı ödeyin.</p>

    <p class="normalnesil">Müfettiş durdu.</p>

    <p class="normalnesil">– Doğru. Ne kadar?</p>

    <p class="normalnesil">– 76 dolar.</p>

    <p class="normalnesil">– Oğlum, sadece su içtim.</p>

    <p class="normalnesil">– Masanın hesabı.</p>

    <p class="normalnesil">– Bana ne oğlum masadan? Oteldeki bütün casusların hesabını ben mi ödeyeceğim?</p>

    <p class="normalnesil">– Beyefendi lütfen, bizi zor durumda bırakmayın...</p>

    <p class="normalnesil">Müfettiş, cebinden bir beş lira çıkarıp uzattı.</p>

    <p class="normalnesil">– Su ve bahşiş...</p>

    <p class="normalnesil">– Masanız...</p>

    <p class="normalnesil">Müfettiş kapıya yürüdü.</p>

    <p class="normalnesil">Kemal önüne geçti. Küstahça bir hareket yaptı:</p>

    <p class="normalnesil">– Moruk, hesabı ödemeden asla!..</p>

    <p class="normalnesil">Müfettiş elini cebine attı, kimliğini çıkarttı, gözüne sokar gibi uzattı.</p>

    <p class="normalnesil">– Ulan terbiyesizlik etme! Ben polis müfettişiyim.</p>

    <p class="normalnesil">– Ben de adam müfettişi. İyi zımbalarım!</p>

    <p class="normalnesil">Müfettiş, ayıyla dalaşmaktansa çalıyı dolaşmak iyidir, diye düşündü. Lobiye doğru yöneldi. Polislerin telefonunu almamıştı, müdürü aramak zorundaydı. Telefonunu çevirmeye başladı:</p>

    <p class="normalnesil">– Alo, sayın müdürüm, Grand Hotel’e bir ekip gönder. Kemal diye bir salatalık var, soyulması lazım. Tuzlar, yeriz.</p>

    <p class="normalnesil">Delikanlı kudurdu. Gözleri yerinden oynayıvermişti. Çıldırmış gibi bağırdı:</p>

    <p class="normalnesil">– Ulan tehdit mi ediyorsun ha! Seni zımbalarım ulan!..</p>

    <p class="normalnesil">Eli beline gitti. Hızla silahını çekti. Bütün gücüyle haykırdı:</p>

    <p class="normalnesil">– Sırtını dön! Ellerini duvara daya! Gebertirim ulan moruk seni!..</p>

    <p class="normalnesil">Müfettiş, onunla başa çıkamayacağını anladı. Ne yapmalıydı? Kavga etmeye yüreği dayanamazdı. Nabzı yükseldi. Kalbi hızlı hızlı atmaya başladı. Kaba bir ayıya çatmıştı. Başı zonklamaya başladı. Kan beynine sıçramıştı. Silahını çekip ateş etmeyi düşündü. En iyisi zaman kazanmalıydı. Aniden kendini yere bıraktı. Çuval gibi yere yığıldı. Müthiş bir çığlık attı:</p>

    <p class="normalnesil">– Ah kalbim!..</p>

    <p class="normalnesil">İki büklüm yere kıvrıldı.</p>

    <p class="normalnesil">Delikanlı deliye döndü. Şimdi ne yapmalıydı? Yerde yatan müfettişin yakasına sarıldı. Sarsmaya başladı.</p>

    <p class="normalnesil">Bir elinde de tabanca vardı. Müfettiş, gözlerini açmayınca tabancayı yere bıraktı. İki eliyle, müfettişi sarstı:</p>

    <p class="normalnesil">– Kalk ulan moruk! Seni gebertmezsem...</p>

    <p class="normalnesil">Müfettiş, gençlik yıllarında tuttuğu güreşleri ve yaptığı ayak oyunlarını hatırladı. Bir ayak oyunuyla Kemal’i yere devirdi. Üzerine eğilip hızlı bir kafa savurdu. Kemal sersemledi, bunu beklemiyordu. Müfettiş, onun şaşkınlığından istifadeyle suratına balyoz gibi iki yumruk indirdi. Delikanlının gözlerinin önünde şimşekler çaktı, afalladı.</p>

    <p class="normalnesil">Müfettiş hızla ayağa kalktı.</p>

    <p class="normalnesil">Delikanlı silaha doğru hamle yaptı ve silahı kaptı.</p>

    <p class="normalnesil">Müfettiş sincap çevikliği ile sıçradı ve ayağını silah tutan ele bastı. Öteki ayağını da suratına patlattı.</p>

    <p class="normalnesil">– Kıpırdama ulan! Vururum!</p>

    <p class="normalnesil">Atilla’nın sesiydi. Yanlarında bitmiş ve silahını çekmişti. Arkasında Mustafa vardı. Delikanlı, bir hamlede elini kurtardı. Burnunu silerek hızla ayağa kalktı. Kaçmaya yöneldi. Müfettiş ayağına çelmeyi yetiştirdi ve yere serdi. Bu sırada dışarıda bekleyen Mehmet ve Selahattin içeri girdiler.</p>

    <p class="normalnesil">Delikanlı, bu defa kalkıp çılgınlar gibi müfettişe saldırdı. Yumruklar havada uçuyordu ki Atilla silahını kabzasını adamın kafasına indirdi. Kemal, önce sendeledi, sonra kuru bir kütük gibi yere yığıldı. Elleri arkadan kelepçelendi.</p>

    <p class="normalnesil">Bu sırada danışmadaki delikanlı, bardaki genç, kat temizliğine bakan iki kişi daha gelip polislere saldırdılar. Hepsinin elinde sopalar vardı. Acımasızca vurmaya başladılar. Otelin girişi savaş alanına döndü. Müfettiş başına yediği bir sopayla diskalifiye oldu. Dünya başına yıkılmıştı. Elini başına götürdü, kan akıyordu. Atilla ve Mustafa, sopalı heriflerle başa çıkamayacaklarını anlayınca silaha davrandılar ve ayakları hedef alarak tetiğe bastılar. İki delikanlı yere yığıldı. İkisi merdivenlerden yukarı kaçmaya başladı.</p>

    <p class="normalnesil">Bu sırada emniyet müdürü kapıdan girdi.</p>

    <p class="normalnesil">Yerde yatanları topladılar. Müfettiş ekip arabasıyla hastaneye sevk edildi.</p>

    <p class="normalnesil">Müdür, otel yönetimine el koydu. Lobiye karargâh kurdu. Gece yarısına kadar çalıştı. Otel sahibini çağırttı. Otel personelinin tamamını ve müşterileri toparladı. Kısa süre içinde otelde kalanların ve çalışanların listesi alındı. Çalışanların ve müşterilerin tamamı derdest edilip emniyete sevk edildi.</p>

    <p class="ortayazi">* * *</p>

    <p class="normalnesililk">Müfettiş sopayı fena yemişti. Kafasının sağ ön tarafına dört dikiş atıldı. Ayakta tedavi edildi, yatmasına lüzum görülmedi.</p>

    <p class="normalnesililk">Telefonla Hüseyin’i arattı. Nöbetçi hemşire, uyuyor, görüşebilecek durumda değil, dedi.</p>

    <p class="normalnesil">Atilla, müfettişi arabayla polis evine götürdü. Bir oda ayarlayıp yatırdı. Ayrılırken:</p>

    <p class="normalnesil">– İhtiyar, sen sabaha kadar kafayı dinle. Pislikleri biz temizleriz.</p>

    <p class="normalnesil">– Kemal denen adam, servis elemanı olmalı, dikkat edin.</p>

    <p class="normalnesil">– Merak etme! O otelde çalışanların hepsi PKK veya CIA elemanı. Biliyoruz.</p>

    <p class="normalnesil">– Demek öyle. Sağ ol evlat.</p>

    <p class="normalnesil">– İyi geceler müfettiş.</p>

    <p class="normalnesil">Müfettiş başını yastığa koydu. Gözlerini yumdu. Zahide’yi hayal etti. Kafası müthiş sancılanıyor, kaburgaları sızlıyor, kalçaları ağrıyordu. Bu sırada telefonu çalmaya başladı.</p>

    <p class="ortayazi">* * *</p>

    <p class="normalnesililk">Emniyet müdürü çıkmaza girmişti. İşler arapsaçına dönmüştü. Yabancıları toplayıp nezarete attırmasıyla birlikte fırtına koptu. Telefonlar, telsiz emirleri yağmaya başladı. İçişleri bakanlığı müsteşarı, başbakanlık müsteşarı, dışişleri bakanlığı müsteşarı ayrı ayrı aradılar. Vali, MİT bölge müdürü telefon edip yabancıların bırakılmasını istediler.</p>

    <p class="normalnesil">Müdür şaşırıp kaldı. Hiç kimse cinayetlerin failinin nasıl bulunacağını söylemiyordu. Varsa yoksa yabancılar...</p>

    <p class="normalnesil">En son içişleri bakanı devreye girdi. Cep telefonundan arıyordu. Babacan bir sesle:</p>

    <p class="normalnesil">– Gaffar, evladım, siyasi kriz çıktı. Yabancı misyon şeflerini bırak. Çok yönlü baskı altındayız.</p>

    <p class="normalnesil">– Katilleri bu adamlar destekliyor.</p>

    <p class="normalnesil">– Gaffar, devrede başbakan, parti başkanı var. Krizden söz ediyorum.</p>

    <p class="normalnesil">– Otel casus dolu.</p>

    <p class="normalnesil">– Gaffar, durum nazik. Bu rüzgâr beni de seni de götürür.</p>

    <p class="normalnesil">– Anlıyorum sayın bakanım.</p>

    <p class="normalnesil">– Yabancıları bırak. Başımızı belâya sokmayalım.</p>

    <p class="normalnesil">– Tamam ama....</p>

    <p class="normalnesil">Telefonu kapattı.</p>

    <p class="normalnesil">Müdür burnundan soluyordu. Ellerinin titrediğini hissetti. Kalkıp odada ileri geri dolaşmaya başladı. İçi içini yiyordu. Tam da arı kovanına dalmıştı. Hepsini bir hafta içerde tutup bir güzel sorgulamalıydı ki...</p>

    <p class="normalnesil">“<span class="ideitalik">Ah ulan, ah! Herifler resmen memleketi karıştırıyorlar!.. Bırakın hesap sormayı, içeri alıp bir gece ağzımızın tadıyla sorgulayamıyoruz. Burada ne işiniz var, kimin hesabına çalışıyorsunuz, diye soramıyoruz. Ah!..</span>”</p>

    <p class="normalnesil">Yorulana kadar ayakta dolaştı. Senelerdir uğraşmış, şehri huzur kenti yapmıştı. Cinayetler, adam kaçırmalar kesilmişti fakat yeniden karıştırılmak isteniyor, huzur halka çok görülüyordu. Dün gece hiç uyumamıştı. Bu gece mesai yoğun geçecekti ama Ankara, pis işler peşinde koşanların imdadına yetişmişti.</p>

    <p class="normalnesil">Atilla ve Mustafa’yı çağırdı.</p>

    <p class="normalnesil">İkisi de çok yorgun görünüyorlardı. En güvendiği adamlarıydı. İkisini de iyiden iyiye süzdü. Dudağında zoraki bir tebessüm:</p>

    <p class="normalnesil">– Yabancıları bırakıyoruz. Durum nazik. Bu adamlar devletmiş de bizim haberimiz yokmuş.</p>

    <p class="normalnesil">– Müdürüm, hepsini izbeye tıkalım. Sabahlasınlar. Gece yarısı da kaldırıp sorgulayalım.</p>

    <p class="normalnesil">– Oğlum, sen neden bahsediyorsun? Bakan, bu olay, seni de beni de götürür, diyor.</p>

    <p class="normalnesil">– Tantan.</p>

    <p class="normalnesil">– Ya ne sandın?</p>

    <p class="normalnesil">– Vahim, öyleyse...</p>

    <p class="normalnesil">– Bırakın gitsinler.</p>

    <p class="normalnesil">– Ötekileri sorgulayın. Oteldeki bütün görevlileri tutuklayın. Danışmaya sivil iki arkadaş koyun. Müşteri almasın. Yabancılara hizmet vermesin. Oteli terk ettirsin.</p>

    <p class="normalnesil">Başını kaşıdı. Bir süre duvara bakıp düşündü. Yorgundu, gözleri acıyor, başı ağrıyor, beyni zonkluyordu. Vücudu külçe gibiydi.</p>

    <p class="normalnesil">– Ben dinleneceğim, isterseniz siz de gidip yatın. Yarın sorgularız. Canımız çıkıyor. İltifat yerine azar işitiyoruz.</p>

    <p class="normalnesil">Yabancıları getirtti ve kapıdan uğurladı.</p>
  </div>
</body>
</html>
