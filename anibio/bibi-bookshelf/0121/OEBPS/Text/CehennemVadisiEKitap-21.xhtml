<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>CehennemVadisiEKitap-21</title>
  <link href="../Styles/CehennemVa_idstyles.css" rel="stylesheet" type="text/css" />
  <link href="../Styles/idefixnesil.css" rel="stylesheet" type="text/css" />
</head>

<body id="CehennemVadisiEKitap" xml:lang="tr-TR">
  <div>
    <h1 class="baslik" id="toc_marker-22"><span class="ideitalik">19. BÖLÜM<br /></span>Bağdat’ın Gözyaşları...</h1>

    <p class="normalnesililk">HÜSEYİN, ELİZABET’İ Bağdat Havaalanı’nda karşılamak istiyordu, çok özlemişti. Gönlünde sevda rüzgârları esiyordu. Yol boyu gördüğü her yeşil ağaç, sevgilisinin yeşil gözlerini, sarı kum ve topraklar sarı bukleli saçlarını hatırlattı. Nerdeyse iki senedir yazışıyorlardı. Ha bugün ha yarın derken aradan kocaman iki sene geçmişti.</p>

    <p class="normalnesil">Yener ısrar etmişti:</p>

    <p class="normalnesil"><span class="ideitalik">“</span><span class="ideitalik">Özel Harp Dairesi’nin sırlarını CIA olmadan çözemeyiz, Amerika ile mutlaka bağlantımız olmalı. Bu işe en yakın adam sensin, Bağdat değil, gerekirse Fizan’a gideceksin. Önümüzdeki günlerde müthiş bir kapışma yaşanacak. Yaşar Büyükanıt genelkurmay başkanı olma savaşı veriyor, arkasından cumhurbaşkanlığı meydan savaşı var. Jandarma Genel Komutanı Şener Eruygur, onu tasfiye planları yapıyor. Büyükanıt’ı harcayabilirse genelkurmay başkanı olma ve darbe yapma şansı artacak. Komuta kademesinde kıyasıya savaş var. Org. Özkök, bunları biliyor. Bu arada Irak’ta olup bitenler çok önemli. Mutlaka gitmelisin.”</span></p>

    <p class="normalnesil">Çimento yüklü kamyon, Güneydoğuyu baştanbaşa geçerek Habur sınır kapısına dayandı, pasaport kontrolü ve gümrük işlemlerinden sonra Irak topraklarına girdi. Kamyon şoförü Hüsameddin, yol arkadaşıydı. Veziroğlu İthalat ve İhracat şirketinde çalışıyordu. Resmen şofördü. Daha önce otobüs firmasında çalışmış olması, firmada iş bulmasını kolaylaştırmıştı.</p>

    <p class="normalnesil">Bağdat’a ulaştıktan sonra Hüsameddin kamyonu alıp geri dönecek; Hüseyin, bölgeyi inceleyecek, Amerika’nın yanında mı karşısında mı olalım, sorusunun cevabını araştıracaktı. Saddam yönetiminin gücü, bir saldırı durumunda karşı koyma yeteneği, halkın diktatöre destek verip vermeyeceği, Şiilerin ve Kürtlerin kimin yanında yer alacağı merak konusuydu.</p>

    <p class="normalnesil">Elizabet, cuma akşamı Bağdat’a geliyordu. Tenet’le görüştükten sonra böyle bir karar almıştı. Bir toplantıda kahve molası verilmiş, Elizabet fırsattan istifade Tenet’in yanına giderek neden İkiz Kuleler’in hedef seçildiğini, Hüseyin’in saçmalarının bu seçimdeki rolünü sormuştu. Aldığı cevap şaşırtıcı olmuştu:</p>

    <p class="normalnesil">“İkiz Kuleler, Pentagon, tren istasyonu, İstanbul, Londra, Paris, Madrid, Marsilya... Hatta Moskova, Pekin, Kahire... Birden çok hedef vardı. Buralar vurulmalıydı ki terörün tehlike olduğunu dünya kamuoyuna anlatabilelim. Önce Amerika kamuoyundan başlandı.”</p>

    <p class="normalnesil">“Sonrası gelecek mi?”</p>

    <p class="normalnesil">“Amerika’da hedeflerin vurulması, ötekilerden vazgeçildiği anlamına gelmez.”</p>

    <p class="normalnesil">“Hüseyin’in saçmalamalarının etkisi ne oldu?”</p>

    <p class="normalnesil">“Bu fikir üzerinde zaten çalışılıyordu.”</p>

    <p class="normalnesil">Bu konuşma üzerine Elizabet, Hüseyin’e birkaç defa özür maili atmıştı. Hele Hüseyin’in çiçek gönderdiği akşam, kızın gönlünde yeniden sevda çiçekleri açmıştı.</p>

    <p class="normalnesil">“Böylesini hiçbir Amerikalı yapmaz. Hüseyin sen başkasın. Sen harikasın, seni çok seviyorum.” diye yazmıştı.</p>

    <p class="normalnesil">Ocak ayının sonlarıydı. Türkiye’de kar kış, her tarafı kasıp kavururken Irak’ta bahar havası vardı. Esasen kış buralara hiç uğramıyordu.</p>

    <p class="normalnesil">Sınır kapısını geçtikten sonra upuzun ve dümdüz yollarda yolculuk başladı.</p>

    <p class="normalnesil">Her tarafta Saddam’ın dev posterleri asılıydı. Hüseyin, elindeki <span class="ideitalik">Al-Vatan</span> gazetesine baktı.</p>

    <p class="normalnesil">Usame bin Ladin’in başına bir milyon dolar ödül konmuştu. Yakalayan ödüllendirilecekti. CIA’in yeni şefi Porter Goss, yeni marifetler sergiliyordu. İnce, uzun yüzlü, beyaz saçlı, zarif gözlüklü, tombul yanaklı adam, çok hırslıydı. Cesur ve yetenekli biri olduğunu dünyaya ispatlamak isteyen Bush’la beraber, kim bilir kaç ülke işgal edecek, kaç can alacaklardı?</p>

    <p class="normalnesil">Dünya medyasında günlerce Usame bin Ladin’in resimleri, röportajları yayınlanmış, dünya kamuoyu, İkiz Kuleler’i onun vurduğuna ikna edilmişti. Milyon dolarlar, medyayı ikna etmeye yetiyordu. Dünya halkının ikna olup olmaması, Bush yönetiminin umurunda değildi.</p>

    <p class="normalnesil">Ladin’i bulma manevralarıyla Afganistan işgal edilmişti. Sovyetlere karşı direnen Afgan mücahitleri, daha önce Amerika desteğiyle Molla Ömer’e tasfiye ettirilmişti. Hiçbir devlet tecrübesi olmayan Molla Ömer, halkı ve mücahitleri organize becerisinden uzaktı. Bu sebeple Amerika saldırıları karşısında ciddi bir direniş gösterememişti. Molla Ömer’in nereye gittiği bilinmiyordu. Kimsenin de umurunda değildi.</p>

    <p class="normalnesil">Hüseyin, gazetenin iç sayfalarına baktı.</p>

    <p class="normalnesil">“Amerika ile çalışan adamlar, neden ele geçmiyor?” diye düşündü. Koca ülke işgal edilmiş, ne Usame bin Ladin ne de Molla Ömer ele geçirilebilmişti.</p>

    <p class="normalnesil">Onların eylemleri, Amerika’nın işgallerini kolaylaştırıyordu. ABD onları bahane ederek istediği ülkeye giriyordu. İktidara gelen yeni başkan Hamid Karzai, ilk iş olarak ABD şirketleriyle antlaşma imzalamıştı. Orta Asya petrolleri, Afganistan ve Pakistan üzerinden Hint Okyanusu’na nakledilecekti.</p>

    <p class="normalnesil">Bu arada ABD, Özbekistan’da askerî üst sahibi olmuştu.</p>

    <p class="normalnesil">Hüsameddin, elli yaşlarında, görmüş geçirmiş bir adamdı. Mardin’de bir evi, üç kızı, iki oğlu vardı. 30 senedir kamyon şoförüydü. SSK’dan emekli olmuştu fakat emekli aylığı yetmiyordu. Oğlanlar okula gidiyordu, masraflar yüksekti. Yol boyu sohbet ettiler. Bir ara konu politikaya geldi. Hüseyin:</p>

    <p class="normalnesil">– Hükümetin gidişatını nasıl görüyorsun, diye sordu.</p>

    <p class="normalnesil">– Allah razı olsun Tayyip Bey’den. Sınırı açtı. İşler açıldı. Ayda iki sefer yaptım mı gel keyfim gel. Sen nasıl görüyorsun?</p>

    <p class="normalnesil">– Türkiye’de olmaz sanılan oldu. 28 Şubat sürecinin gölgesinde iktidara gelen partileri, vatandaş 3 Kasım seçimlerinde sandığa gömdü. Çok hoşuma gitti.</p>

    <p class="normalnesil">– Neden?</p>

    <p class="normalnesil">– Halk sağduyulu. Denenmiş partileri ıskartaya çıkardı, denenmemişi tercih etti.</p>

    <p class="normalnesil">– Valla Ecevit beni şaşırttı. Temiz toplum vaadiyle yola çıktı, üç senede 20 küsür banka battı. İktidar partileri gırtlaklarına kadar yolsuzluklara gömüldü. Her hafta benzine, mazota zam... Canımıza tak etti valla. Onlara oy mu veririm ben?</p>

    <p class="normalnesil">– Demokratikleşme adına da AK Parti’den ümitliyim. Tayyip Bey, belediye başkanı olunca İstanbul’u susuzluk ve çöp yığınlarından kurtarmıştı. Derin çete onunla kavgalı. İki arkadaşım var, Albay Yener ve polis müfettişi Safa. Hükümete demokratikleşme paketi hazırlıyorlar. Locaları ve çeteyi sistem dışına çıkaracaklar. Hükümet, Avrupa Birliği’ne önem veriyor. AB’ye uyum adı altında demokratikleşme sağlanırsa halk rahat eder. Güneydoğudaki birçok cinayeti, gizli servisler işliyor.</p>

    <p class="normalnesil">– He valla, doğru söylüyorsun. Kontrgerillayı bilmeyen mi kaldı? Siyasiler korkuyor, üzerine gidemiyorlar.</p>

    <p class="normalnesil">– AB süreci iyi bir fırsat. Bu sefer üzerine gidecekler.</p>

    <p class="normalnesil">– İnşallah, inşallah. Beyim sen kültürlü birine benziyorsun.</p>

    <p class="normalnesil">– Eh, öyle sayılır, epey mürekkep yaladık.</p>

    <p class="normalnesil">– Derin işlerden de anlıyorsun.</p>

    <p class="normalnesil">– Senin anladığın kadar. Bu işleri bilmeyen mi kaldı? Hele Güneydoğuda yaşayan...</p>

    <p class="normalnesil">Yol boyu ekmekten aşa, politikadan ihracata her konuda sohbet ettiler. Direksiyona bazen Hüseyin geçti, bazen Hüsameddin. Daho, Erbil, Kerkük üzerinden Bağdat’a geldiler. Çimentoyu, firmanın şantiyesine yıktılar. Hüseyin’le helâlleştikten sonra Hüsameddin, tekrar direksiyonun başına geçti ve dönüş yoluna düştü.</p>

    <p class="normalnesil">Hüseyin, şehrin en meşhur oteline gitti. Elizabet oraya gelecekti. New York’tan iki kişilik rezervasyon yaptırmıştı. Hüseyin otele yerleştikten sonra şehir içinde dolaştı. Elizabet, saat 19.00’da havaalanına iniyordu. Çok heyecanlıydı. Bir kuyumcuya girdi, uzun pazarlıklar sonunda bir kolye aldı. Sevineceğinden emindi.</p>

    <p class="normalnesil">Otel odasındaki vazoya çiçek yerleştirdi.</p>

    <p class="normalnesil">Uzun süren ayrılık bitiyordu.</p>

    <p class="normalnesil">Hüseyin, havaalanına gidince daha çok heyecanlandı.</p>

    <p class="normalnesil">Elizabet’in üzerinde lacivert ceket ve etek vardı. Beyaz gömlek giyinmiş, yeşil boyun bağı takmıştı. Saçlarını kısaltmıştı. Sarı, bukleli saçları omuz hizasına iniyor, perçemi alnını örtüyor, zülüfleri yanaklarını okşuyordu. Yüzü ay parçası; dudakları gonca kırmızısı, kaşları keman yayı, zülüfleri gönül bağıydı. Lacivert ayakkabılar yakışmıştı. Üzerinde tam bir renk harmonisi vardı. Şık mı şık, güzel mi güzel!</p>

    <p class="normalnesil">Hüseyin’i görünce yüzünde gülücükler açtı. Gül dudakları arasında, inci dişleri parladı.</p>

    <p class="normalnesil">Elindeki valizleri bırakıp kollarını Hüseyin’in boynuna doladı. Uzun süre sarılıp hasret giderdiler. Havaalanında herkes işini gücünü bırakmış, onlara bakıyordu. Onlar ise uzun süren ayrılığın yüreklerinde açtığı hasret acılarını sarıyorlardı. Neden sonra Elizabet’in elleri gevşedi. Tokalaştılar, göz göze geldiler. Tekrar kucaklaştılar...</p>

    <p class="normalnesil">Valizleri Hüseyin aldı. Havaalanına gelirken taksi kiralamıştı. Taksi bir hafta onlarda kalacaktı. Arabaya doğru yürüdüler.</p>

    <p class="ortayazi">* * *</p>

    <p class="normalnesililk">Elizabet, odada çiçekleri görünce Hüseyin’e bir kere daha sarıldı. Yeniden özür diledi.</p>

    <p class="normalnesililk">– Beni affet sevgilim. Çok safmışım. Ben de senin teklifinle İkiz Kuleler’i vurdular sandım.</p>

    <p class="normalnesil">– Kavuşturana şükür.</p>

    <p class="normalnesil">Koltuklara oturdular. Hasretle birbirlerini seyrettiler. Havadan sudan konuşurken konu yeni şefe ve yeni göreve geldi. Hüseyin, Goss’u nasıl bulduğunu sordu.</p>

    <p class="normalnesil">Elizabet’in yüzünde hüzün rüzgârları esti. Alnına düşen ve gözlerini gölgeleyen perçemini eliyle düzeltti.</p>

    <p class="normalnesil">– Tenet’ten daha hırslı. Tam Bush’a göre bir adam.</p>

    <p class="normalnesil">– Çok kan dökecekler desene.</p>

    <p class="normalnesil">– Sanırım.</p>

    <p class="normalnesil">– Buraya gelmek nereden aklına geldi?</p>

    <p class="normalnesil">– Günlerce seni Amerika’ya bekledim, gelmeyince...</p>

    <p class="normalnesil">– Böyle bir şey yazmadın.</p>

    <p class="normalnesil">– Yazamadım, Türk törelerine göre kızların nazlı olması lazım.</p>

    <p class="normalnesil">– Daha önce Diyarbakır’a gelmiştin, ben yaralanınca...</p>

    <p class="normalnesil">– O zaman sizin törelerinizi bilmiyordum. Öğrenince naz etmem gerektiğini anladım.</p>

    <p class="normalnesil">– Senin böyle düşündüğünü bilseydim gelir, seni Porter Goss’tan isterdim.</p>

    <p class="normalnesil">– Allah korusun. Sırf sana yakın olurum diye buraya gelmek istedim fakat bu adamlara güvenim yok. Dünyayı ateşe verecekler. Ülkemizde 2986 kişiyi mezara gömdüler. Afganistan’da on binlerce insan öldü. Burayı da kana bulayacaklar.</p>

    <p class="normalnesil">– O zaman Tayyip Erdoğan’a geçiş izni vermeyin diye yazayım.</p>

    <p class="normalnesil">– İyi olur, bence de zulme ortak olmayın.</p>

    <p class="normalnesil">İkisinin de Bağdat’ta kalma süresi belirsizdi. Muhtemelen savaşın sonuna kadar görevleri devam edecekti. Her şeyi uzun uzun konuşmak için çok zamanları vardı.</p>

    <p class="normalnesil">Elizabet, yol yorgunluğunu üzerinden atmak için duş almaya karar verdi. Kalkıp banyoya yöneldi. Daha sonra da şehirde bir lokantaya gidip yemek yiyeceklerdi.</p>

    <p class="ortayazi">* * *</p>

    <p class="normalnesililk">Ertesi gün, Elizabet ve Hüseyin yollara düştüler. Önce şehir içinde keşif gezisi yaptılar. Herkeste bir bekleyiş, bir gerginlik vardı. Kahvaltı için gittikleri lokantada savaşı konuştular. Çorbayı getiren adam, yabancı mısınız, diye sordu. Hüseyin’in Türk olduğunu öğrenince heyecanla söze girdi:</p>

    <p class="normalnesil">– Beyim, Amerikan Conilerine izin vermeyin. Buraya gelir; vatanımızı, camimizi, namusumu çiğnerler. Biz Müslümanız.</p>

    <p class="normalnesil">Hüseyin, adamın yalvaran haline baktı. Başka türlü düşünmek mümkün değildi. Mercimek çorbası ısmarlamıştı. Çorba içmeyi unuttu. Harbiye’de öğrendiği Arapçayla konuşmaya başladı.</p>

    <p class="normalnesil">– Elhamdülillah Müslümanız, savaş istemiyoruz. Türkiye direnecek. Size dua edeceğiz. Coniler gelirse siz de direnin. Vatanı için ölen şehittir, kalan gazi. Ölümü göze aldıktan sonra korkacak ne var?</p>

    <p class="normalnesil">Adam ayaktaydı. 35-40 yaşlarında vardı. Hafif göbekli, iri gövdeli, uzun boylu biriydi. Adı Melik Halid. Ellerini havaya kaldırdı:</p>

    <p class="normalnesil">– Allah’a bir can borcumuz var, istediğinde vereceğiz. Korkacak bir şey yok. Korkan daha çok yaşamaz.</p>

    <p class="normalnesil">– Maşallah, tebrik ederim, dedi Hüseyin.</p>

    <p class="normalnesil">Çorbayı kaşıklamak istedi fakat lokmalar boğazına dizili kaldı. Bu dükkân, bu çarşı bombalanacak, evler harabeye, caddeler can pazarına dönecekti. Kabil öyle olmuştu. Yüreğine söz geçiremedi. Kaşığı bıraktı. Nemlenen gözlerini elinin tersiyle sildi. Duygularına söz geçiremeyince kalkıp lavaboya gitti. Yüzünü yıkadı.</p>

    <p class="normalnesil">Hesabı ödedikten sonra Melik Halid’le Hüseyin uzun uzun tokalaştılar, dua ederek birbirlerinden ayrıldılar.</p>

    <p class="normalnesil">Yolda yemek için meyve almak istediler. Portakal, mandalina, muz ve elma aldılar. Manav da nereden geldiklerini sordu. Hüseyin’in Türk olduğunu öğrenince o da Amerikalılara izin vermeyin, Müslümanlar kardeştir diyerek söze başladı. Ayak üstü uzun uzun konuştular.</p>

    <p class="normalnesil">Hüseyin ona da moral verdi:</p>

    <p class="normalnesil">– Elhamdülillah biz de Müslümanız. Coni, Türkiye topraklarından geçmeyecek. Buraya gelirlerse mezarlarını kazın. Korkmayın. Korkan, hem canından hem izzetinden olur. Zilletle yaşamaktansa izzetle ölmek daha iyidir.</p>

    <p class="normalnesil">– Adım Hüseyin Avaz, dedi adam. Memnun oldum.</p>

    <p class="normalnesil">– Benim de Tarık Hüseyin. Allah yardımcımız olsun.</p>

    <p class="normalnesil">Yol uzundu, Kerkük üzerinden Musul, Erbil ve Süleymaniye’ye gideceklerdi. Ne zaman dönecekleri belli değildi. Zaman ve zemin müsait olursa Süleymaniye’de geceleyeceklerdi.</p>

    <p class="normalnesil">Yola çıktılar.</p>

    <p class="normalnesil">Elizabet, New York günlerini anlattı. Son altı aydır Washington’a taşınmış ve Arapça kursu görmüştü. Kursta 17 kişiydiler. Erbil, Kerkük, Süleymaniye, Bağdat, Basra, Necef, Kerbelâ, Mahmudiye ve Nasıriyye’ye dağıtılmışlardı. Görevleri istihbarat çalışması yapmaktı. Hedef belirleyecek, kara harekâtı başladığında da birliklere tercümanlık yapacaklardı.</p>

    <p class="normalnesil">Hüseyin, çölü ve çölde uzanan yılan yolları görünce Fuzûlî’yi hatırladı. Leylâ ve Mecnun’un aşkı hatırına düştü. Kerbelâ, onun yaşadığı şehirdi. Şair Faruk Nafiz, mısralarında onu anmıştı. “Çoban Çeşmesi”nden mısralar mırıldandı:</p>

    <p class="indentmetinilk2"><span class="ideitalik">“Leylâ gelin oldu, Mecnun mezarda...</span></p>

    <p class="indentmetin"><span class="ideitalik">Bir susuz yolcu yok, şimdi dağlarda.</span></p>

    <p class="indentmetin"><span class="ideitalik">Ateşten kızaran bir gül arar da</span></p>

    <p class="indentmetin"><span class="ideitalik">Gezer bağdan bağa çoban çeşmesi...</span></p>

    <p class="indentmetin"><span class="ideitalik">Ne şair yaş döker, ne âşık ağlar,</span></p>

    <p class="indentmetin"><span class="ideitalik">Tarihe karıştı eski sevdalar...</span></p>

    <p class="indentmetin"><span class="ideitalik">Beyhude dolanır, beyhude çağlar</span></p>

    <p class="indentmetinson"><span class="ideitalik">Bir sola bir sağa çoban çeşmesi...”</span></p>

    <p class="normalnesil">Elizabet, dinlediği mısraların musikisine hayran kaldı. Hüseyin’den tekrarlamasını istedi.</p>

    <p class="normalnesil">Hüseyin tekrar tekrar okudu.</p>

    <p class="normalnesil">Sonra Elizabet’e Leylâ ve Mecnun’un hazin hikâyesini anlattı.</p>

    <p class="normalnesil">Elizabet, büyülenmişçesine bir süre sustu. Yollar uzayıp gidiyordu. Engin tepeler, bitmez tükenmez kum çölleri, çakıllar, taşlar... Nadiren görülen birkaç ağaç. Kerpiçten evler ve virane köylerle tezat teşkil eden geniş asfalt yollar...</p>

    <p class="normalnesil">– Bu hikâyeyle Fuzûlî, ölümü güzelleştirmiş. İnanılmaz bir şey... Sence ölümün anlamı nedir?</p>

    <p class="normalnesil">Hüseyin, Elizabet’in ölüm korkusuyla yaşadığını biliyordu. Ölmekten çok korktuğunu da. Leylâ ve Mecnun hikâyesinin onu böylesine etkilemesine şaşmadı.</p>

    <p class="normalnesil">– Ölüm güzel şey, perde arkasından haber;</p>

    <p class="normalnesil">Hiç güzel olmasaydı ölür müydü peygamber?</p>

    <p class="normalnesil">Böyle der Necip Fazıl. Ölüm, bir mümin için dünya zindanlarından cennet bostanlarına seyahattir. Hayatın ağır yüklerinden terhis olmak; kabrin öbür tarafına giden sevdiklerine kavuşmaktır. İnsan dünyada gurbettedir, bizim asıl vatanımız cennettir. Hz. Adem Babamız ve Hz. Hava Annemiz orada yaratıldılar. Şeytana uyup haram meyveyi yemeleri sebebiyle dünyaya sürgün edildiler. Ölüm, asıl vatanımıza dönüştür.</p>

    <p class="normalnesil">Elizabet, başını iki yana salladı:</p>

    <p class="normalnesil">– İnanılmaz şeyler bunlar. Sen ölümden korkmuyor musun?</p>

    <p class="normalnesil">– Ölüm değil, ölümden sonraki hayata yeterince hazırlanamamak, yeterince sevap işleyememek beni korkutur.</p>

    <p class="normalnesil">– Sevap işlemek... O nedir?</p>

    <p class="normalnesil">– Dünyada Allah’ın hoşuna gidecek şeyler yapmak. Dua, iyilik, hayat kurtarmak, yoksullara yardım etmek, zalimlere engel olmak, kötülüğü engellemek...</p>

    <p class="normalnesil">– Bunlar hayatın bütününü kaplar. İnsanın yaptığı her şey sevap veya günah. Öyle mi?</p>

    <p class="normalnesil">– Dünya ahiretin tarlasıdır. Cennet burada kazanılacak, cehennem de tabii. Yaptıklarımız bizi ya cennete ya cehenneme götürecek.</p>

    <p class="normalnesil">– Bu savaşı engellemeliyim.</p>

    <p class="normalnesil">– Engelleyemesen de elinden geleni yapmalısın. Sevgili Peygamberimiz (a.s.m.), bir kötülüğü gördüğün zaman elinle düzelt, buna gücün yetmezse dilinle mani ol, buna da gücün yetmezse kalbinle ona düşman ol, buyurur.</p>

    <p class="normalnesil">– Çok kuşatıcı. Her olay karşısında alınacak bir tavır var. Çaresizlik ve çözümsüzlük yok.</p>

    <p class="normalnesil">– İslamiyet, her derdin çaresidir.</p>

    <p class="normalnesil">– Müthiş bir cümle. Amerikalılar bu gerçeği bilse Müslüman olur.</p>

    <p class="normalnesil">– Sen biliyorsun ya... Onlara anlat. Bu da senin sorumluluğun.</p>

    <p class="normalnesil">– Bunun karşılığı ne var?</p>

    <p class="normalnesil">– Cennet ve huzur.</p>

    <p class="normalnesil">– Fevkalâde.</p>

    <p class="normalnesil">– Korkularım azaldı, çok şükür. Seninle olmak huzur verici.</p>

    <p class="normalnesil">– Seninle olmak da beni mutlu ediyor.</p>

    <p class="normalnesil">– Bunları öğrendikten sonra Müslüman olmak zorunda mıyım?</p>

    <p class="normalnesil">– İslam’da zorlama yoktur. Teklif edilir, irade elden alınmaz. Kararı, herkes kendisi verir.</p>

    <p class="normalnesil">– Laikliğin çok ileri bir safhası.</p>

    <p class="normalnesil">– Vicdan hürriyeti.</p>

    <p class="normalnesil">– Fuzûlî, ölüm karşısında ne diyor?</p>

    <p class="normalnesil">– Sana Hz. Peygamber’e hasretle yazdığı şiiri okuyayım:</p>

    <p class="indentmetinilk2"><span class="ideitalik">“Saçma ey göz, eşkden gönlümdeki odlara su;</span></p>

    <p class="indentmetin"><span class="ideitalik">Kim bu denlü dutuşan odlara kılmaz çare su.</span></p>

    <p class="indentmetinilk2"><span class="ideitalik">Âbgûndur, günbâd-ı devvâr rengi bilmezem,</span></p>

    <p class="indentmetin"><span class="ideitalik">Ya muhit olmuş gözümden, günbâd-ı devvâre su...</span></p>

    <p class="indentmetinilk2"><span class="ideitalik">Zevk-i tîğünden acep yok olsa gönlüm çâk çâk,</span></p>

    <p class="indentmetin"><span class="ideitalik">Kim murûr ile bırağur rahneler divare su.</span></p>

    <p class="indentmetinilk2"><span class="ideitalik">Vehm ile söyler dil-i mecruh peykânın sözün,</span></p>

    <p class="indentmetin"><span class="ideitalik">İhtiyat ile içer, her kimde var ise yâre su.</span></p>

    <p class="indentmetinilk2"><span class="ideitalik">Suya versün bağban gülzarı zahmet çekmesün,</span></p>

    <p class="indentmetin"><span class="ideitalik">Bir gül açmaz, yüzün tek, verse bin gülzâre su.</span></p>

    <p class="indentmetinilk2"><span class="ideitalik">Ârızın yâdıyla nemnâk olsa müjgânım nola?</span></p>

    <p class="indentmetin"><span class="ideitalik">Zayi olmaz gül temannasıyla vermek hâre su.</span></p>

    <p class="indentmetinilk2"><span class="ideitalik">Gam günü etme dil-i bîmarından tigün diriğ.</span></p>

    <p class="indentmetin"><span class="ideitalik">Hayrdır virmek karangu gicede bîmara su.</span></p>

    <p class="indentmetinilk2"><span class="ideitalik">Ravza-yı kûyuna her dem durmayup eyler güzâr,</span></p>

    <p class="indentmetin"><span class="ideitalik">Âşık olmuş galiba ol serv-i hoş-reftare su.</span></p>

    <p class="indentmetinilk2"><span class="ideitalik">Dest-bûsi arzusuyla ger ölürsem dûstlar,</span></p>

    <p class="indentmetin"><span class="ideitalik">Kûze eylen toprağum, sunun onunla yâre su.</span></p>

    <p class="indentmetinilk2"><span class="ideitalik">Yâ Habiballah, yâ hayrel-beşer müştâkunam,</span></p>

    <p class="indentmetin"><span class="ideitalik">Eyle kim leb-teşneler yanup diler hemvâre su.</span></p>

    <p class="indentmetinilk2"><span class="ideitalik">Umduğum oldur ki rûz-ı haşr mahrum olmayam,</span></p>

    <p class="indentmetinson"><span class="ideitalik">Çeşme-i vaslın vere men teşne-i didâre su...”</span></p>

    <p class="normalnesil">– Harika bir musiki. Anlamadıklarım anladığımdan çok fakat hoş, ruhumu okşadı.</p>

    <p class="normalnesil">Hüseyin memnun olmuştu. Aslında Fuzûlî ülkesine, bu kızın gönlüne iman serinliği serpebilmek için gelmişti. Ona İslam’ı sevdirmeyi her şeyden çok istiyordu.</p>

    <p class="normalnesil">– Anladığım kadarıyla İslam güzel bir din ama sizin cepheye geçmek istemem.</p>

    <p class="normalnesil">– Kutsallarını terk etmek zorunda değilsin. Hz. Allah’ı, Hz. İsa’yı ve Hz. Meryem’i yine seveceksin. Sadece Hz. Muhammed’in (a.s.m.) peygamber olduğunu kabul edeceksin. Bütün peygamberler kardeştir, buyurur Hz. Muhammed (a.s.m.). Karşı cephe yok. Cepheleri oluşturan biziz. Allah’ın huzurunda Hz. Musa, Hz. İsa, Hz. Muhammed (a.s.m.) hepsi beraber. Atalarımız Hz. Âdem ve Hz. İbrahim’in yanındalar hepsi.</p>

    <p class="normalnesil">– Sen böyle mi inanıyorsun?</p>

    <p class="normalnesil">– Aynen böyle.</p>

    <p class="normalnesil">– Müslüman olmak zor bir şey değil o zaman.</p>

    <p class="normalnesil">– Çok kolay. Allah’a zaten inanıyorsun. Hz. Muhammed’in (a.s.m.) peygamber olduğunu da kabul edersen tamam. Hz. İsa’yı yine seveceksin.</p>

    <p class="normalnesil">– Çok kolay ama bu...</p>

    <p class="normalnesil">– İslam kolaylaştırır, zorlaştırmaz.</p>

    <p class="normalnesil">– Yine harika bir cümle.</p>

    <p class="normalnesil">– Elbette. Çünkü bu da Hz. Muhammed’in sözü.</p>

    <p class="normalnesil">– Onun mu?</p>

    <p class="normalnesil">– Kolaylaştırın, zorlaştırmayın, müjdeleyin, nefret ettirmeyin, buyurur.</p>

    <p class="normalnesil">– Müthiş bir filozof imiş. Sevdim onu.</p>

    <p class="normalnesil">– Peygamber diyoruz. Felsefe ile din aynı şey değil.</p>

    <p class="normalnesil">– Anlıyorum.</p>

    <p class="normalnesil">Kerkük’e 10 km kalmıştı. Levhalar, yolculara dostça gülümsüyor ve rehberlik yapıyordu. Mitsubishi araba harikaydı. Yolları yutup gidiyordu. Hüseyin, arabayı bir caminin önünde durdurdu. Öğle ezanı okunuyordu. Müezzinin sesi, çok güzeldi. Ezanı, harika bir makamla okuyordu.</p>

    <p class="normalnesil">– Bu kadar vaazdan sonra izin verirsen camiye gidip dua edeyim.</p>

    <p class="normalnesil">Elizabet’in gözlerinde sorular vardı.</p>

    <p class="normalnesil">– Ben de gelebilir miyim?</p>

    <p class="normalnesil">– Hay hay, neden olmasın? Sevinirim.</p>

    <p class="normalnesil">– Geliyorum ama sadece ne yaptığınıza bakacağım.</p>

    <p class="normalnesil">– Bir tek şartla. Boynundaki atkıyı başına örtmelisin.</p>

    <p class="normalnesil">– Anlıyorum, Müslüman hanımlar gibi.</p>

    <p class="normalnesil">Arabadan indiler. Hüseyin kollarını sıvayıp abdest almaya başladı. Elizabet de kolları sıvayınca Hüseyin gülümsedi ama bir şey demedi. Şimdi, ona kollarının mahrem olduğunu nasıl anlatmalıydı? Uygun bir zamanda söylemeliydi. Cemaatten biri, Hüseyin’e, yaklaştı. Başıyla işaret ederek:</p>

    <p class="normalnesil">– Hanımın kolları, diyecek oldu.</p>

    <p class="normalnesil">Hüseyin güldü:</p>

    <p class="normalnesil">– İlk defa deniyor. Yeni Müslüman olacak, idare et.</p>

    <p class="normalnesil">– Söyle iyi öğrensin, ilk günden yanlış öğrenirse hali harap.</p>

    <p class="normalnesil">Hüseyin gülümsedi. Elizabet’e döndü, yumuşak bir sesle:</p>

    <p class="normalnesil">– İhtiyar haklı. Abdesti, erkeklerin görmediği bir yerde almalısın.</p>

    <p class="normalnesil">– Bu sefer böyle idare et.</p>

    <p class="normalnesil">– Tamam, idare ediyorum. Allah çok merhametli ve hoşgörülüdür.</p>

    <p class="normalnesil">– Hoşgörü ve Allah... Ne güzel!</p>

    <p class="normalnesil">Abdestten sonra camiye girdiler. Elizabet üst kata çıktı. Türkiye’de Sultanahmet’i ve diğer camileri gezerken kadınların ayrı bir yerde namaz kıldığını görmüştü. Hüseyin, hemen cemaate karıştı.</p>

    <p class="normalnesil">Namazdan sonra cemaatle caminin önünde ayaküstü sohbete başladılar.</p>

    <p class="normalnesil">Hüseyin’in Türkiye’den geldiğini öğrenen imam, hemen yanına geldi. Türkçe konuşmaya başladı. Orta yaşlı biriydi. Sakallarında henüz yeni beyazlama başlamıştı. Temiz bir siması vardı.</p>

    <p class="normalnesil">– Hoş geldiniz, değerli kardeşim. İsminizi bağışlayın.</p>

    <p class="normalnesil">– Tarık Hüseyin.</p>

    <p class="normalnesil">Hoca gülümsedi.</p>

    <p class="normalnesil">– Saddam Hüseyin değil, değil mi?</p>

    <p class="normalnesil">Hüseyin gülümsedi.</p>

    <p class="normalnesil">– Benim de Yusuf Cemal. Caminin hocasıyım. Sizi görmekle bahtiyar olduk. Türkiye’den camimize bir cemaatin teşrif etmesi bizi sevindirdi. İyi ettiniz de geldiniz, ayağınıza sağlık.</p>

    <p class="normalnesil">Elizabet’e döndü.</p>

    <p class="normalnesil">– Yenge hanım, siz de hoş geldiniz.</p>

    <p class="normalnesil">Başını yarım örtmüştü. Zaten boyun atkısı o kadar örtüyordu. Sarı saçları, yeşil gözleri onun Batılı olduğunu söylüyordu. Camiye girdiğine ve Hüseyin’le birlikte olduğuna göre mesele yoktu.</p>

    <p class="normalnesil">– Muhterem Tarık’ın eşisiniz.</p>

    <p class="normalnesil">– Evet hocam. Birlikteyiz.</p>

    <p class="normalnesil">Hocanın zihninde soru işaretleri dolaştı. Yüzü ciddileşti.</p>

    <p class="normalnesil">– Birlikte misiniz, eşi mi?</p>

    <p class="normalnesil">– Eşim, dedi Hüseyin. Amerika’da görev yaparken tanışıp Türkiye’de evlendik. Sultanahmet Camii imamı nikâhımızı kıydı.</p>

    <p class="normalnesil">– Güzel, güzel!</p>

    <p class="normalnesil">Ellerini ovuşturdu.</p>

    <p class="normalnesil">– Sizi bulmuşken soralım. Savaş kapıda. Türkiye, Amerika’ya izin verecek mi? İskenderun Limanı’na bir sürü yığınak yapıldı.</p>

    <p class="normalnesil">– Vermeyiz, dedi Hüseyin. Kamuoyu çalkalanıyor. Millet, Meclis’i mesaj bombardımanına tutuyor. Karar, Meclis’ten geçmez.</p>

    <p class="normalnesil">– İskenderun’a yığınak yaptılar.</p>

    <p class="normalnesil">– Hepsini geri göndereceğiz.</p>

    <p class="normalnesil">– Allah Allah. Sahiden mi? Türkiye, Amerika’ya nasıl kafa tutar?</p>

    <p class="normalnesil">– Irak’la Amerika’nın yapacağı savaşın Türkiye’ye faydası yok. Amerika’yı engelleyemiyoruz ama onun av köpeği de olmayacağız.</p>

    <p class="normalnesil">– Aferin! Hükümet böyle mi düşünüyor?</p>

    <p class="normalnesil">– Hükümet ve Meclis.</p>

    <p class="normalnesil">– Türkiye Amerika’ya hayır derse kahraman olur.</p>

    <p class="normalnesil">– Türkiye kahramanların ülkesi, başka ne bekliyorsunuz hocam?</p>

    <p class="normalnesil">– Hay Allah razı olsun. Bunu bekliyoruz, Osmanlının torunlarına bu yakışır. Asırlarca İslam’ın bayraktarlığını yapmış bir millete başkası yakışmaz zaten. Allah razı olsun.</p>

    <p class="normalnesil">Hüseyin’in söyledikleri hoca ve cemaat üzerinde heyecan ve sevinç dalgası meydana getirdi. Uzun süre savaş üzerine konuştular. Hüseyin, ayrılmak üzere izin isteyince hoca razı olmadı.</p>

    <p class="normalnesil">– Benim misafirim olacaksınız, yemek yedirmeden göndermem. Yüreğimize soğuk sular serptin aziz kardeşim. Sizi bırakmam.</p>

    <p class="normalnesil">İmam, o kadar candan söylüyordu ki Hüseyin, hayır diyemedi. Elizabet de razı olunca hocanın evine gittiler.</p>

    <p class="normalnesil">Öğle yemeği, zevkli bir sohbete daha yol açtı. Sofradaki yemeklerden çok, gönüllerin zenginliği, hocanın cömertliği, ev sahiplerinin içtenliği Hüseyin ve Elizabet’i memnun etti. Kuru fasulye, yoğurt, ayran, pekmez, zeytin, peynir ve ekmek yer sofrasını süslemişti. Elizabet oturarak yemek yemede epey sıkıntı çekti, sağa sola döndü, ayak değiştirip durdu ama Hüseyin, bağdaş kurmaya alışıktı. Yemek boyunca hoca ile sohbete devam ettiler.</p>

    <p class="normalnesil">Türkiye’deki politik durum, Avrupa Birliği süreci, hükümetin bu süreçteki başarı şansı, savaşın getireceği yıkım üzerine uzun uzun konuştular.</p>

    <p class="normalnesil">Hoca, bölgedeki ayrılık tohumlarına dikkat çekti. Kürtler bağımsızlık tamtamları çalıyor Musul, Kerkük, Erbil, Süleymaniye bölgesinde devlet kurmak istiyorlardı. Türkmenlerin durumu sıkıntılıydı. Türk şehirlerine Kürt akını vardı. Araplar, Sünnî ve Şiî olmak üzere bölünmeye çalışılıyordu.</p>

    <p class="normalnesil">Hüseyin, hocanın endişelerini anlıyordu. “Parçala, yut” politikaları icraya konmuştu.</p>

    <p class="normalnesil">Hocanın dizine vurdu. Ciddi bir sesle:</p>

    <p class="normalnesil">– Bunlar düşman politikaları. Biz, İslam kardeşliğine sarılacağız. Bölünür, parçalanırsak düşmanın işi kolaylaşır. Müminler kardeştir. Onlar ayrılık tohumları ekecek, biz kardeşlik cereyanına hız vereceğiz. Onlar bölecek, biz birleştireceğiz. İleride Avrupa Birliği gibi, İslam Ülkeleri Birliği kuracağız. İngilizlerin çizdiği bu sınırlar kalkacak inşallah. Bunun için çok çalışmamız lazım. Kim daha çok çalışırsa o kazanır. Sonra biz Allah rızasına talibiz. İşimiz zor ama yardımcımız Allah.</p>

    <p class="normalnesil">– Doğru, doğru, dedi hoca. Allah rızasına talibiz, doğru.</p>

    <p class="normalnesil">Yemekten sonra, kahve ikram edildi.</p>

    <p class="normalnesil">Hoca ve hanımının gösterdiği misafirperverlik, Hüseyin ve Elizabet’i mest etti. Böylesine bir centilmenlik ve âlicenaplık beklemiyorlardı.</p>

    <p class="normalnesil">Hüseyin, hocanın gülümseyen yüzüne minnetle baktı:</p>

    <p class="normalnesil">– Hocam, nasıl teşekkür edeceğimizi bilemiyoruz. Çok memnun ve bahtiyar olduk. Allah sizden razı olsun. Bize de dua edin.</p>

    <p class="normalnesil">Hoca, misafirlerini ağırlama konusunda ısrar etti:</p>

    <p class="normalnesil">– Aceleniz yoksa bir yere yetişmeyecekseniz sizi misafir edelim. Size doyamadık.</p>

    <p class="normalnesil">Sohbet yeniden başladı. Konu konuyu açtı, uzayıp gitti.</p>

    <p class="normalnesil">Elizabet, Fuzûlî’yi sordu. Yolculuk sırasında Hüseyin’in Fuzûlî’den okuduğu şiirler çok hoşuna gitmişti. Fuzûlî nasıl bir şairdi, Irak’ta tanınıyor muydu? Hoca, Fuzûlî hayranı ve uzmanıydı. Fuzûlî üzerine uzun uzun sohbet ettiler. Arapça, Farsça, Türkçe divan yazdığı, Azerbaycan ve İran’da da çok sevildiği, güçlü ve Ehl-i Beyt hayranı bir şair olduğunu dile getirdi. Ölüm, ahiret, ölümden sonraki hayat, tekrar sohbet konusu oldu.</p>

    <p class="normalnesil">Elizabet, hocanın anlattıklarını dikkatle dinliyordu. Bir dizi soru sordu. Hocanın söyledikleri, Hüseyin’in anlattıklarıyla örtüşünce şaşırdı.</p>

    <p class="normalnesil">– İslamiyet güzel bir din. Sultanahmet Camii’ni gezerken bu kanaate varmıştım. Giderek kanaatim pekişiyor. Galiba Müslüman olacağım ama bana zaman tanıyın.</p>

    <p class="normalnesil">– Karar senin yenge hanım, dedi imam. Dinde zorlama yoktur.</p>

    <p class="normalnesil">– Namaz kılmak, ruhuma ferahlık verdi.</p>

    <p class="normalnesil">– Öyledir, namaz ruhumuzun kirini ve pasını yıkar; gam ve kederini alır.</p>

    <p class="normalnesil">– İlaç gibi hazır cümleler, ne güzel!</p>

    <p class="normalnesil">Evdeki sohbetten sonra ikindi namazına gittiler.</p>

    <p class="normalnesil">İkindi namazından sonra cemaat yeniden Hüseyin’in etrafını sardı. Tekrar savaş, Türkiye, Tayyip Erdoğan, Amerika, Bush konuşuldu. Hüseyin, yine ümit verdi, düşmana direnmeleri tavsiyesinde bulundu.</p>

    <p class="normalnesil">– Türkiye, elinden gelse bu savaşı önler ama gücümüz yetmiyor. Kesinlikle Amerika’ya yardım etmeyeceğiz. Biz Müslümanız, Müslümana saldıran bir devlete yardım etmeyiz. İskenderun’a gelen Amerikan askerleri geri dönecek. Yurdunuza sahip çıkın. Vatan, can, mal, namus mukaddestir; bu uğrunda ölen şehittir, şehitler cennetliktir.</p>

    <p class="normalnesil">Hüseyin’i dinleyenler seviniyor ve heyecanlanıyor; soru üstüne soru yöneltiyor, sohbet uzayıp gidiyordu. Cemaat de Hüseyin de bundan memnundu.</p>

    <p class="normalnesil">Elizabet, ailesini yok ettiği için Bush’a öfkeliydi. Çevresinden gördüğü ilgi ve iltifatlardan dolayı o da çok memnundu.</p>

    <p class="normalnesil">Akşam namazından sonra cemaatten biri evine davet etti. Akşam yemeğini orada yediler. Yemekte boyunca sohbet sürdü. Gözler ışıltı, yüreklerde sevgi ve muhabbet vardı.</p>

    <p class="normalnesil">Hocanın hanımı da eve davet edilmiş, hanımlar ayrı oturmuşlardı. Elizabet, ilgi odağı olmuştu. Aktüel konuların yanı sıra İslam, Hıristiyanlık, Amerika, Irak, Türkiye üzerine sohbet ettiler. Hüseyin’le nasıl evlendiğini sordular.</p>

    <p class="normalnesil">Müslümanlardan gördüğü ilgi, onlarda gördüğü samimiyet, misafirperverlik ve cömertlik, Elizabet’in İslam konusundaki inançlarını pekiştiriyordu. Hüseyin’in anlattıkları propaganda ve göz boyama değildi. Amerika’da bir insan diğerine kahve bile ikram etmezken Müslümanlar, ziyafet çekmekten zevk alıyorlardı.</p>

    <p class="normalnesil">Yatsı ezanı okununca erkekler, namaz için camiye gittiler.</p>

    <p class="normalnesil">Sohbet namazdan sonra da geç vakte kadar devam etti.</p>

    <p class="normalnesil">Hüseyin ve Elizabet, o akşam hocaya misafir oldular.</p>

    <p class="normalnesil">Ertesi gün kahvaltıdan sonra, hoca ve ailesi ile vedalaştılar. Hocadan ayrılmak çok zor oldu. Tekrar tekrar, yine beklerim, evimiz eviniz, dedi. Hüseyin, gözleri nemlenerek hocayı kucakladı.</p>

    <p class="normalnesil">– Duanızı beklerim, hocam.</p>

    <p class="normalnesil">Duygulu veda töreninden sonra Kerkük’ten ayrıldılar.</p>

    <p class="normalnesil">Süleymaniye, Erbil ve Musul’u gezdiler. Kasabalara, köylere uğradılar. İlgi, her yerde aynıydı. İnsanlar endişe ve korku içindeydiler. Türkiye’nin bir kahramanlık yaparak Amerikan ordusuna geçit vermemesini istiyorlardı. Hüseyin’i heyecanla ve gözleri parlayarak dinliyor, soru soruyor, ona düşüncelerini aktarıyorlardı. Onu dinleyince yüreklerinin ateşi sönüyor, Osmanlının torunlarına hayranlık duyuyorlardı.</p>

    <p class="normalnesil">İki gün olarak planlanan seyahat bir hafta sürdü.</p>

    <p class="normalnesil">Dönüşte Hüseyin gördüklerini, dinlediklerini, bölge insanının Türkiye’den beklentilerini ve Türkiye’ye besledikleri sempatiyi genişçe bir rapor haline getirdi. Ankara’ya mail ile gönderdi.</p>

    <p class="normalnesil">Raporu, Yener’e, müfettişe, Rasim’e ayrı ayrı yolladı, hepsine ayrı üst yazılar yazdı.</p>

    <p class="normalnesil">Sonraki günlerde Türkiye, yoğun bir şekilde tezkere tartışmaları yaşadı. 400 milyonluk Amerika hibesinden yemlenen medyanın propagandalarına rağmen, Meclis tezkereye hayır, dedi. İskenderun’a demirlemiş olan Amerikan gemileri demir alıp Basra Körfezi’ne gitmek zorunda kaldı. TBMM’nin resti, Bush hükümetini şoke etmişti.</p>

    <p class="normalnesil">Günler, aylar, yıllar geçecek; Amerikalılar, bu acı hatırayı unutamayacaklardı.</p>

    <p class="normalnesil">Hüseyin, görevini yapmış olmanın huzuru içindeydi. Irak’a geldiğine pişman değildi. Hele Elizabet’te olan değişim, onu dünyalar kadar sevindirmişti. Günün önemli bir bölümü, İslamiyet üzerine sohbet, Kur’an okuma, dua öğrenme ile geçiyordu.</p>

    <p class="normalnesil">Elizabet, her konuda Hüseyin’i destekliyordu. Goss’a yazdığı raporlarda Saddam’ın tam bir diktatör olduğunu, çıkacak bir savaşta, onun zulmünden bıkmış sivillere yazık olacağını, demokrasi ve insan haklarının, Iraklıların da hakkı olduğunu satır aralarına serpiştiriyordu. Bununla birlikte raporlarında tek kişi kaldığını, kendisiyle birlikte çeşitli şehirlere gönderilen arkadaşlarının farklı şeyler yazdıklarını, Bush hükümetinin Iraklılardan çok Irak’ın petrol rezervi ile ilgilendiğini de biliyordu.</p>

    <p class="ortayazi">* * *</p>

    <p class="normalnesililk">Beklenen gün gelip çattı. Takvim yaprakları 20 Mart 2003’ü gösteriyor, çanlar Irak ve Saddam için çalıyordu.</p>

    <p class="normalnesililk">Nazlı gelin Bağdat, gece boyunca bombalandı.</p>

    <p class="normalnesil">O gece otelde ve şehirde hiç kimse uyumadı. Şehirde yer yer yangınlar çıktı, sabaha kadar alev alev yandı. Hüseyin ve Elizabet, gözyaşlarını tutamayarak yangınları seyrettiler. Otelin bütün pencereleri açıktı. Televizyon, sadece savaş haberleri veriyor, yorumlar yapıyordu.</p>

    <p class="normalnesil">Kültürün başkenti Bağdat, günlerce bombalandı. Hüseyin bile bile bu cehenneme gelmişti. El-Reşit Oteli’nin 13. kattaki odasında Elizabet’le birlikte geceler boyu şehre ateş yağdıran savaş uçaklarını, hücum haberi alınınca çığlık çığlığa çalan siren seslerini, atılan bombalar sonucu şehirde çıkan yangınları, sokaklara dökülüp feryat eden insanları, ambulans çığlıklarını, yangından yangına koşan itfaiye arabalarını seyrettiler. Acılı günleri, acılı günler kovaladı.</p>

    <p class="normalnesil">Gündüzleri birlikte şehri dolaşıyor, ellerinden geldiğince yaralı ve çaresiz insanlara yardım ediyorlardı. Kiminin yarasını sarıyor, kimini hastaneye götürüyor, kimini geçmiş olsun, diyerek teselli ediyorlardı. Hüseyin bazı günler şehri yalnız dolaşıyordu. Şehirde dolaşmak, her zaman tehlikeliydi. Hava saldırılarının ne zaman yapılacağı belli olmuyordu. Uçaklar, özellikle geceyi tercih ediyordu fakat bazen gündüz de hava saldırıları oluyordu. Her saldırıdan sonra şehrin çeşitli yerlerinde yangınlar çıkıyor, evler ve arabalar yanıyor, itfaiyenin ve ambulansların sirenleri gecenin karanlığını deliyordu.</p>

    <p class="normalnesil">Kaç gecenin ve kaç gündüzün böyle geçtiğini saymaktan başka işleri yoktu. Her saldırıdan sonra kaç sivilin can verdiğini, kaç kişinin evsiz barksız ve kötürüm kaldığını hesaplıyorlardı. Doğru sayıyı bilmek mümkün değilse de açıklamalardan, gün boyu muhabirlerin getirdiği haberlerden hareketle hesap yapıyor, yaklaşık bir sayı elde etmeye çalışıyorlardı. Otelin alt katına yerleşen muhabirler arasında, haber geçme yarışı vardı. İnternet üzerinden gazete ve televizyonları takip ediyor, yaptıkları haberlerin birinci sayfaları doldurduğunu görünce seviniyorlardı. Başarılı gazetecilik yaptıklarını ve isimlerinin öne geçtiğini söylüyor, cesaretleri ile övünüyorlardı.</p>

    <p class="normalnesil">Elizabet her gün medyayı takip ediyor, otelin alt katından o da Washington’a rapor geçiyordu. Yeni şef Porter Goss, her gün rapor istiyordu. Tenet’in defteri dürüleli çok olmuştu.</p>

    <p class="normalnesil">Bağdat’ın direnişinin onuncu günüydü. Basra’dan çıkarma yapan Amerika ve İngiliz askerleri güney şehirlerini bir bir alarak ilerliyorlardı. Bağdat’a her gece bomba yağıyordu. Şehirde elektrik ve su kesilmişti. Bazı günler belli saatlerde su ve elektrik veriliyordu.</p>

    <p class="normalnesil">Elizabet, günlük raporunu gönderdikten sonra odaya döndü.</p>

    <p class="normalnesil">Hüseyin günlük tutmaya başlamıştı. Elizabet gelince kalemi bıraktı.</p>

    <p class="normalnesil">– Hoş geldin, dedi. Ne o, yüzünden düşen bin parça?</p>

    <p class="normalnesil">– Haberler çok kötü, berbat şeyler oluyor.</p>

    <p class="normalnesil">Lavaboya gidip yüzünü yıkadı. Hüseyin’in karşısına geçip oturdu. Suratı asık, alnı kırış kırış, yeşil gözlerinde bin bir endişe. Yüreğini acı ve ıstırap kasıp kavuruyordu. Demokrasi ve özgürlük vaadiyle Irak’a giren Amerika askerleri, kan ve gözyaşından başka bir şey getirmemişti.</p>

    <p class="normalnesil">– Hastane bombalanmış ve 50’den fazla ölü var. Güya hedef, askerî üstler.</p>

    <p class="normalnesil">– Düşmanın direncini kırmak ve psikolojisini bozmak için...</p>

    <p class="normalnesil">– Bu insanlık dışı yorumları stratejistler, ajanlar, başkanın yalakaları sakız gibi ağızlarında çiğniyor... Allah hepsini kahretsin!</p>

    <p class="normalnesil">Yerinden kalktı, çantasından çıkardığı bir kâğıdı Hüseyin’e uzattı. Bugün gazetecilerin elindeki en önemli materyal bu şiir. Bütün internet sitelerinde var. Yürek parçalayıcı.</p>

    <p class="normalnesil">Hüseyin şiiri alıp okumaya başladı:</p>

    <p class="indentmetinilk2"><span class="idebolditalik">“Basralı Ömer`in Tommy Franks`a Mektubu</span></p>

    <p class="indentmetin"><span class="ideitalik">Bu zulüm yerde kalmaz</span></p>

    <p class="indentmetin"><span class="ideitalik">Yemin olsun ki asra.</span></p>

    <p class="indentmetin"><span class="ideitalik">Önce mevtü’l-insanlık</span></p>

    <p class="indentmetin"><span class="ideitalik">Sonra harabü’l-Basra</span></p>

    <p class="indentmetin"><span class="ideitalik">Ben Basra`dan Ömer.</span></p>

    <p class="indentmetin"><span class="ideitalik">Belki haberin yoktur diye yazıyorum Frank.</span></p>

    <p class="indentmetin"><span class="ideitalik">Önce demokrasi ya</span><span class="ideitalik">ğdı göklerden,</span></p>

    <p class="indentmetin"><span class="ideitalik">Sonra özgürlük geçti üstümüzden</span></p>

    <p class="indentmetin"><span class="ideitalik">Palet palet...</span></p>

    <p class="indentmetin"><span class="ideitalik">Ve insan hakları namlularından</span></p>

    <p class="indentmetin"><span class="ideitalik">Yüzü maskeli adamların</span></p>

    <p class="indentmetin"><span class="ideitalik">Saniyede bilmem kaç bin adet.</span></p>

    <p class="indentmetin"><span class="ideitalik">Demokrasi bizim eve de isabet etti.</span></p>

    <p class="indentmetin"><span class="ideitalik">Bir gün sonra anladım ayaklarımın koptuğunu,</span></p>

    <p class="indentmetin"><span class="ideitalik">Babamın vücudunda</span></p>

    <p class="indentmetin"><span class="ideitalik">Tam on sekiz adet</span></p>

    <p class="indentmetin"><span class="ideitalik">İnsan hakları saymışlar.</span></p>

    <p class="indentmetin"><span class="ideitalik">Annem zaten yoktu,</span></p>

    <p class="indentmetin"><span class="ideitalik">Ben doğarken</span></p>

    <p class="indentmetin"><span class="ideitalik">İlâç yokluğundan ölmüş.</span></p>

    <p class="indentmetin"><span class="ideitalik">Ambargo falan dediler ya</span></p>

    <p class="indentmetin"><span class="ideitalik">Anlamadım, çocuk aklı iste.</span></p>

    <p class="indentmetin"><span class="ideitalik">Sen daha iyi bilirsin...</span></p>

    <p class="indentmetin"><span class="ideitalik">Sizde de barış böyle midir Frank?</span></p>

    <p class="indentmetin"><span class="ideitalik">İnsan hakları çocukları yetim,</span></p>

    <p class="indentmetin"><span class="ideitalik">Ve ayaksız bırakır mı orada da?</span></p>

    <p class="indentmetin"><span class="ideitalik">Ya demokrasi?..</span></p>

    <p class="indentmetin"><span class="ideitalik">Güpegündüz pazara dü</span><span class="ideitalik">şer mi?</span></p>

    <p class="indentmetin"><span class="ideitalik">Ve zenginlik...</span></p>

    <p class="indentmetin"><span class="ideitalik">İnsanları korkudan uykusuz bırakır mı?</span></p>

    <p class="indentmetin"><span class="ideitalik">Ve kuşlar gökyüzünü terk eder mi orada da?</span></p>

    <p class="indentmetin"><span class="ideitalik">Babama söylediğim son dua dilimde,</span></p>

    <p class="indentmetin"><span class="ideitalik">Ayaklarım hastanede,</span></p>

    <p class="indentmetin"><span class="ideitalik">Ve giymeye kıyamadığım ayakkabılar</span></p>

    <p class="indentmetin"><span class="ideitalik">Elimde kaldı...</span></p>

    <p class="indentmetin"><span class="ideitalik">Çocuğun var mı Frank?</span></p>

    <p class="indentmetin"><span class="ideitalik">Al, çocuğuna götür onları.</span></p>

    <p class="indentmetin"><span class="ideitalik">Bir işe yarasın.</span></p>

    <p class="indentmetin"><span class="ideitalik">Kim bilir baktıkça,</span></p>

    <p class="indentmetin"><span class="ideitalik">Belki beni hatırlarsın.</span></p>

    <p class="indentmetin"><span class="ideitalik">Bu nasıl demokrasi?</span></p>

    <p class="indentmetin"><span class="ideitalik">Düştüğü yeri yaktı.</span></p>

    <p class="indentmetin"><span class="ideitalik">Merhamet hür dünyaya</span></p>

    <p class="indentmetinson"><span class="ideitalik">Bu kadar mı ıraktı?”</span></p>

    <p class="normalnesil">Hüseyin’in çoktan gözleri dolmuştu, ağlıyordu. Başını kaldırdı. Elizabet’e baktı.</p>

    <p class="normalnesil">– Bütün bu gözyaşları, El-Kaide terör örgütünü yok etme adına yapıldı, değil mi?</p>

    <p class="normalnesil">– Evet, dedi Elizabet.</p>

    <p class="normalnesil">Masanın önündeki koltuğa oturmuş, elini masaya dayamış, ıslak gözlerini kuruluyordu.</p>

    <p class="normalnesil">– Muhalefet liderleri LaRouche rapor yayınlamış. İnternetten indirdim. El-Kaide; İngiliz istihbarat örgütü MI6, CIA, MOSSAD, Suudi Arabistan ve Pakistan istihbarat servislerinin ortak ürünüdür, diyor. Usame bin Ladin, 1996 Temmuzunda Londra’da tedavi görmüş, o günlerde BBC ve <span class="ideitalik">The Independent</span> gazetesine sık sık demeçler vermiş. Yemen kökenli Usame bin Ladin, Sudan’da ele geçmiş, CIA’in baskısıyla serbest bırakılmış. Sudan’dan Afganistan’a gitmiş. Taliban’ın 200 komutanı Pentagon’da eğitilmiş. Ünlü istihbaratçı Prof. Mahir Kaynak, küçük bir örgütün dünyaya mağaradan şekil verdiğini kabul etmek çok saçma, terörü devletler yapıyor; El-Kaide, CIA operasyonlarının kod adı, öyle bir örgüt yok, diyor.</p>

    <p class="normalnesil">– Bunları sadece uzmanları biliyor, medya dünyanın gözünü boyamaya devam ediyor. Medyanız varsa tekrarlaya tekrarlaya her yalana insanları inandırabilirsiniz. Bizimkiler onu yapıyor.</p>

    <p class="normalnesil">– Kirli bir oyun, petrol için insan hakları ve demokrasi katlediliyor.</p>

    <p class="normalnesil">İsabet almamış ve yıkılmamış minarelerden birinden ezan okunmaya başladı. Hüseyin abdest almak için yerinden kalktı, lavaboya yürüdü.</p>

    <p class="ortayazi">* * *</p>

    <p class="normalnesililk">9 Nisan günü Bağdat düştü. Panzerler şehre girdi. Büyük bir direnişle de karşılaşmadılar. Güya Saddam ateşkes emri vermişti. Tanklar, El-Reşit Oteli’nin önüne demirledi. Bağdat gözyaşı seline boğuldu. Hüseyin, otelin penceresinden katil panzerlere, zırhlı araçlara, işgal askerlerine bakıyor ve gözlerini kuruluyordu.</p>

    <p class="normalnesil">CIA’in para vererek topladığı ve hapisten çıkarıp meydana yığdığı birkaç yüz adam, meydanda toplanmış, Saddam rejiminin yıkılmasına seviniyor ve meydanda halay çekiyorlardı. Kameralar çekiyordu, canlı yayındaydılar.</p>

    <p class="normalnesil">Tam bu sırada meydana bir vinç geldi. Saddam’ın heykeline çelik halatlar bağladılar. Vinç asıldı, heykel kof bir kütük gibi yere yuvarlandı. Meydandakiler çığlık çığlığaydı. Islıklar, bağrışmalar, alkışlar meydanı inletiyordu.</p>
  </div>
</body>
</html>
