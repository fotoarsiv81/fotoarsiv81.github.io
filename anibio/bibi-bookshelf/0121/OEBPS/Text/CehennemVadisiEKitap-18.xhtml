<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>CehennemVadisiEKitap-18</title>
  <link href="../Styles/CehennemVa_idstyles.css" rel="stylesheet" type="text/css" />
  <link href="../Styles/idefixnesil.css" rel="stylesheet" type="text/css" />
</head>

<body id="CehennemVadisiEKitap" xml:lang="tr-TR">
  <div>
    <h1 class="baslik" id="toc_marker-19"><span class="ideitalik">16. BÖLÜM<br /></span>Hüseyin Kaçırıldı...</h1>

    <p class="normalnesililk">ALBAY YENER’İN ISRARINA rağmen Hüseyin, bir gece ansızın İstanbul’a, oradan da doğrudan Diyarbakır’a uçtu. Aralık ayıydı. Hava soğuktu, yanında bir valizi bir de el çantası vardı. Beklemeden dışarı çıktı. Şehir uzaklarda görünüyordu. Hava bulutlu ve soğuktu. Taksiciler, sırada bekliyorlardı. Vakit geçirmeden bir tanesine işaret etti, valizini arka tarafa attı. Yola koyuldular.</p>

    <p class="normalnesil">Taksici, genç biriydi. Spor giyinmişti. Yol boyunca konuşmamaya özen gösterdi. Sorduğu sorulara yuvarlak cevaplar verdi. Yeni gelen emniyet müdürü iyiydi, şehirde sükûnet vardı. Vali ve emniyet iyi çalışıyorlardı. Dağkapı’ya geldikleri vakit akşam ezanı okunuyordu. Sokak satıcıları yoğun mesaideydi. Tarihî surlar, zamana şahitlik ediyor, akşam trafiğinde durduğu yerde çalışan arabaları, acele acele yürüyen yayaları, müşteri bekleyen seyyar satıcıları gözlüyordu.</p>

    <p class="normalnesil">Hüseyin, valizlerini alıp Selahaddin Eyyübî çarşısına doğru yürüdü. Ayakları onu, Grand Hotel’e götürdü. Otelin esrarengizliğini çözmek istiyordu. Müfettiş, otelin müşterileri ile ilgili ilginç şeyler anlatmıştı. Hem de Tenet’in adamını bulmalıydı.</p>

    <p class="normalnesil">İçeri girdi. Danışmaya yürüdü. Oda ayarlayıp müşteri kayıtları yaptırırken Şehmus’u sordu.</p>

    <p class="normalnesil">Danışmadaki genç, böyle biri yok, dedi.</p>

    <p class="normalnesil">– Şemdin Kök burada çalışıyordu.</p>

    <p class="normalnesil">– Burada öyle biri yok.</p>

    <p class="normalnesil">Israrları bir şeye yaramadı. Odaya çıktı. Üçüncü kattaydı; iki kişilik bir yatak, masa, sandalye, ayna, dolap, komidinler, telefon, banyo ve tuvaletten ibaretti. Eşofmanlarını giydi, akşam namazını kıldı, yatağın üzerine uzandı. Gözleri acıyordu. Yorgun ve bitkindi. Dinlenmeli ve düşünmek için kendisine zaman ayırmalıydı.</p>

    <p class="normalnesil">Amerika’dan Elizabet’e kırgın ayrılmıştı. Görünüşte Tenet’le görüşmesine kızmış, kendisini götürmediği için aralarında tartışma çıkmıştı. Elizabet, açıkça söylemese de ailesinin ölümünden Hüseyin ve Tenet’i sorumlu tutuyordu. Son tartışmada, <span class="ideitalik">sen o uçuk fikirleri söylemeseydin bunlar başımıza gelmezdi</span>, demişti. <span class="ideitalik">O uçuk fikirleri Tenet’e sen taşıdın, o da başkana ulaştırdı</span>, deyince ipler kopmuştu.</p>

    <p class="normalnesil"><span class="ideitalik">“Sen zaten beni suçlamaya bayılıyorsun. Beni adam yerine koymuyorsun, değer vermiyorsun, ben olmasaydım seni Diyarbakır cehenneminden kim kurtaracaktı? Hayatını bana borçlusun ama yanında beş kuruşluk itibarım yok. Sen bir nankörsün, nankör, nankör!.. Anladın mı? Beni yalnız bırak!..”</span></p>

    <p class="normalnesil">Hüseyin ısrarla, sen benim her şeyimsin, eşimsin, sevgilimsin, dediyse de kadıncağız ipleri koparmış, bir daha da konuşmamışlardı. Hüseyin biraz da Elizabet’e duyduğu öfkeyle İstanbul’a uçmuştu.</p>

    <p class="normalnesil">Oda kapısı vuruldu.</p>

    <p class="normalnesil">Hemen açılmayınca yüzleri maskeli, silahlı iki adam, ateş ederek kapının kilidini kırdı ve rüzgâr gibi içeri daldılar. Hüseyin uyku sersemiydi, silahına davrandı fakat ikisi birden namluları yüzüne çevirmişlerdi. Eşofmanları değiştirmesine izin vermeden ellerini ve ayaklarını bağladılar. Ağzını ve gözlerini sıkıca bantladılar, bir çuvala soktular. Birisi çuvalı sırtladı. Asansörle merdivenlerden indirdiler, çok fazla yürümeden, otelin az ilerisinde bekleyen arabanın bagajına attılar. Araba hızla hareket etti.</p>

    <p class="normalnesil">Motor gürültüsü, Hüseyin’in kulağına doluyordu. Nefes almakta güçlük çekiyordu. Hava buz gibiydi. Çuvalın konduğu zeminde tir tir titriyordu. Nasıl da gafil avlanmıştı. Tek başına, kimseye haber vermeden, cehenneme düşmüştü. Doğrudan emniyete uğramalı, otel çalışanlarının ve misafirlerinin listesini alarak işe başlamalıydı. Yanlış yapmıştı.</p>

    <p class="normalnesil">Araba oldukça hızlı gidiyor, sağa sola dönerken başı hızla kaportaya çarpıyordu. Sıkça araba duruyor, sağa sola dönüyorlardı. Şehir içinde oldukları kesindi. Uzun yola çıksalar, kulağına araba gürültüleri gelmez, bu kadar çok sarsıntı ve dur-kalk olmazdı.</p>

    <p class="normalnesil">Bir süre sonra araba durdu. Acele hareketlerle arka kapak açıldı. Birisi çuvalı omuzladı. Hızlı hareketlerle bir eve geldiler, anahtarla kapıyı açıp içeri girdiler. Adam, patates çuvalı bırakır gibi, Hüseyin’i yere attı. Çuvalın içinden oflama duyuldu. Adam çuvalı içeriye doğru sürükledi. İkinci bir odaya kadar götürüp kenara iteledi. Ayağının burnuyla vurdu:</p>

    <p class="normalnesil">“Pis Amerikan casusu! Burada açlıktan geber. Bundan sonra boyunu aşan işlere burnunu sokma. Mikrop herif!..”</p>

    <p class="normalnesil">Bırakıp gittiler. Kapı kilidi içinde anahtar döndü. Sonra oda sessizliğe büründü.</p>

    <p class="normalnesil">Hüseyin neye uğradığını şaşırmıştı. Her şey o kadar hızlı olup bitmişti ki izahı zordu.</p>

    <p class="normalnesil">Ben kaderin mahkûmuyum, diye düşündü. İsteyerek ve bilerek kimseye bir kötülük yapmamıştı. Buna rağmen başı dertten kurtulmuyordu. Kalbini yüce yaratana yöneltti. Dua etmeye başladı:</p>

    <p class="normalnesil">“<span class="ideitalik">Bismillahirrahmanirrahim. Elhamdülillahi Rabbi’l-âlemin. Hasbünallah venimel-vekil. La havle ve lâ kuvvete illa billahil aliyyil-azim. Allah’ım sen büyüksün, azizsin, rahimsin, beni bu zalimlerin zulmünden koru.</span> <span class="ideitalik">Beni bu cehennemden kurtar ya Rabbi! Bana yardım eyle, bana merhamet et. Beni bu zalimlere terk etme! Senin her şeye gücün yeter Allah’ım!..</span>”</p>

    <p class="normalnesil">Bildiği bütün duaları okumaya başladı. Yasin, İnna Fetahna, Rahman, Nas, Felak, Fatiha, İhlas...</p>

    <p class="normalnesil">Aradan epey bir zaman geçti. Kendisini odaya atanlardan ses seda gelmiyordu. Sorgulanmayı, işkence görmeyi, ağzından lâf almayı deneyeceklerini tahmin ediyordu fakat hiçbiri olmadı.</p>

    <p class="normalnesil">Vakti bilmiyordu. Oda buz gibiydi. Üşüyor ve tir tir titriyordu. Isınmak için hareket etmesi gerektiğini düşündü. Ayaklarını hızlı hızlı uzatıp çekmeye başladı. Çuvaldan çıkabileceğine ihtimal vermiyordu ama hareket etmeye mecburdu, yoksa donacaktı. Ayak hareketleri vücuduna iyi gelmişti. Durmadan tekrarlamaya devam etti. Bir ara yorulduğunu hissetti, durdu, etrafı dinledi. Ses seda yoktu ve ortalık müthiş soğuktu. Çuval tekmeleme sporuna devam etmeliydi. Öyle yaptı. Bir yandan da bütün varlığı ile dua ediyor, bütün kalbiyle yalvarıyordu:</p>

    <p class="normalnesil">“<span class="ideitalik">Allah’ım, aciz kuluna yardım et! Sen merhametlilerin en merhametlisisin. Rahman ve Rahim’sin, şefkatlilerin en şefkatlisisin. Acıyan sensin, insanlara acıma duygusu veren sensin. Bağışlayan sensin. Mağfiret sahibisin. Kusurları, günahları affeden sensin. Günahım var, biliyorum. Bunun için yalnız senden af istiyor, yalnız senden mağfiret diliyorum. Sana yalvarıyor, senin kapını çalıyorum. Senden başka kapı yok ki gidilsin; senden başka Rab yok ki ona iltica edilsin, senden başka Rahman yok ki ondan merhamet istensin. Senin merhametine sığınıyorum, sana yalvarıyorum, senin merhamet ettiğine kimse azap edemez. Senin azap ettiğini kimse kurtaramaz. Ben senin mahkûmunum. Sana inandım, sana güvendim, sana sığındım. Senin dergâhına geldim, senden başka çaresizlere çare olacak yok. Azap eden sensin, merhamet eden sensin. Bana merhamet et! Günahlarımı itiraf ediyorum, aczimi ve fakirliğimi itiraf ediyorum, çaresizliğimi itiraf ediyorum. Aziz sensin, Gafur sensin, çare sensin Allah’ım! Yalnız sana yalvarıyor, yalnız senden yardım diliyorum. Kulunum, kapına geldim, sana sığındım. Zalimlere fırsat verme. Bana merhamet et. Beni bu zalimlerden kurtar.</span></p>

    <p class="normalnesil"><span class="ideitalik">Allah’ım, mazlumların sığınağı sensin! Zalimlere haddini bildirecek sensin. Her zulüm senin merhametinle son bulur, her mazlum senin yardımınla kurtulur. Ey merhametlilerin en merhametlisi Allah’ım! Bana merhamet et, beni affet, bu zalimlerden beni kurtar! Fırsat veren sensin, kapı açan sensin, kapıları kapatan sensin! Bana kurtuluş kapılarını aç. Affınla muamele et! Zalimlerin basiretini bağla, gözlerini karart! Yollarını şaşırt. Bana hidayet eyle! Müfettişi, beni, mazlumları zalimlerden kurtar. Sana sığındım Allah’ım! Senin kapındayım, sana yalvarıyorum. Kapından eli boş çevirme. İmtihanımı kolay kıl! Zalimlerin ellerini, ayaklarına dolaştır. Kalplerine şüphe ve korku ver! İyilere cesaret ver. Bana kurtuluş yolu göster!</span></p>

    <p class="normalnesil"><span class="ideitalik">Ey ihsanı bol olan Rabbim, bana kurtuluş yolu ihsan et! Sana inandım, sana güvendim, sana sığındım, sana yalvarıyorum! Ey güzeller güzeli Rabbim, önüme güzel yollar aç! Ey merhametlilerin en merhametlisi, bana merhamet et! Acizlere, mazlumlara, çaresizlere merhamet et Allah’ım!..</span>”</p>

    <p class="normalnesil">Hüseyin dua kesilmişti. Bütün varlığı ile hücre hücre, zerre zerre dua...</p>

    <p class="normalnesil">Etrafı dinledi. Ses seda yoktu. Tekrar ayak sporuna başladı. Tekme savurdukça çuvalın genişlediğini hissetti. İçindeki sıkıntı ve kasvet azalmıştı. Tekmeleri savurmaya devam etti. Durmadan dizlerini çekip ileriye doğru savuruyordu. Çuvalın genişlediğini, başının çuvalın ağzına doğru yaklaştığını hissetti. Ayaklarıyla beraber kafasını da savurmaya başladı. Bir ara kafası çuvaldan sıyrılır gibi oldu. Bu arada gözündeki bant hafifçe açıldı. Odanın loşluğunu hissetti. Tekmelere devam etti. Başını çuvaldan çıkardı. Küçük bir odadaydı. Yerde kilim seriliydi. İki divan ve bir tahta dolap vardı. Kapı kapalıydı. Pencerelerin perdesi çekiliydi. Hafif bir ışık içeri sızıyordu, gündüzdü.</p>

    <p class="normalnesil">Omuzlarını oynatarak çuvaldan tamamen sıyrıldı.</p>

    <p class="normalnesil">Sıra ellerini ve ayaklarını çözmeye gelmişti. Ellerini çekiştirdi, olmadı.</p>

    <p class="normalnesil">Yere sırt üstü yatıp ayaklarını divanın mobilya kısmına vurmaya başladı. İpi hırpalamak ve koparmak istiyordu. Israrla vurmaya devam etti. Ellerini ve ayaklarını bakkallarda, marketlerde satılan naylon iplerle bağlamışlardı.</p>

    <p class="normalnesil">Uzun bir zaman ayaklarını divanın tahtasını vurdu. Ayak bilekleri fena hırpalanıyor fakat ipe bir şey olmuyordu. Neden sonra pencere dikkatini çekti. Divanın üstüne çıktı, başıyla perdeyi araladı. Karşıda koca bir binanın duvarı vardı. Zemin katta olmalıydılar. Hiçbir yer görünmüyordu. İşaret verebileceği, yardım isteyebileceği kimse yoktu.</p>

    <p class="normalnesil">Kapıyı yoklamak aklından geçti. Hoplayarak geldi, bağlı kollarıyla kapı koluna bastı. Açılmadı. Kilitliydi. Tekmeleyip kapıyı kırmayı düşündü. Bağlı ayaklarla bu iş çok zordu.</p>

    <p class="normalnesil">Tekrar pencereye yöneldi. Divanın üstüne sırt üstü yattı ve camı tekmeledi. Cam şangırt aşağı iniverdi. Dışarıdan buz gibi hava içeri doldu.</p>

    <p class="normalnesil">Elleri ayakları bağlı durursa mutlaka donardı. Durmamalıydı. Ayağını bağlayan ipleri cama kestirmeliydi. Ayaklarını yukarıya kaldırarak ipleri cama sürtmeye başladı. Camın ortası kırılmıştı. Yan taraflardaki düşmemiş cam parçalarına sürtüyordu. İp sağlamdı, camlar iniveriyordu. Ayaklarını kaldırıp camın üst kısmında kalan kısımlarına ipi sürtmeye devam etti. Sağ ayağını camın dışına, solu içine aldı ve camı bıçak gibi kullanabileceği bir fırsatı yakaladı. Sırtı fena acıyordu. Divanın sırt kısmında idi. Yere düşme riski büyüktü. Canını dişine taktı, Besmele çekti. <span class="ideitalik">Allah’ım yardım et,</span> diye mırıldandı.</p>

    <p class="normalnesil">İp kesiliverdi. Ayakları serbest kalmıştı. İş ellerini kurtarmaya gelmişti. Evin içini yeniden gözden geçirdi. Dolabın içinden bir ses duydu. Bir tıkırtı kulağına gelmişti. Ayağıyla dolabı açmak istedi. Olmadı. Sağlam bir dolaptı. Ayağıyla açamayınca tekrar cama geldi.</p>

    <p class="normalnesil">Bir ayağını dışarıya aldı, öteki ayağını divana bastı. Ellerini bağlayan ipleri cama sürtmeye başladı. Alt taraftaki camları tamamen un ufak olmuştu. Elini camın arka kısmına sürtmeye başladı. Bu arada elleri kesilmiş, kanamaya başlamıştı. Kana rağmen devam etmeliydi. Zira kendisini buraya tıkanların merhameti yoktu. Soğuk odaya patates çuvalı atar gibi atıp gitmişlerdi. Muhtemelen başka işleri vardı.</p>

    <p class="normalnesil">Bunca mücadeleden sonra pes etmemeliydi. Kendini bu cehenneme tıkanlar, böyle yakalarlarsa daha fenasına lâyık görürlerdi. Ellerinin kanına, acılara aldırmadan belini büktü, ellerini kaldırdı, camın yukarı çerçevenin kenarlarında kalan kısımlarına ipleri sürtmeye başladı. Elleri rahatlayıverdi. Bu defa başarılı olmuştu. İpler koptu.</p>

    <p class="normalnesil">“Oh, çok şükür Allah’ım!..”</p>

    <p class="normalnesil">Oda buz gibiydi. Pencerenin çerçevesi kana boyanmıştı. Soğuktan üşüyen ve durmadan kanayan ellerini yerdeki kilime sildi. Sonra cebindeki mendili çıkardı. Sol elinin işaret parmağına sardı. En çok da o kanıyordu.</p>

    <p class="normalnesil">Dolaptan tekrar tıkırtı geldi. Gelip dolabın koluna yapıştı. Asıldı açılmadı. Bütün gücünü kanayan ellerinde topladı ve var gücüyle asıldı. Kol olduğu yerden çıktı ve Hüseyin sırt üstü yere düştü.</p>

    <p class="normalnesil">– Kimsin sen?</p>

    <p class="normalnesil">Sesin sahibi tanıdıktı. Ses, kadim dostuna aitti.</p>

    <p class="normalnesil">– Müfettiş!..</p>

    <p class="normalnesil">– Hüseyin...</p>

    <p class="normalnesil">– Müfettiş, orda mısın? Bu nasıl kader Allah’ım!..</p>

    <p class="normalnesil">– Geleceğini biliyordum.</p>

    <p class="normalnesil">– Ayaklarınla dolabı zorla.</p>

    <p class="normalnesil">Dolabın alt kapağı hafif açıldı. Hüseyin, elleriyle kapaktan tuttu, asılmaya başladı. Müfettiş ayağıyla itiyor, o elleriyle asılıyordu. Nihayet dolabın inadı kırıldı ve çatırtılarla birlikte açılıverdi.</p>

    <p class="normalnesil">– Nihayet geldin. Güzel kardeşim! Seni Allah gönderdi.</p>

    <p class="normalnesil">Müfettişte saç sakal birbirine karışmıştı. Eski zaman dervişlerini andırıyordu. Elleri ve ayakları bağlıydı. Epey zayıflamış görünüyordu. Üstünde kumaş pantolon ve gömlek-kazak vardı. Belli ki kaçırıldığı günün elbiseleriyle duruyordu. Sadece ceketi ve kravatı alınmıştı.</p>

    <p class="normalnesil">– Dur, senin ellerini ve ayaklarını da çözelim.</p>

    <p class="normalnesil">Camın kenarına gitti, sağlam bir cam parçası alıp geldi. Önce ayaklardaki ipi kesti, sonra elleri bağlayan ipi. Müfettiş, feri gitmiş gözlerle kendisine saf saf bakıyordu.</p>

    <p class="normalnesil">– Şimdi ne yapacağız?</p>

    <p class="normalnesil">– Bu cehennemden kurtulmanın bir yolu olmalı.</p>

    <p class="normalnesil">– Burası hücre evi. Kapıları kat kat kilitlerler. Akşam geç vakit gelirler.</p>

    <p class="normalnesil">– Epey zamanımız var. Hava henüz aydınlık.</p>

    <p class="normalnesil">– Ne yapacaksın?</p>

    <p class="normalnesil">– Kapıları kıracağım.</p>

    <p class="normalnesil">– Kolay olacağını sanmıyorum. Dış kapı çelik.</p>

    <p class="normalnesil">– Valla Safa Bey, bunca çabadan sonra gelip ellerimi, ayaklarımı yeniden bağlamalarını bekleyemem.</p>

    <p class="normalnesil">Pencereye gitti. Boşluğa bağırdı:</p>

    <p class="normalnesil">– Hey can kurtaran yok mu? Bizi buraya tıktılar. Can kurtaran yok mu?</p>

    <p class="normalnesil">Hiçbir cevap gelmedi.</p>

    <p class="normalnesil">Divanın üstüne çıktı. Demirleri tekmeledi. Bana mısın demediler.</p>

    <p class="normalnesil">Kapıya geldi. Kapı tahtadandı. Tekmeledi, olmadı.</p>

    <p class="normalnesil">Gerilip gerilip tekme vurmaya başladı.</p>

    <p class="normalnesil">– İşimiz zor.</p>

    <p class="normalnesil">– Müfettiş, nihayet tahta bunlar. Vura vura hırpalanır ve kırılır.</p>

    <p class="normalnesil">Hüseyin durmadan geri gerilip tekme savurdu. Sonunda kapının alt kısmı, çerçevelerinden önce kırıldı. Hüseyin tekmeleyerek kapının alt kısmını tamamen kırdı. Kırık kısımdan geçerek odadan çıktı. Başka bir odaya çıkmışlardı. Onun da kapısı kapalıydı. Eliyle kapı kolunu tutup asıldı. Kapı açıldı. Koridora çıktılar. Dış kapı çelikti. Hüseyin ona da yüklendi fakat kapı açılmadı. Tekmeledi, olmadı.</p>

    <p class="normalnesil">Öteki odalara baktı. İki oda, bir mutfak bir banyo vardı. Mutfakta yiyecek hiçbir şey yoktu. Banyoda havlu, bornoz, sabun mevcut değildi. Tıkıldıkları ilk odaya geldi. Kapıyı alttan havaya kaldırarak yerinden çıkardı. Tekmeleyerek kırdı ve çerçeveleri, pervazları ayırdı.</p>

    <p class="normalnesil">Müfettişin bir şey yapacak gücü kalmamıştı. Bir deri bir kemikten ibaretti.</p>

    <p class="normalnesil">– Ne yapmaya çalışıyorsun, diye sordu.</p>

    <p class="normalnesil">– Kapıdan ilk girenin başına indirebileceğim bir sopa.</p>

    <p class="normalnesil">– Sen bizi bitireceksin.</p>

    <p class="normalnesil">– Buraya tıkılanın işi zaten bitmiştir.</p>

    <p class="normalnesil">Kalas gibi oldukça uzun ve kalın pervaz tahtasını aldı, duvara dayadı. Ayağıyla vurup kırmak istedi. Defalarca denedi, olmadı. Sonra eline alıp pencere kenarına vurmaya başladı. Vura vura tahta çatladı ve nihayet ikiye bölündü. Bu defa ele geçen parça kullanmaya elverişliydi. Bundan sonra yapılması gereken kapıda nöbet tutmak ve içeri adımını atanın kafasına indirmekti. Koridor dardı ve bu nöbet tutanın işini kolaylaştırırdı. Mutfaktan sandalye bulup geldi ve kapının arkasına oturdu. Öbür parçayı da müfettişe verdi. İkinci bir sandalye olmadığı için müfettiş yere diz çöktü.</p>

    <p class="normalnesil">Korkulu bir bekleyiş başladı.</p>

    <p class="normalnesil">Hüseyin’in karnı zil çalıyordu. Çalışmaktan bitkin hale gelmişti ama korkusu daha büyüktü. Pes etmemeliydi. Elleri kanamaya devam ediyordu. Mendili kan deryasına döndüğü için bir tarafa atmış, ellerini kaşkola silmeye başlamıştı.</p>

    <p class="normalnesil">Korkulu bekleyiş uzun süre devam etti. Müfettiş, başından geçenleri anlatmak istiyor fakat Hüseyin, sus işareti yapıyordu.</p>

    <p class="normalnesil">– Gelebilirler. Sus.</p>

    <p class="normalnesil">Uykudan gözlerinin yumulduğu, korkudan yüreklerinin burkulduğu gecenin bir saatinde kapıda tıkırtılar duyuldu. Anahtar kilit içinde döndü ve kapı aralandı. Bir adam içeri girdi. Karşısında müfettişi görünce bağırdı:</p>

    <p class="normalnesil">– Vay hayvan herif! Sen!.. Mikrop, buraya nasıl geldin?</p>

    <p class="normalnesil">Hüseyin adamın arkasına düşmüştü. Bütün gücüyle pervazı başına indirdi. Adam neye uğradığını şaşırmıştı.</p>

    <p class="normalnesil">– Of kafam!</p>

    <p class="normalnesil">Bir daha, bir daha, bir daha...</p>

    <p class="normalnesil">Adam yere yığıldı. Hüseyin vurmaya devam etti. Özellikle de başına vuruyordu. Adam yere yuvarlanmış, elleriyle başını korumaya çalışıyordu. Kafasından kan sızmaya başladı. Elleri kan revan oldu. Sonunda hareket edemez hale geldi. Bayılmıştı.</p>

    <p class="normalnesil">Hüseyin süratle üzerini aradı. Silah yoktu. Kimlik taraması yaptı, yoktu.</p>

    <p class="normalnesil">Müfettişe baktı.</p>

    <p class="normalnesil">– Tanıyorsun, değil mi?</p>

    <p class="normalnesil">– Şehmus kod adlı Şemdin Kök. Bizi kaçıran adam.</p>

    <p class="normalnesil">– Alçak seni!.. Düşmez kalkmaz bir Allah. İşte elime düştün.</p>

    <p class="normalnesil">Başını iki yana salladı. Çok şükür ya Rabbi, dedi. Sonra müfettişe döndü:</p>

    <p class="normalnesil">– Başka biri gelir mi?</p>

    <p class="normalnesil">– Belli olmaz. Benim sıkça gördüğüm adam buydu. Bazen su, bazen ekmek getirirdi.</p>

    <p class="normalnesil">Hüseyin hemen içeri gitti. Ayağından ve bileğinden kestiği ip parçalarını alıp getirdi. Adamı bağlayacak uzunlukta ip yoktu. Müfettiş, onun ne yapmak istediğini anlamıştı. Mutfağa gitti. İp bulup geldi.</p>

    <p class="normalnesil">Şemdin’in ellerini ve ayaklarını bir güzel bağladılar. Hüseyin üstünü ve eşyalarını tekrar aradı. Cep telefonu, 575 Lira, 370 dolar, 200 Avro, mendil, tarak, cüzdan. İçinde birkaç tane kredi kartı...</p>

    <p class="normalnesil">En çok da kredi kartı ve cep telefonuna ihtiyacı vardı. Hemen emniyeti aradı. Gaffar Okkan zamanından beri numaranın hafızasından silinmediğine şaşırdı. Polis memuru çıktı.</p>

    <p class="normalnesil">Hüseyin heyecanla:</p>

    <p class="normalnesil">– Polis müfettişi Safa, emekli yüzbaşı Hüseyin. Kaçırılan adamlar. Bu adresteyiz. Bizi buradan alın.</p>

    <p class="normalnesil">– Orası neresi beyim?</p>

    <p class="normalnesil">– Kaçırıldığımız ev.</p>

    <p class="normalnesil">– Hangi ev?</p>

    <p class="normalnesil">– Şemdin Kök itinin ini.</p>

    <p class="normalnesil">– Açık adres...</p>

    <p class="normalnesil">– Onu ben de bilmiyorum. Biraz sonra seni yeniden ararım.</p>

    <p class="normalnesil">Kapattı.</p>

    <p class="normalnesil">Müfettişe baktı. Adresi o da bilmiyordu.</p>

    <p class="normalnesil">– Ne yapacaksın?</p>

    <p class="normalnesil">– Müfettiş, hemen git, dolapta ceket palto ne varsa sırtına bir şey giy. Dışarısı soğuktur. İkimizin de ayağında ayakkabı yok. Bu alçak burada yatsın. Biz adres tespiti yapalım. Polis gelip alır.</p>

    <p class="normalnesil">Anahtarı alıp ellerinde sopalarla dışarı çıktılar. Bir bahçeye çıkmışlardı. Bahçe kapısına doğru yürüdüler. Yerler buz gibiydi, ayakları üşüyordu. Çorapla yürümek felâket bir şeydi. İkisi de ihtiyatlı idi. Eğilerek yürüyorlardı. Kapıdan sonra kendilerini dar bir sokakta buldular. Hüseyin kapı numarasına baktı: 13 rakamını okudu.</p>

    <p class="normalnesil">Caddeye bakan tarafa doğru yürüdüler. Parke taşları tanıdık gibiydi. Binalar yabancı değildi sanki. Hüseyin, sokağı tanıyacak gibi oldu. Hızla yürüyorlardı.</p>

    <p class="normalnesil">Müfettiş nefes nefeseydi. Hüseyin’e yetişmekte güçlük çekiyordu.</p>

    <p class="normalnesil">– Yavaş hele, dedi. Ben burayı tanıyacak gibiyim.</p>

    <p class="normalnesil">Sokağın caddeyle kesiştiği yere gelince müfettiş:</p>

    <p class="normalnesil">– Burası, bizim arabanın havaya uçurulduğu yer.</p>

    <p class="normalnesil">– Sahi. Orası değil mi?</p>

    <p class="normalnesil">Bu sırada telefon çalmaya başladı. Hüseyin, yeşil düğmeye bastı, telefonu kulağına götürdü:</p>

    <p class="normalnesil">– Şeho nerdesin?</p>

    <p class="normalnesil">– Otelde.</p>

    <p class="normalnesil">– Hangi otel hırbo?</p>

    <p class="normalnesil">– Grand.</p>

    <p class="normalnesil">– Hadi ordan mikrop. Sen Şeho değilsen.</p>

    <p class="normalnesil">Telefon kapandı.</p>

    <p class="normalnesil">Hüseyin hemen emniyeti aradı. Yine aynı memurdu. Hüseyin kendini tanıttı, bizi Grand Hotel’den alın, dedi.</p>

    <p class="normalnesil">Bir taksi tutup Grand Hotel’e gittiler. Yol boyu konuşmadılar. İkisi de bitkindi ve konuşacakları çok şey vardı. Onlar susmayı tercih ettiler.</p>

    <p class="normalnesil">Taksici, 55-60 yaşlarında, başına bere giymiş bir adamdı. Yolcularını dikiz aynasından iyice süzdü. Huylanmıştı. Kim olduklarını sordu.</p>

    <p class="normalnesil">Hüseyin, istihbarat, demekle yetindi.</p>

    <p class="normalnesil">Adamın yüzünde gülümseme dolaştı, aynadan ikisini de yeniden süzdü.</p>

    <p class="normalnesil">– İstihbaratçılar eli kanlı mı olur?</p>

    <p class="normalnesil">– Asıl kan yüreklerinde olur.</p>

    <p class="normalnesil">– Sizin elinizde.</p>

    <p class="normalnesil">– Bizi boş ver. Elimdeki kendi kanım.</p>

    <p class="normalnesil">– Biz de hep başkasının kanını döktüğünüzü sanırdık. Demek kendi kanınızı da döküyorsunuz. Nereye gidiyorsunuz?</p>

    <p class="normalnesil">– Dağkapı...</p>

    <p class="normalnesil">Dağkapı’ya gelince Hüseyin, elini cebine attı. Üzerinde eşofmanlar olduğunu o an fark etti. Sırtında ne ceket ne paltosu vardı. Üşüyordu.</p>

    <p class="normalnesil">Taksi ücretini Şeho’dan kaptığı parayla ödedi. Otele yaklaşırken polis ekipleri göründü. Otelin önünde telefon tekrar çaldı.</p>

    <p class="normalnesil">– Kapının önündeyim.</p>

    <p class="normalnesil">– Ula sen Şeho değilsin.</p>

    <p class="normalnesil">– Şeho yanımda. Sen hele gel.</p>

    <p class="normalnesil">Kapıya genç bir adam çıktı. Hüseyin, müfettişe döndü.</p>

    <p class="normalnesil">– Sen ekip otosuna git ve ben şu adamı enseleyeyim.</p>

    <p class="normalnesil">Müfettiş canlı adımlarla arabaya gitti.</p>

    <p class="normalnesil">Hüseyin, otelin merdivenindeki adama doğru yürüdü.</p>

    <p class="normalnesil">– Merhaba, diyerek elini uzattı.</p>

    <p class="normalnesil">Adamın elini tuttu ve çarçabuk arkaya büktü. Bu sırada ekip arabasından inen polisler, olay yerine geldiler ve adamın eline kelepçeyi vurdular. Ekip arabasına doğru sürüklediler. Hüseyin, otele girip oda anahtarını istedi. Odaya gidip önce elini yüzünü yıkadı. Eşofmanları çıkarıp elbisesini giydi. En çok da ayakkabılarını bulduğuna sevindi. Silahı yoktu. Şemdin’e bunun hesabını sormalıydı. Eşyalarını aldı, aşağı indi.</p>

    <p class="normalnesil">Müfettiş, Şeho ile olan hikâyeyi polislere anlatmıştı. Emniyete telefonla haber verilmiş ve ekipler çoktan Ofis tarafına hareket etmişti. Bu arada müfettişe bir çift ayakkabı ve palto bulmuşlardı.</p>

    <p class="normalnesil">Müfettiş ve Hüseyin tıkıldıkları ve kurtuldukları evin adresini gösterdiler. Hüseyin, bizzat kapıya kadar geldi. 13 numaralı evin kapısını açtı. Bahçeden içeriye doğru yürüdü. Kapı bıraktığı gibi açıktı. Şemdin Kök, içeri yuvarlanmıştı. Elleri ve ayakları bağlı olduğu için bir yere gidememişti.</p>

    <p class="normalnesil">Polisler, el ve ayaklarından tutup ekip arabasına götürdüler.</p>

    <p class="normalnesil">Hüseyin ve müfettiş, polis evine gidip iki kişilik bir oda istediler, açlıktan ölüyorlardı. Önce karınlarını doyurmalıydılar. Lokantanın bulunduğu kata gittiler.</p>

    <p class="normalnesil">Yemekten hemen sonra Hüseyin, Zahide’ye telefon edip müjdeyi verdi. Kadıncağız sevinçten uçuyordu.</p>

    <p class="normalnesil">– Yarın iş yerinden izin alıp yola çıkıyorum. Müfettişe söyle, onu çok özledim.</p>

    <p class="normalnesil">Hüseyin, telefonu müfettişe uzattı.</p>

    <p class="normalnesil">İki sevgili hasret giderdiler.</p>

    <p class="normalnesil">Onlar konuşurken Hüseyin’in içi burkuldu. Elizabet uzaklardaydı. Gamze ise çok ama çok daha uzaklarda... Gözlerinden yaşlar inmeye başladı. Mendilini çıkarıp sildi, başını öne eğerek yasını saklamaya çalıştı. Müfettiş, telefon konuşmasını bitirmiyordu.</p>

    <p class="normalnesil">Kalkıp yüzünü yıkamak üzere lavaboya gitti.</p>

    <p class="ortayazi">* * *</p>

    <p class="normalnesililk">Elizabet’i aramayı düşündü. Onuruna yediremedi. Küsen o idi. Amerika macerası, epey olaylı geçmişti. Tenet, Müller, George W. Bush görüşmeleri, Haiti tatili, İkiz Kuleler’in devrildiği acılı günler... Son Şeho operasyonunda Tenet’in rolü var mıydı? Ya Elizabet’in?.. Kurs arkadaşı idiler. Pekâlâ, telefon edip Diyarbakır’a geldiğini ve müfettişin peşine düşmesi gerektiğini bildirmiş olabilirdi.</p>

    <p class="normalnesililk">“Enseleyin ve icabına bakın!”</p>

    <p class="normalnesil">Bunu diyebilir miydi? Elizabet, ailesinin intikamını mı almak istemişti? Uzak bir ihtimaldi ama olabilirdi. Aynada yüzüne baktı. Her tarafı çizilmişti. Nerdeyse kendini tanıyamayacaktı. Elleri zaten yara bere içindeydi. Dört parmağını yara bandıyla sarmış, üç yere de bant yapıştırmıştı.</p>

    <p class="normalnesil">Kendini bir süre aynada seyretti. Düşünceler arka arkaya birbirini kovalıyordu. Şeho’nun kendisiyle ne alıp veremediği vardı? Otele geldikleri zaman iki kişiydiler. Arkadaşı kimdi? Sorguya bizzat katılmalı ve kendisini niçin kaçırdığını sormalıydı.</p>

    <p class="normalnesil">Telefondaki kayıtlı numaraların dökümünü almalıydı.</p>

    <p class="normalnesil">Masaya döndüğünde müfettiş hâlâ konuşuyordu. Beyaz sakalları bile sevinçten uçuyordu. Nerdeyse bir karış uzamışlardı. Adamı, resmen açlıktan öldürmek istemişlerdi. Zavallı bir deri bir kemik kalmıştı.</p>

    <p class="normalnesil">Hüseyin masaya gelince müfettiş, telefonu kesti. Nasıl olsa Zahide yarın geliyordu.</p>

    <p class="normalnesil">Müfettiş, telefonu Hüseyin’e uzattı. Tam bu sırada telefon çaldı.</p>

    <p class="normalnesil">Hüseyin, ekrana baktı. “Sarışın” yazıyordu. İçi “cız” etti. Elizabet’ti bu.</p>

    <p class="normalnesil">Yeşil tuşa bastı.</p>

    <p class="normalnesil">“İyi akşamlar Şeho!”</p>

    <p class="normalnesil">Tahmin ettiği gibiydi. Arayan Elizabet’ti. Sesini değiştirip konuşmalıydı. Bakalım, neler söyleyecekti.</p>

    <p class="normalnesil">Hüseyin, hemen ağzına bir lokma ekmek attı. Tiyatro sanatçısı gibi sesini değiştirdi. Boğuk bir sesle:</p>

    <p class="normalnesil">“Buyrun hamfendi.”</p>

    <p class="normalnesil">“Rica ediyorum Hüseyin’i bırakın. Bedeli ağır olur sonra. Ona yardım etmek varken kaçırmışsınız. Rica ediyorum.”</p>

    <p class="normalnesil">“Öyle bi şi yok.”</p>

    <p class="normalnesil">“Otelden söylediler. Yalan söylemeyin. Var, biliyorum.”</p>

    <p class="normalnesil">“Yok öyle bi şi.”</p>

    <p class="normalnesil">“Rica ediyorum...”</p>

    <p class="normalnesil">Telefon kesildi. Hüseyin hem ferahladı hem şaşırdı. Nasıl haberi olmuştu?</p>

    <p class="normalnesil">Kendi telefonuna baktı. Uyumadan önce kapatmıştı. Telefon açıldı. İki mesaj vardı. Birini açtı. Arayan numaraları veriyordu. Elizabet’in numarası vardı. Ötekine baktı. Yener Albay...</p>

    <p class="normalnesil">Şimdi sırası değildi. Telefonu cebine indirdi.</p>

    <p class="normalnesil">Çay ısmarladı. Müfettiş, uzun uzadıya konuşmak istiyordu fakat telefonun emniyete ulaştırılması lazımdı. Şemdin Kök kilit isimdi. Onun cep telefonu irtibatları epey iş görürdü.</p>

    <p class="normalnesil">Çaydan sonra kalktılar. Odaya çıkmak üzere yürüdüler.</p>

    <p class="normalnesil">Hüseyin zoraki gülerek:</p>

    <p class="normalnesil">– Sana sakal yakışmış, dedi.</p>

    <p class="normalnesil">– Aylarca aç kalan adama her şey yakışır.</p>

    <p class="normalnesil">Yüzlerde acı birer gülümseme dalgası dolaştı. Merdivene doğru yürüdüler.</p>
  </div>
</body>
</html>
