<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>CehennemVadisiEKitap-19</title>
  <link href="../Styles/CehennemVa_idstyles.css" rel="stylesheet" type="text/css" />
  <link href="../Styles/idefixnesil.css" rel="stylesheet" type="text/css" />
</head>

<body id="CehennemVadisiEKitap" xml:lang="tr-TR">
  <div>
    <h1 class="baslik" id="toc_marker-20"><span class="ideitalik">17. BÖLÜM<br /></span>Sırlar Çözülüyor...</h1>

    <p class="normalnesililk">MÜFETTİŞ VE HÜSEYİN, Şemdin Kök’ü sorguya aldılar. Önlerinde telefon kayıtları vardı. İlker Bey, Oğuz Bey, Elizabet Mora, Ziya Kanat, Katarina, Abdülkadir Aygan, Cemil Işık, Ali Ozansoy, Veysel Ateş ve bir dizi numara...</p>

    <p class="normalnesil">Hüseyin öfke köpürüyordu. Bütün gece uyuyamamıştı. Ellerindeki yaralar gece boyu sızım sızım sızlamıştı. Ayak bileklerini ip morartmıştı. Üşüttüğü için sol kolu, beli ve kasığı fena ağrıyordu. Elizabet’ten ayrıldığı için morali hayli bozuktu. Yok yere köprüleri atmışlardı. Acısını, kendisine acı çektirenlerden çıkaracaktı.</p>

    <p class="normalnesil">Şemdin Kök’ün elleri ve gözleri bağlıydı. Sandalyeye oturtulmuştu. Teyp çalışıyordu.</p>

    <p class="normalnesil">Hüseyin kalktı. Gözlerini çözdü.</p>

    <p class="normalnesil">– Benden ne istediniz? Dün Diyarbakır’a geldim. Dinlenmeden bir cehenneme tıktınız.</p>

    <p class="normalnesil">– İntikam aldık.</p>

    <p class="normalnesil">– Neden?</p>

    <p class="normalnesil">– Begim, siz Gladio ile savaşıyorsunuz. Benle değil.</p>

    <p class="normalnesil">Müfettişte şafak attı. Bu adamı daha önce de sorgulamıştı. Bu sandalyede oturtmuş, bu odada epey bir zaman kaybetmişler ve hiçbir şey söylememişti.</p>

    <p class="normalnesil">– Seni buradan kim kurtardı?</p>

    <p class="normalnesil">– Kimse. Burada ifade alınır, savcılığa sevk edilir. Savcılık serbest bırakır.</p>

    <p class="normalnesil">Savcıyla görüşmesi gerektiğini not etti.</p>

    <p class="normalnesil">– Beni kaçırırken yanında biri daha vardı. O kimdi?</p>

    <p class="normalnesil">Yüzü buruştu. Zor bir soru idi. Zaman kazanmak için elini başına götürdü. Yaralarını yokladı. Başı zonkluyordu. Pervazın açtığı yaralar, acil serviste pansuman edilmiş ve geri getirilmişti. Gece boyu uyumamıştı. Polisler ayrı, müfettişler ayrı sorguluyordu. İkinci defa buraya düşmesi büyük şanssızlıktı. Daha önce hiçbir şey söylememe başarısı göstermişti ama bu defa işi zordu. Bir o kadar süre daha açlığa dayanamayacağını düşündü. Hem Gaffar Okkan’ın öldürülmesinden sonra polis, işi ciddi tutmaya başlamıştı. Gladio’nun adamları için şartlar zorlaşmıştı. Polisin ele geçirdiği birkaç kişi itiraflarda bulunmuştu.</p>

    <p class="normalnesil">– Gladio’nun adamı. Her seferinde yanımıza bir iki tane verilir.</p>

    <p class="normalnesil">– Kim onlar, diye sordu müfettiş.</p>

    <p class="normalnesil">– Ali Kaya.</p>

    <p class="normalnesil">– Kod adı.</p>

    <p class="normalnesil">– Heval.</p>

    <p class="normalnesil">– Nerde şimdi?</p>

    <p class="normalnesil">– Elinizde olmalı. Otel operasyonlarında yakalanmış olmalı.</p>

    <p class="normalnesil">– Beni niye öldürmediniz?</p>

    <p class="normalnesil">– Adam öldürmek kolay mı? Gaffar Okkan öldürüldü. Kıyamet koptu.</p>

    <p class="normalnesil">– Kim öldürdü?</p>

    <p class="normalnesil">– Abdülkadir Aygan’a sorun. İtirafçı. Kod adı Aziz Turan.</p>

    <p class="normalnesil">Müfettiş not aldı. Görüşülmesi gerekenlerin listesi kabarıyordu.</p>

    <p class="normalnesil">– Mehmet Fidancı’yı tanıyor musun?</p>

    <p class="normalnesil">– Abdülkadir’in tanıması lazım.</p>

    <p class="normalnesil">– Veysel Ateş?</p>

    <p class="normalnesil">Evet, anlamında başını salladı.</p>

    <p class="normalnesil">– Hasan Sarıağaç’ı?</p>

    <p class="normalnesil">– Abdülkadir tanır.</p>

    <p class="normalnesil">– Ziya Kanat?</p>

    <p class="normalnesil">Başını sallamakla yetindi. Sancıları artmıştı, yüzü buruştu. Vücudu titremeye başladı. Oldukça bitkin görünüyordu. Uykusuzluktan gözleri kapanmak üzereydi.</p>

    <p class="normalnesil">– Benim silahı ne yaptın?</p>

    <p class="normalnesil">– Mutfakta, çöp bidonun içinde. Naylona sarılı.</p>

    <p class="normalnesil">Hüseyin soluk aldı. Demek tabancasına kavuşmak kolay olacaktı. Hemen bir not yazıp polislere gönderdi. Silahın getirilmesini istedi. Sonra tekrar adama döndü.</p>

    <p class="normalnesil">– Amerika, Irak’a girecek mi?</p>

    <p class="normalnesil">– Girmeyecekse burayı bu kadar neden karıştırıyor? Destabilize ediyor ki kendisine karşı koyacak siyasi bir irade bulunmasın.</p>

    <p class="normalnesil">Başı yana yıkıldı, vücut sandalyeden yana kaydı. Hüseyin kurtarmak için hamle yaptı fakat Şemdin yere düştü. Başını duvara çarpmıştı. Hüseyin onu bir hamlede doğrulttu lakin vücut başı taşımıyor, oturamıyordu. Hüseyin, bir an rol yaptığını düşündü. Yere oturttu. Tekrar yere yıkıldı. Soruşturmaya nokta koydular.</p>

    <p class="normalnesil">Müfettiş, odadan çıkarken görevli polise döndü:</p>

    <p class="normalnesil">– Su verin. Biraz dinlensin.</p>

    <p class="ortayazi">* * *</p>

    <p class="normalnesililk">Müfettiş ve Hüseyin, vakit kaybetmeden savcıya gittiler. İkisi de silahlarını bellerine takmışlardı. Müfettiş tıraş olmuş, takım elbise giyinmiş, şık bir paltoya bürünmüştü. Hüseyin spor giyimliydi. Kot pantolon, gömlek üzerine kazak, deri mont ceket...</p>

    <p class="normalnesil">Öğle arasından önce savcıyla görüşeceklerdi. Yeni emniyet müdürü Atilla Bey, işin üzerine ciddiyetle gidiyordu. Kendilerine bir araba tahsis etmiş, iki eleman vermişti.</p>

    <p class="normalnesil">Adliye binasına geldiler. Savcıdan randevu almışlardı. İşler yoğundu fakat iki duruşma arasında kısa süre görüşecekti. Kapıdan girişte dâhilî telefondan aradılar. Odasında bekliyordu.</p>

    <p class="normalnesil">Koridorda yürüdüler. Savcı kapıdaydı. Onları odaya buyur etti. Acele işi varmış gibi davranıyordu. Kolonya tuttu. Masasının başına geçti. Müfettiş kendisini tanıttı. Konuyu özetledi.</p>

    <p class="normalnesil">– Şemdin Kök, kod adı Şehmus. Daha önce tutuklandı, silah kullandığı, Hüseyin’e ve bana ateş ettiği, araba bombalama olayının faili olduğu tespit edildi. Silahının balistik muayenesi yapıldı. Ateş ettiği doğrulandı. Bu adam, savcılık tarafından serbest bırakılmış. Adam, çıkar çıkmaz kaldığı yerden devam etmiş. Beni kaçırdı, Hüseyin’i kaçırdı... Silah kullanan adam, nasıl serbest bırakıldı? Derdimiz bu.</p>

    <p class="normalnesil">Savcı telaşlandı. Masasındaki dosyaları düzene koyar gibi yaptı. Masanın kenarına aldı. Gözlerini kaçırıyordu.</p>

    <p class="normalnesil">– Valla, her olayı hatırlamak mümkün değil. O zatı hatırlamadım.</p>

    <p class="normalnesil">– Dosya numarası 26.734. Bu adamlar serbest bırakılmasaydı Gaffar sağ olacaktı.</p>

    <p class="normalnesil">– Alayım numarayı.</p>

    <p class="normalnesil">Numarayı not etti. Eli titriyor gibiydi. Alnında boncuk boncuk terler oluştu. Savcıyı sıkıntı basmıştı.</p>

    <p class="normalnesil">– Neticeyi emniyete ileteyim.</p>

    <p class="normalnesil">– Mağdur biziz, bize söyleyin.</p>

    <p class="normalnesil">Hüseyin sinirlenmişti. Ellerinin yaraları sızlıyor, ayak bilekleri acıyordu.</p>

    <p class="normalnesil">– Devlet, kendi polis müfettişini, istihbarat elemanını koruyamıyor, üstüne üstlük eylem yapanları salıveriyor.</p>

    <p class="normalnesil">Savcı dosyaları alt üst etti. Çekmecesini açıp kapadı.</p>

    <p class="normalnesil">– Şimdi bu işler biraz gizli işler. Riskli işler...</p>

    <p class="normalnesil">Hüseyin yara bantları ile sarılı ellerini uzattı.</p>

    <p class="normalnesil">– Bakın, dedi. Riskleri görüyorsunuz. Beni kaçırdılar ve bir hücreye tıktılar. Bu beyefendi yedi aydır elleri ayakları bağlı, hücre evinde işkence gördü. Riskleri biliyoruz. Gaffar Okkan, o yiğit adam öldürüldü.</p>

    <p class="normalnesil">– Haklısınız şey... İşte bunun için. Bize not geliyor. İstihbarat elemanı, deniyor.</p>

    <p class="normalnesil">– Hukuki deliller hiçe sayılıyor, öyle mi?</p>

    <p class="normalnesil">– Valla devletin âli menfaatleri için...</p>

    <p class="normalnesil">– Devletin âli menfaatleri için emniyet müdürleri öldürülüyor, suçluları araştıran müfettişleri kaçırılıyor, onları kurşunlayan katiller serbest bırakılıyor. Çok tuhaf... Tuhaftan öte çok ayıp.</p>

    <p class="normalnesil">Savcı, aradığı şeyden vazgeçti. Hüseyin’e baktı. Yutkundu. Bir şey söylemek istiyordu fakat vazgeçti. Kendini tutuyordu.</p>

    <p class="normalnesil">– Abdülkadir Aygan’ı tanıyor musunuz?</p>

    <p class="normalnesil">– Olabilir, itirafçıydı galiba.</p>

    <p class="normalnesil">– Gaffar Okkan suikastına karışmış bir adam.</p>

    <p class="normalnesil">– Galiba onunla ilgili de şey gelmişti. Bilgi notu...</p>

    <p class="normalnesil">Hüseyin sesini yükseltti.</p>

    <p class="normalnesil">– Bu bilgi notları hep katiller için mi gelir? O zaman cinayetleri azmettirenler ve bilgi notu yazanlar aynı!</p>

    <p class="normalnesil">– Valla, bunu ben söyleyemem. Riskli işler... Sonuçta devlet memuruyuz.</p>

    <p class="normalnesil">– Biz Patagonya Cumhuriyeti müfettişi miyiz?</p>

    <p class="normalnesil">– De... Sistemi bilmeniz lazım.</p>

    <p class="normalnesil">– Katilleri, koruyanları, kollayanları ve onları azmettirenleri de bilmemiz lazım. Yoksa ülkede kaos devam eder.</p>

    <p class="normalnesil">– Bu noktada size katılıyorum.</p>

    <p class="normalnesil">– O zaman yardım etmelisiniz. Bilgi notu kimden geldi?</p>

    <p class="normalnesil">– Bunu söyleyemem.</p>

    <p class="normalnesil">– Dosyada var mı?</p>

    <p class="normalnesil">– Dosyaya konmaz. Şey... Vaktimin sınırlı olduğunu söylemiştim. Duruşmaya girmem lazım. Beni mazur görün.</p>

    <p class="normalnesil">Hüseyin sinirlendi, elini yumruk yapıp masaya vurdu:</p>

    <p class="normalnesil">– Bizi atlatıyorsunuz.</p>

    <p class="normalnesil">Müfettiş yumuşak bir ses tonuyla:</p>

    <p class="normalnesil">– Sizi tekrar rahatsız edelim. Ne zaman olur?</p>

    <p class="normalnesil">Savcı sıkışmış görünüyordu. Ben size haber veririm, dedi. Eline bir dosya alıp odadan çıkmaya hazırlandı. Misafirlere nazik görünmeye çalışarak:</p>

    <p class="normalnesil">– Şimdi bir şey söyleyemem, sekreterliğe telefon bırakın, uygun zamanda sizi ararım.</p>

    <p class="normalnesil">Müfettiş, kendi kendine söylenir gibi:</p>

    <p class="normalnesil">– Kaosun bitmesi için katiller, adliyede korunmamalı. Katiller içeri tıkılmalı.</p>

    <p class="normalnesil">Odadan üçü birlikte çıktılar.</p>

    <p class="normalnesil">Savcı heyecanla atıldı:</p>

    <p class="normalnesil">– Ben öyle bir şey söylemedim.</p>

    <p class="normalnesil">– Söylemediniz de söyledikleriniz aynı kapıya çıkar.</p>

    <p class="normalnesil">Savcı, başını iki yana salladı.</p>

    <p class="normalnesil">– Siz benim başımı belâya sokacaksınız. Bana müsaade.</p>

    <p class="normalnesil">Elini salladı, salona doğru yürüdü.</p>

    <p class="ortayazi">* * *</p>

    <p class="normalnesililk">Savcının söylediklerini emniyet müdürüyle paylaştılar. Emniyet, telefon numaralarını arıyor, tespit ettiği adreslere sürekli operasyon yapıyordu. Abdülkadir Aygan, bir itirafçı ve JİTEM elemanıydı. Kendisine ulaşılamıyordu. Ziya Kanat ve Veysel Ateş bulunamamıştı. Ali Kaya’nın yerini tespit etmeye çalışıyorlardı.</p>

    <p class="normalnesililk">– Vahap Kaya kilit isim, sorguya almak istiyoruz.</p>

    <p class="normalnesil">– Onunla ben görüşeyim. Yarın Zahide gelecek. Ben aşiretin eniştesiyim.</p>

    <p class="normalnesil">– Hay hay...</p>

    <p class="normalnesil">– Olaylar geliştikçe size bilgi vereceğiz.</p>

    <p class="normalnesil">– Şimdilik bize müsaade.</p>

    <p class="normalnesil">Hüseyin ve müfettiş yorgun ve bitkindiler. Polis evine gidip dinlenmek istiyorlardı. Emniyetin arabası onları polis evine götürdü. Sonra da odalarına çekildiler. Akşama kadar uyuyacaklardı.</p>

    <p class="normalnesil">Akşam yemeğini beraber yediler. Müfettiş, yedi ayın hikâyesini anlattı. Cehennem gibi günler yaşamıştı. Kaçırdıkları gün, o odadaki dolaba tıkmışlardı. Günde bir bardak su, iki günde bir yarım ekmek veriyorlardı. Bazı günler hiç uğramadıkları da oluyordu. Yüzü maskeli bir adam, iki-üç günde bir tuvalet ihtiyacı için dolaptan çıkarırdı. Namaz kılmak için izin istemişse de duymazdan gelinmişti. Tuvalete de elleri önden bağlı götürmüşlerdi. Ayları, günleri, vakti bilmesi mümkün değildi.</p>

    <p class="normalnesil">Hüseyin ağzı açık dinliyor, müfettişin anlattıklarını anlamakta zorlanıyordu.</p>

    <p class="normalnesil">– Dolaba neden tıktılar? Odanın penceresinden de bir yer görünmüyor.</p>

    <p class="normalnesil">– Günlerce bir şey konuşmamak, bir ses duymamak, adam yüzü görmemek ne büyük işkence, düşünebiliyor musun? Bana ekmek veya su getiren adama bir şey sorarsam dolaba tıkıyorlardı.</p>

    <p class="normalnesil">– Oda kapısı?</p>

    <p class="normalnesil">– Onu her zaman kilitlerler. Hep senin yolunu gözledim. Bir gün gelir, beni bulursun diye. Gece gündüz dua ettim.</p>

    <p class="normalnesil">– Gaffar Okkan suikastından haberin var mı?</p>

    <p class="normalnesil">– Dün duydum. Yiğit adamdı, Allah rahmet eylesin.</p>

    <p class="normalnesil">Masada sessizlik oldu. Dudakları kıpırdadı. İkisi de dua okudular.</p>

    <p class="normalnesil">Ertesi gün 9.30’da Zahide geliyordu. Müfettiş, onu havaalanında karşılayacaktı. Aylardır görüşmüyorlardı. Hüseyin, iyice her şeyden şüphe etmeye başladı.</p>

    <p class="normalnesil">– Beraber gidelim, dedi. Birbirimizi koruyalım. Hatta koruma alalım. Ali ve Yakup, yaman çocuklar. Etrafımız lânetliler tarafından kuşatılmış durumda. Attığımız her adım takip ediliyor.</p>

    <p class="normalnesil">– Ben rica edecektim. Zahide’yi alıp Vahap Kaya’nın evine gidelim.</p>

    <p class="normalnesil">– O uğursuz sokağa, o uğursuz eve... Adamla konuşalım, gerekirse emniyette sorgularız.</p>

    <p class="normalnesil">– Zahide geliyor. Akrabası.</p>

    <p class="normalnesil">– Çete akraba filân tanımaz.</p>

    <p class="normalnesil">Yemekten sonra odalarına çıktılar. Hüseyin, bir ara gidip internete girdi.</p>

    <p class="normalnesil">Albaydan mail vardı:</p>

    <p class="normalnesil">“<span class="ideitalik">İki gün içinde muhakkak Ankara’da ol! Ümit ediyorum, sesim kulağına geliyordur.</span>”</p>

    <p class="normalnesil">Hiç bu kadar sert talimat aldığını hatırlamıyordu. Önemli olmalıydı. Ankara’dan nefret ediyordu. Orada ne çok acılar yaşamıştı. Gamze’yi orada kurban vermişti.</p>

    <p class="normalnesil">İkinci mail Elizabet’ten idi. “<span class="ideitalik">Seni özledim.</span>” Yazıyordu. “<span class="ideitalik">Ben de seni, Şeho’ya verdiğin talimat için teşekkürler</span>...” diye cevap gönderdi. Öteki mailler, ilan, reklam vs. idi.</p>

    <p class="normalnesil">Bilgisayardan çıktı. Albayın daveti önemliydi ve mutlaka müfettişe iletmeliydi.</p>

    <p class="normalnesil">Odaya geldi.</p>

    <p class="normalnesil">Müfettiş, televizyon kanallarında haber kovalıyordu.</p>

    <p class="normalnesil">– Ankara’ya çağrılıyoruz. Hem de derhal, komutuyla.</p>

    <p class="normalnesil">– Kim?</p>

    <p class="normalnesil">– Yener Albay.</p>

    <p class="normalnesil">– Rasim’den henüz bir haber yok. Bizi bu cehenneme attı.</p>

    <p class="normalnesil">– Beraber olacağız, sanırım.</p>

    <p class="normalnesil">– Haydi hayırlısı. Yarın buradaki görüşmeleri bitirelim.</p>

    <p class="normalnesil">Müfettiş, haber kovalamaya devam etti. Bir haber dikkatini çekti.</p>

    <p class="normalnesil">– İçişleri bakanı gidici. Yolsuzlukların arkasında Tapınak Şövalyeleri var, demiş. Onlara çarpan çarpılır.</p>

    <p class="normalnesil">– Mesut Yılmaz da o ekipten.</p>

    <p class="normalnesil">– O sebeple gidici. Bu kadar banka battı. Sorumlusu yok. Egebank, Yaşarbank, Yurtbank, Esbank, Türkbank, Bank Kapital, İnterbank... Her gün bir yenisi ekleniyor. Ekonomik kriz var, kurt dumanlı havayı sever. Başbakan dürüstlükten söz ediyor, yolsuzluklar almış başını gidiyor.</p>

    <p class="normalnesil">– Tantan giderse elimiz zayıflar.</p>

    <p class="normalnesil">– Öyle.</p>

    <p class="normalnesil">Hüseyin, masadaki gazeteyi karıştırmaya başladı. Bir köşe yazısı dikkatini çekti. Gladio iş başında, yazıyordu. Başını kaldırdı. Müfettiş kanallarda geziyordu.</p>

    <p class="normalnesil">– Gladio’nun masonlarla bağlantısı vardı, değil mi? Savcı Di Petro, böyle bir bağlantıyı bulmuştu.</p>

    <p class="normalnesil">– Tapınak Şövalyeleri ve mafya. Ayrılmaz ikizler. Unutma, asıl şef CIA’dir.</p>

    <p class="normalnesil">– Gladio’nun bizdeki karşılığı tam olarak ne şimdi? JİTEM mi, Özel Harp Dairesi mi? Kontrgerilla mı? Kafam karışık. Millî Güvenlik Kurulu Eski Genel Sekreteri Teoman Koman, JİTEM diye bir şey yok, demiş.</p>

    <p class="normalnesil">– Var mı diyecekti?</p>

    <p class="normalnesil">– Gladio ne iş yapar sence?</p>

    <p class="normalnesil">– Her türlü terör eylemi. Adam öldürme, bombalama, silahlı soygunculuk, işkence, kötürüm haline getirme, adam kaçırmak suretiyle tedhiş, olayları tahrik, misilleme ve rehinelerin alıkonması, kundakçılık, sabotaj, propaganda ve yalan haber yayma, zorbalık, şantaj yoluyla psikolojik savaş yürütür. Kurulduğu zaman adı; Kara Kuvvetleri Sahra Talimnamesi– Gayrinizami Kuvvetlere Karşı Harekat idi. Emekli Yarbay Talat Turhan, <span class="ideitalik">Özel Savaş Terör ve Kontrgerilla</span> isimli kitabında, yeni adı Özel Harp Dairesi oldu, der. Bunları biliyorsun herhalde.</p>

    <p class="normalnesil">– Gladio, CIA ile iş birliği yapar ve uyum içinde çalışır. Bunlar da sizin bilginiz...</p>

    <p class="normalnesil">– Tapınak Şövalyeleri’nin bizdeki adı, masonluk. Tantan sabaha kalmaz, gider.</p>

    <p class="normalnesil">– İyi adam idi.</p>

    <p class="normalnesil">– Öyle.</p>

    <p class="normalnesil">– Yener Albay acele çağırıyor.</p>

    <p class="normalnesil">– Ankara’yı özledim. Yarın akşam uçağıyla dönelim.</p>

    <p class="normalnesil">Hüseyin’in canı sıkıldı. Orayı hiç sevmiyordu. Burada kalmak da anlamlı değildi. Okkan’dan sonra şehir, sanki ruhunu kaybetmişti. Elizabet’e dönmeyi çok istiyordu fakat çağırmazsa gidemezdi. İçinden, keşke Diyarbakır’da yaptığı gibi gelip beni alsa, diyordu. İçi özlemle hasretle kavruluyordu. Yüreğinde çıkan yangını, ancak onun sevgisi söndürebilirdi çünkü yangının sebebi oydu.</p>

    <p class="normalnesil">Tekrar gazete makalesine döndü. Daha sonra Eymür’ün <span class="ideitalik">Analiz</span>’ine takılacaktı.</p>

    <p class="ortayazi">* * *</p>

    <p class="normalnesililk">Ertesi gün müfettişle Zahide’nin sevinci görülmeye değerdi. Dakikalarca birbirlerine sarıldılar. Hüseyin o dakika Elizabet’i daha çok özlediğini hissetti. Bir mail daha atmışsa hemen cevap vermeli ve bir fırsatını bulup uçmalıydı. Anlamsız bir hassasiyet göstermişti kadın. Annesini, babasını ve kız kardeşini kaybetmişti. Hüseyin bu acıyı anlıyordu. Renate’nin uzun ameliyatlardan sonra hayatını kaybetmesi, ona daha çok acılar yaşatmıştı. Bir özür, bir çiçek bu problemi çözebilirdi.</p>

    <p class="normalnesil">Hava alanından doğruca Vahap Kaya’nın evine gittiler. Hüseyin, Ali ve Yakup’la beraberdi. Müfettişi hanımıyla baş başa bırakmışlardı.</p>

    <p class="normalnesil">Dar sokağın başına gelince Hüseyin, etrafı gözden geçirdi. Arabadan inmeden silahını yokladı. Arkadan gelen arabalara baktı. Sokağa tekrar baktı. Gözü müfettişe ilişti. O da aynı dikkatle çevreyi süzüyordu.</p>

    <p class="normalnesil">Taş yolda yürüdüler. Bir pazar günüydü ve Vahap Bey evdeydi. Zahide, geleceğini telefonla bildirmişti, bekliyorlardı.</p>

    <p class="normalnesil">Hüseyin, müfettiş ve Zahide’yle birlikte eve girdi. Ali ve Yakup Beyler, çevreyi kontrol edeceklerdi. Hüseyin ikisinin de telefonunu almıştı. Haberleşeceklerdi. Zahide, gelinlerinden ve torunlardan selam getirmişti. Okula giden çocuklara birer kazak, eve de çikolata ve kolonya almıştı.</p>

    <p class="normalnesil">– Zahmet etmişsin gurban dedi, evin hanımı.</p>

    <p class="normalnesil">Vahap Bey, memnun olmuştu. Tebessüm ederek:</p>

    <p class="normalnesil">– Bizi mahcup ettin, gerekmezdi. Çok çok sağ ol kızım.</p>

    <p class="normalnesil">Hemen kahvaltı hazırladılar. Yer sofrası kuruldu. Birlikte oturdular.</p>

    <p class="normalnesil">Vahap Bey, müfettişe takıldı:</p>

    <p class="normalnesil">– Çok zayıflamışsınız begim, dedi. Rejim yaptınız herhalde.</p>

    <p class="normalnesil">– Mecburi rejim yaptırdılar, senin adamlar...</p>

    <p class="normalnesil">– Sahi siz birden ortadan kayboldunuz. Nerelere gittiniz?</p>

    <p class="normalnesil">– Senin adamlar kaçırdı beni.</p>

    <p class="normalnesil">– Benim adamlar kim ya? Allah Allah!</p>

    <p class="normalnesil">– Senin oğlanın arkadaşı Şemdin.</p>

    <p class="normalnesil">– Ne zaman?</p>

    <p class="normalnesil">Zahide söze girdi:</p>

    <p class="normalnesil">– Buradan gideli onu arıyoruz Vahap Amca. Haberin yokmuş gibi konuşma. Sana kaç defa söyledim.</p>

    <p class="normalnesil">– Görüştürene çok şükür. Nasıl serbest bıraktılar? Jandarma mı sizi kurtardı?</p>

    <p class="normalnesil">– Evet, dedi Hüseyin. Ben rica ettim.</p>

    <p class="normalnesil">– Eyi etmişsin gurban.</p>

    <p class="normalnesil">– Yedi aydır onların elindeydi, dedi Zahide. Hüseyin olmasa yanmıştık. Sen kim olduklarını bilirsin.</p>

    <p class="normalnesil">Vahap, eline aldığı ekmeği bıraktı. Doğruldu. İç çekti. Yüzü alt üst olmuştu. İki dizi üstüne oturdu. Bir haftalık, beyazı siyahından fazla sakalını kaşıdı. Elini dizine vurdu:</p>

    <p class="normalnesil">– Size anlatayım, dedi. Bu anlattıklarım, buradan bir yere giderse vallahi de billahi de beni mahvederler, kaybederler. Alın işte size yemin. Bu adamlar, benim oğlumu öldürdü. Beni de günlerce hücre evine tıkıp aç bıraktılar. Bizim elemanımız olmazsan, bize haber getirmezsen seni yok ederiz, dediler. Aç, susuz bıraktılar. Öldüreceklerdi. Mecbur kaldım, boyun eğdim. Her gün Dağkapı surlarının önünde meyve satırem, onlara haber götürürem. Oteli gözlerem. Girip çıkanları haber verirem. Mehmet, kardeşlerinin şehre gelip gittiğini haber vermedi, onu temizlediler. Size sorayım. Bir gece sizin oğlunuz evinize gelse siz haber verir misiniz? Oğlunuzu ihbar eder misiniz? Kardeşinizi ihbar eder misiniz? Ben ne yapayım begim? İki ateş arasında kalmışam. Ne yana dönsem yanarım. He söyleyin şimdi, ben ne yapam? Gurbanınız olam, ha söyleyin şimdi!..</p>

    <p class="normalnesil">Adamın sesi titriyordu. Hüseyin yüzüne baktı. Gözyaşlarıyla ıslanmıştı.</p>

    <p class="normalnesil">İçi burkuldu. Ne diyeceğini bilemedi. Adam hakikaten iki ateş arasında mı kalmıştı, rol mü yapıyordu? Kestiremedi.</p>

    <p class="normalnesil">Sorulan herkesi tanıyordu ama olayların içinde yana kavrula feleğin çemberinden geçmişti. Her şeyi yuvarlak söyleyerek suya sabuna dokunmadan işin içinden çıkmayı öğrenmişti. Yemin, gözyaşı, acındırma, sızlanma... En iyi göz boyama metotları...</p>

    <p class="normalnesil">Müfettiş son bir hamle yaptı:</p>

    <p class="normalnesil">– Biz sana iyilik yapıyoruz, torunlarına bakıyoruz, okutuyoruz. Sen ser verip sır vermiyorsun. Canımıza kasteden adamları koruyorsun.</p>

    <p class="normalnesil">Adam elini dizine vurdu. Bir süre sustu. Sonra aniden karar vermiş gibi başını kaldırdı.</p>

    <p class="normalnesil">– Vallah begim, bu işin içinde JİTEM var. Bir şey söylersem beni öldürürler. Abdülkadir Aygen’i bulun. O her şeyi daha iyi bilir.</p>

    <p class="normalnesil">Müfettiş, cık cık çekti, başını iki yana salladı.</p>

    <p class="normalnesil">– Eh, sen bilirsin. O kadarını herkes biliyor.</p>

    <p class="normalnesil">Kahvaltıdan sonra Hüseyin izin istedi. Müfettişle birlikte kalktılar.</p>

    <p class="normalnesil">Zahide, her ihtimale karşı cep telefonunu açık tutacaktı.</p>
  </div>
</body>
</html>
