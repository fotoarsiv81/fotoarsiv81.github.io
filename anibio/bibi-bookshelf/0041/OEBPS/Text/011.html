<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>6</title>
</head>

<body>
  <h1 class="h11" id="sigil_toc_id_9">6</h1>

  <p class="p5">Ertesi gün Bayan Hubbard'ın canı çok sıkıldı. Sabah uykudan uyandığı zaman içi bir hayli rahattı. Son olayların neden olduğu o korkunç şüphe yüreğini kemirmiyordu artık. Bu iş, Bayan Hubbard'ın hiç dayanamadığı o modern ve gülünç bir şekilde hareket eden, budala bir kızın başının altından çıkmıştı. Artık bundan sonra yurda sakin bir hava egemen olacaktı.</p>

  <p class="p5">Böylece memnun ve güven dolu bir tavırla kahvaltıya inen Bayan Hubbard, yeni kavuştuğu rahatlığın tehlikede olduğunu fark etti. Nedense gençler aksilik etmek için o sabahı seçmişlerdi.</p>

  <p class="p5">Elizabeth'in kâğıtlarına yapılan. "Sabotaj"ı duyan Bay Chandra Lal, birden heyecanlanmıştı. "Baskı! Yerlilere baskı yapmak istiyorlar! Horgörü ve önyargılı ırk ayrımı! işte bunun en güzel örneği."</p>

  <p class="p5">Bayan Hubbard sert bir sesle, "Bay Chandra Lal," diye çıkıştı. "Böyle bir şey söylemeye hakkın yok. Bu işi kimin yaptığını... nedenini bilmiyoruz."</p>

  <p class="p5">Jean Tomlinson atıldı. "Ama ben Celia'nın sana gelip suçunu açıkladığını sanıyordum. Bence çok güzel bir davranış bu. Hepimiz ona dostluk göstermeliyiz."</p>

  <p class="p5">Valerie Hobhouse hiddetle, "Her zaman ukalalık etmen şart mı, Jean?" dedi. "Çok kabasın."</p>

  <p class="p5">Nigel titredi. "'Suçunu açıkladı' ha? Lafa bak lafa!"</p>

  <p class="p5">"Beğenmedin mi? Bu sözü Oxford grubu da kullanıyor... "</p>

  <p class="p5">"Aman Tanrım! Kahvaltıda Oxford grubu çekilir mi?"</p>

  <p class="p5">"Ne oluyor? O eşyaları Celia mı yürütmüş? Kahvaltıya bu yüzden mi inmedi?"</p>

  <p class="p5">Akimbombo, "Anlayamadım... "&nbsp;diye mırıldandı. Durumu ona anlatan olmadı. Herkes kendi düşüncesini söylemeye çalışıyordu.</p>

  <p class="p5">Len Bateson devam etti. "Zavallı. Para sıkıntısı mı çekiyormuş?"</p>

  <p class="p5">Sally ağır ağır, "Biliyor musunuz, buna şaşmadım," dedi. "Çünkü ben... "</p>

  <p class="p5">"Yani kâğıtlarıma mürekkebi döken Celia mı?" Elizabeth Johnston çok şaşırmıştı. "İşte bu inanılacak gibi değil. Hayret... "</p>

  <p class="p5">Bayan Hubbard hemen, "Kâğıtlara mürekkep döken Celia değil," diye cevap verdi. "Artık bu konuyu kapasanız çok iyi olur. Daha sonra size anlatacaktım. Ama... "</p>

  <p class="p5">Valerie atıldı. "Dün gece Jean kapıda durmuş, sizi dinliyordu."</p>

  <p class="p5">"Dinlemiyordum. Koridordan geçerken... "</p>

  <p class="p5">Nigel, Elizabeth'e baktı. "Haydi, Bess, mürekkebi kimin döktüğünü biliyorsun... Bu işi ben yaptım tabii. Ne kötü adamım değil mi?"</p>

  <p class="p5">"O böyle bir şey yapmadı! Özellikle öyle söylüyor! Nigel, neden bu kadar aptalsın bilmem ki?"</p>

  <p class="p5">"Ben büyük bir yüce gönüllülük gösteriyor ve seni korumaya çalışıyorum, Patricia. Dün sabah mürekkebimi ödünç alan kim? Sen."</p>

  <p class="p5">Akimbombo, "Anlayamadım," diye yineledi.</p>

  <p class="p5">Sally ona döndü. "Anlaman gerekmez. Ben senin yerinde olsaydım, bu işe hiç karışmazdım."</p>

  <p class="p5">Chandra Lal ayağa kalktı. "Mau Mau'nun nedenini. Mısır'ın, Süveyş kanalı sorununa neden kızdığını soruyor musun?"</p>

  <p class="p5">Nigel fincanını öfkeyle tabağa bıraktı. "Aman of. Önce Oxford grubu, şimdi de siyaset! Hem de kahvaltıda. Ben gidiyorum." Sandalyesini gürültüyle geriye iterek odadan çıktı.</p>

  <p class="p5">Patricia peşinden koştu. "Buz gibi bir rüzgâr esiyor. Paltonu al."</p>

  <p class="p5">Valerie alay etti. "Git git gıdak. Git git gıdak. Yakında tüylenip tavuk gibi kanat çırpacak."</p>

  <p class="p5">Genevieve'in İngilizcesi bu hızlı konuşmayı anlayacak kadar iyi değildi. Onun için Rene söylenenleri ona çabucak çeviriyordu. Kız durumu anlar anlamaz, Fransızca bağırmaya başladı.</p>

  <p class="p5">Colin ta başından beri sesini duyurmaya çalışıyordu. Ama genç adamın bilgiçlik taslayan sözleri gürültüden boğulup gitmişti. Colin birden o kendini beğenmiş tavırlarını bırakarak yumruğunu olanca şiddetiyle masaya indirdi. Marmelat kavanozu yere yuvarlanarak kırıldı. "Lütfen susar ve beni dinler misiniz? Bu kadar acımasız ve cahil olduğunuzu bilmiyordum. Psikolojiden biraz olsun anlayanınız yok mu? Celia suçlu değil... Zavallı müthiş bir ruhi bunalım geçirdi. Herkesin ona büyük bir özen ve şefkat göstermesi gerekir. Yoksa bütün ömrü boyunca dengesi bozuk biri olarak kalır. Sizi uyarıyorum. Ona karşı dikkatle davranın."</p>

  <p class="p5">Jean ukalaca bir tavırla, "Evet," diye cevap verdi. "Ben de ona şefkat ve anlayışla davranılmasına taraftarım ama... böyle bir şeye göz yummamak da gerekir. Öyle değil mi? Sonuçta hırsızlık bu."</p>

  <p class="p5">Colin, "Hırsızlık ha? Bu hırsızlık değil! Ah... hepinizden de bıktım," diye söylendi.</p>

  <p class="p5">Valerie ona bakarak güldü. "Bu ilginç bir olay değil mi, Colin?"</p>

  <p class="p5">"Eğer insan kafasının nasıl çalıştığı seni ilgilendiriyorsa, o zaman gerçekten öyle."</p>

  <p class="p5">Jean, "Tabii Celia benim bir şeyimi almadı ama... "&nbsp;diye başladı. "Bence... "</p>

  <p class="p5">Colin kaşlarını çatarak ona döndü. "Evet, senin bir şeyini almadı. Bunun ne anlama geldiğini bilseydin, o kadar memnun olmazdın."</p>

  <p class="p5">"Ya? Ben... "</p>

  <p class="p5">Len Bateson bağırdı. "Haydi, Jean. Dırdırı bırak artık. Ben geç kaldım. Sen de öyle." Birlikte çıktılar. Len omzunun üzerinden, "Celia'ya üzülmemesini söyle," diye seslendi.</p>

  <p class="p5">Chandra Lal başını salladı. "Resmi bir şikâyette bulunacağım. Çok çalıştığım için gözlerim yanıyor. Asitboriğimi çaldılar. Gözlerime banyo yapamıyorum."</p>

  <p class="p5">Bayan Hubbard kesin bir tavırla, "Sen de geç kalacaksın, Chandra Lal," dedi.</p>

  <p class="p5">Chandra Lal sıkıntılı bir tavırla, "Bizim profesör zamanında gelmiyor," diye mırıldanarak kapıya doğru gitti. "Üstelik çok aksi ve mantıksız bir adam. Kendisine ilginç sorular sorduğum zaman... "</p>

  <p class="p5">Genevieve, Bayan Hubbard'a baktı. "Mais il faut qu'elle me rende, ce compact.<a id="a1"></a><a href="../Text/notes.html#a2"><span class="t4">{1}</span></a></p>

  <p class="p5">"İngilizce konuş Genevieve. Her heyecanlanışında Fransızcaya başlarsan, İngilizceyi kesinlikle öğrenemezsin. Aklıma gelmişken... Bu pazar burada yemek yedin, ama parasını vermedin."</p>

  <p class="p5">"Ah, çantam şimdi yanımda değil. Bu gece veririm. Gel, Rene. Geç kalacağız."</p>

  <p class="p5">Akimbombo yalvarır gibi etrafına baktı. "Rica ederim, anlayamadım."</p>

  <p class="p5">Sally gülümsedi. "Gel, Akimbombo. Olanları sana yolda anlatırım." Bayan Hubbard'a başıyla selam verdikten sonra şaşkın şaşkın bekleyen Akimbombo'yıı dışarı çıkardı.</p>

  <p class="p5">Bayan Hubbard derin bir nefes aldı. "Tanrım! Bu işe neden girdim, bilmem ki?"</p>

  <p class="p5">Odada yalnız Valerie kalmıştı. Genç kız dostça bir tavırla güldü. "Üzülme, ana. Bu işin açıklanması iyi oldu. Artık herkesin sinirleri bozulmaya başlamıştı."</p>

  <p class="p5">"Doğrusu çok şaştım."</p>

  <p class="p5">"Hırsızın Celia olmasına mı?"</p>

  <p class="p5">"Evet. Sen şaşmadın mı?"</p>

  <p class="p5">Valerie ifadesiz bir sesle, "Bence," diye cevap verdi. "Bu apaçık belliydi."</p>

  <p class="p5">"Başından beri öyle mi düşünüyordun?"</p>

  <p class="p5">"Bazı şeyler şüphelenmeme neden olmuştu. Her neyse, kız Colin'in ilgisini çekti."</p>

  <p class="p5">"Öyle. Ama bana hiç de doğru yapmadı gibi geliyor."</p>

  <p class="p5">Valerie bir kahkaha attı. "Hani bir şarkı vardır. 'Bir erkeği tabancayla yola getiremezsin... ' Galiba bu sorun kleptomaniyle kolayca hallediliyor. Üzülme, ana... Yalnız Celia'ya söyle, Genevieve'in pudriyerini geri versin... Yoksa rahatımız kaçacak."</p>

  <p class="p5">Bayan Hubbard içini çekti. "Nigel fincan tabağını çatlattı. Marmelat kavanozu kırıldı."</p>

  <p class="p5">"Güne iyi başladık, değil mi?" Valerie dışarı çıktı. Bayan Hubbard onun holde neşeyle, "Günaydın, Celia," dediğini duydu. "İşler yolunda. Her şeyi biliyoruz ve seni affettik. Bunu sevgili ukala Jean emretti. Colin'e gelince... O da senin adına aslan gibi kükredi durdu."</p>

  <p class="p5">Celia odaya girdi. Gözleri ağlamaktan kızarmıştı. "Ah, Bayan Hubbard."</p>

  <p class="p5">"Çok geç kaldın, Celia. Kahve soğudu. Yenecek fazla bir şey kalmadı."</p>

  <p class="p5">"Diğerleriyle karşılaşmak istemedim."</p>

  <p class="p5">"Tahmin ettim. Ama onlarla er geç karşılaşacaksın."</p>

  <p class="p5">"Evet. Biliyorum. Ama... akşama... bu işin daha... kolay olacağını düşündüm. Tabii artık burada kalacak değilim. Bu haftanın sonunda yurttan ayrılacağım."</p>

  <p class="p5">Bayan Hubbard kaşlarını çattı. "Buna gerek yok. Tabii önce biraz sıkılacaksın. Bu da normal bir şey. Ama onların hemen hepsi de kin gütmeyen, merhametli gençler. Yalnız aldıklarını iade etmeli ya da ödemelisini... "</p>

  <p class="p5">Celia heyecanla onun sözünü kesti. "Tabii, tabii. Onun için çek defterimi getirdim. Sana anlatmak istediğim şeylerden biri de buydu." Elinde bir çek defteriyle bir zarf vardı. "Belki seni bulamam diye mektup yazdım. Sana duruma ne kadar üzüldüğümü anlattım. Çeki de zarfın içine koyacaktım ama kalemimin mürekkebi bitti."</p>

  <p class="p5">"Seninle bir liste yapmamız gerekiyor."</p>

  <p class="p5">"Ben... bunu yapmaya çalıştım. Ama nasıl davranacağımı bilmiyorum. Onlara para mı vermeliyim, yoksa yeni şeyler mi satın almalıyım?"</p>

  <p class="p5">"Buna hemen cevap veremeyeceğim. Biraz düşüneyim."</p>

  <p class="p5">"En iyisi çeki sana şimdi vereyim. O zaman içim rahat eder."</p>

  <p class="p5">Bayan Hubbard az kalsın, "Sahi mi?" diyecekti. "İçinin rahat etmesi çok önemli. İşte bak ben de onu düşünüyordum!" Sonra işin böylece daha kolaylıkla halledilebileceği aklına geldi. Çocuklar para sıkıntısı çekiyorlardı zaten. Genevieve'i para sayesinde yatıştırabilirdi. Yoksa kızın Bayan Nicoletis'e gitmesi işten bile değildi. Zaten kadının mesele çıkaracağı kuşkusuzdu. Bayan Hubbard içini çekti. "Pekâlâ. Doğrusu kaç para gerektiğini bilmiyorum... "</p>

  <p class="p5">Celia heyecanla atıldı. "Sen kafanda şöyle bir hesap yap. Sonra çocuklarla konuşursun. Daha gerekiyorsa veririm. Ya da fazlaysa üstünü alırım."</p>

  <p class="p5">"Oldu." Bayan Hubbard bir sayı söyledi. Hesabı bol tutmuştu. Celia hemen razı oldu. Çabucak çek defterini açtı.</p>

  <p class="p5">"Aman, kalemimde mürekkep yok!" Öğrencilerin bazı eşyalarının durduğu rafa yaklaştı. "Burada Nigel'in o korkunç yeşil mürekkebinden başka bir şey yok. Neyse onu kullanayım bari. Nigel bana kızmaz. Bugün unutmayayım da kendime mürekkep alayım." Kalemini doldurdu. Çeki çabucak yazarak Bayan Hubbard'a verdi. Sonra saatine bir göz attı. "Ben geç kalacağım. Kahvaltı etmeden gideyim, daha iyi."</p>

  <p class="p5">"Bir şeyler yemelisin, Celia. Hiç olmazsa bir dilim ekmeğe yağ sür. Boş mideyle çalışılmaz... Evet, ne var?"</p>

  <p class="p5">İtalyan uşak Geronimo odaya girmiş, ellerini sallayıp duruyordu. Bir maymununkine benzeyen ufak, buruşuk yüzünde gülünç bir ifade vardı. "Padrona geldi. Sizi görmek istiyor... "&nbsp;Eliyle bir işaret yaparak ekledi. "Çok sinirli."</p>

  <p class="p5">"Geliyorum." Celia telaşla bir dilim ekmek keserken, Bayan Hubbard'da odadan çıktı. Bayan Nicoletis odasında bir aşağı bir yukarı yürüyordu. Hayvanat bahçesinde karnının doyurulmasını bekleyen bir kaplandan farksızdı.</p>

  <p class="p5">Bayan Hubbard'ı görür görmez, "Ne oluyor?" diye haykırdı. "Polis çağırtmışsınız. Hem de bana sormadan! Kendinizi ne sanıyorsunuz?"</p>

  <p class="p5">"Ben polis çağırtmadım."</p>

  <p class="p5">"Yalancı!"</p>

  <p class="p5">"Benimle böyle konuşamazsınız, Bayan Nicoletis."</p>

  <p class="p5">"A, tabii! Tabii konuşamam! Kabahatli olan da siz değilsiniz benim! Daima ben! Sizin yaptığınız her şey doğrudur. Bu yere, bu ciddi yurduma polis sokmak ha?"</p>

  <p class="p5">Bayan Hubbard bazı tatsız olayları hatırlamıştı. "Böyle bir şey ilk kez mi oluyor, Bayan Nicoletis? Örneğin, o ahlak dışı yollardan kazandığı paralarla geçinen Antilli öğrenci... sonra buraya sahte bir adla gelen o uygunsuz adam... Ve... "</p>

  <p class="p5">"Ah! O olayları özellikle hatırlatıyorsun ha? Buraya gelip yalanlar uyduruyorlarsa... sahte kimlikler kullanıyorlarsa... Cinayetler yüzünden polis tarafından aranıyorlarsa, kabahat bende mi? Ben o kadar ıstırap çekeyim ve bir de siz bana çatın!"</p>

  <p class="p5">"Benim öyle bir şey yaptığım yok. Sadece polisin buraya gelmesinin öyle pek görülmemiş bir şey sayılmayacağını söylemek istedim. Burada her milletten insan var. Onun için de bu kaçınılmaz bir şey... Şimdi sorun şu: Kimse polis çağırmadı. Sadece dün gece çok tanınmış bir özel dedektif yemekte benim korıuğumdu. Kriminoloji konusunda ilgi çekici bir konuşma yaptı."</p>

  <p class="p5">"Sanki onların böyle bir konuşmaya ihtiyaçları varmış gibi! Onlar her şeyi biliyor... Bu evde karışık bazı şeyler oluyor. Ve bu konuda bir tek şey yapan yok."</p>

  <p class="p5">"Ben yaptım."</p>

  <p class="p5">"Evet. O arkadaşınıza en gizli sırlarımızı anlattınız. Güvenime layık değilmişsiniz. Ne ayıp!"</p>

  <p class="p5">"Hiç de değil. Bu yurdun yönetiminden ben sorumluyum. Neyse, o sorun çözüldü artık. Gençlerden biri o sıkıcı olaylardan çoğuna neden olduğunu itiraf etti."</p>

  <p class="p5">Bayan Nicoletis haykırdı. "Ahlaksız köpek! Onu hemen def edin."</p>

  <p class="p5">"Zaten kendisi de gitmeye hazır. Verdiği zararı da ödeyecek."</p>

  <p class="p5">"Bunun ne yararı var? Bu güzel öğrenci yurdunun adı kötüye çıktıktan sonra? Artık buraya kimse gelmeyecek!" Bayan Nicoletis kanepeye oturarak hüngür hüngür ağlamaya başladı. "Kimsenin benim duygularıma aldırdığı yok! Herkes bana kötü davranıyor! Benimle ilgilenmiyorlar! Beni adam yerine koymuyorlar. Yarın ölürsem, kim aldırır?"</p>

  <p class="p5">Bayan Hubbard akıllılık edip bu soruya cevap vermeye kalkmadı. Ve usulca odadan çıktı. Maria'yla konuşmak için aşağıya inerken, Tanrı bana sabır versin, diye dua ediyordu. Aşçı Maria iyice somurtmuştu. Onun da polis sorununu düşündüğü belliydi.</p>

  <p class="p5">"Tabii beni suçlu bulacaklar! Beni ve Geronimo'yu paveroP Yabancı bir ülkenin yurttaşlarından merhamet ummak gülünç. Hayır, istediğiniz gibi risotto yapamayacağım. Çünkü yanlış cins pirinç yollamışlar. En iyisi makarna."</p>

  <p class="p5">"Daha dün gece makarna yedik."</p>

  <p class="p5">"Ne zararı var? İtalya'da biz her gün makarna yeriz. Her gün! İyi yemektir...</p>

  <p class="p5">"Ama şimdi İngiltere'desin."</p>

  <p class="p5">"Pekâlâ. Ben de yahni yaparım. İngiliz yahnisi. Bu hoşunuza gitmeyecek, ama madem istiyorsunuz pişiririm. Tatsız bir yemek! Soğanlar yağda kızaracağı yerde suda kaynatılıyor. Sonra yine uçuk renkli etler... çatlak kemikler." Maria öyle acayip bir tavırla konuşuyordu ki, Bayan Hubbard bir an aşçı kadının bir cinayeti anlattığını sandı.</p>

  <p class="p5">Hiddetle, "İstediğini pişir," diye homurdanarak mutfaktan çıktı.</p>

  <p class="p5">O akşam saat altıda Bayan Hubbard eski sakin haline kavuşmuştu. Öğrencilerin odalarına yemekten önce gelip kendisini görmelerini bildiren birer pusula bırakmıştı. Gençler bu arzusunu yerine getirince onlara Celia'nın zararı ödemek istediğini anlattı. Hepsi de bu konuda anlayış gösterdiler. Pudriyerine cömertçe değer biçildiği için iyice yumuşayan Genevieve bile neşeyle, "Neyse her şey düzelecek," diyerek güldü. Sonra da bilgiç bir tavırla, "İnsan zaman zaman böyle sinir krizleri geçirir," diye ekledi. "Celia zengin. Hırsızlık etmesi gereksiz. Hayır, hayır... Onunki sinir. Mösyö McNabb bu bakımdan haklı."</p>

  <p class="p5">Bayan Hubbard yemek zili çaldıktan sonra aşağıya inerken, Len Bateson onu bir kenara çekti. "Ben, Celia'yı holde bekleyeceğim. Onu yemek salonuna sokacağım. O zaman kızcağız kendisine kızmadığımızı anlar."</p>

  <p class="p5">"Çok iyisin, Len."</p>

  <p class="p5">"Yok, anacağım, yok."</p>

  <p class="p5">Tabaklara çorba konulurken holden Len'in gür sesi duyuldu. "Haydi gel, Celia. Hepimiz senin arkadaşınız."</p>

  <p class="p5">Nigel hemen homurdandı tabii. "Len de adeta kanatsız bir melek." Ama sonra dilini tuttu. Celia içeri girerken ona dostça elini salladı. Len kalın kolunu genç kızın omzuna atmıştı. Hemen herkes neşeyle konuşmaya başladı. Arada sırada dönüp Celia'ya bir şeyler söylüyorlardı. Sonra ister istemez bu dostluk gösterisi sona erdi. Onun yerini acayip bir sessizlik aldı. İşte o zaman Akimbombo tatlı bir gülümseyişle Celia'ya dönerek, masanın üzerinden ona doğru eğildi.</p>

  <p class="p5">"Anlamadığım şeyleri bana açıkladılar. Hırsızlıkta çok ustaymışsınız. Uzun zaman durumu hiç kimse anlamamış. Çok zekisiniz."</p>

  <p class="p5">Sally Finch, "Akimbombo!" diye bağırdı. "Sen günün birinde benim ölümüme neden olacaksın!" Kız az kalsın boğuluyordu. Kendine gelmek için hole fırladı. Diğerleri ise doğal bir tavırla gülmeye başladılar.</p>

  <p class="p5">Colin McNabb yemeğe geç geldi. Her zamankinden daha da ciddi görünüyordu. Yemeğin sonunda diğerleri daha tatlılarını bitirmeden, ayağa kalkarak mahcup bir edayla, "Gidip birini görmem gerekiyor," diye mırıldandı. "Haberi ilk önce size vermek istiyorum. Celia'yla... gelecek yıl doktoramı verdikten sonra... evlenmek istiyoruz." Kıpkırmızı kesilmişti. Arkadaşlarının tebriklerine, şakalarına cevap vermeye çalışıyordu. Sonunda o da kendini dışarı attı. Oysa yanaklarının pembeleşmiş olmasına rağmen, Celia çok sakindi.</p>

  <p class="p5">Len Bateson içini çekti. "Bir arkadaş daha kaybediyoruz." Patricia, "Çok sevindim, Celia," dedi. "Mutlu olacağınızdan eminim."</p>

  <p class="p5">Nigel, "Ve onlar ermiş muradına," dedi. "Yarın şarap alır, şerefinize içeriz. Bizim sevgili Jean neden o kadar ciddi? Ne o, Jean? Evliliğin aleyhinde misin yoksa?" "Ne münasebet!"</p>

  <p class="p5">"Ne de olsa 'Serbest aşk'dan daha iyi. Öyle değil mi? Özellikle çocuklar bakımından. Sonra pasaportta da daha iyi duruyor."</p>

  <p class="p5">Genevieve atıldı. "Ama annenin çok küçük olmaması gerekir. Fizyoloji derslerinde bunun üzerinde çok duruyorlar."</p>

  <p class="p5">Nigel kaşlarını kaldırdı. "Yavrum, yoksa Celia'nın henüz reşit olmadığını mı söylemek istiyorsun? O her istediğini yapabilecek yaşta."</p>

  <p class="p5">Chandra Lal bağırdı. "Bu çok çirkin bir söz." Patricia başını salladı. "Hayır, hayır. Sen Nigel'i yanlış anladın."</p>

  <p class="p5">Akimbombo, "Anlamıyorum," diyerek içini çekti. "Neden açık açık konuşmuyorsunuz?"</p>

  <p class="p5">Elizabeth Johnston, "Benim de anlayamadığım şeyler var," dedi. Sesini yükseltmişti. "Nigel'in sözlerini kastetmiyorum. Başka bir şeyden söz ediyorum ben." Etrafına bakındı. "Dün olanlardan."</p>

  <p class="p5">Valeria çabucak sordu. "Ne var, Bess?"</p>

  <p class="p5">Celia öne doğru eğildi. "Rica ederim... Ben yarın, her şeyin düzeleceğinden eminim. Gerçekten eminim... Şaka etmiyorum. Kâğıtlarına dökülen mürekkep... O gülünç sırt çantası... Eğer... o... o kimse de benim yaptığım gibi her şeyi itiraf ederse, sorun kalmaz." Yüzü kızarmıştı, heyecanla konuşuyordu. Biri iki kişi merakla ona baktılar.</p>

  <p class="p5">Valeria usulca güldü. "Ondan sonra huzur içinde yaşarız."</p>

  <p class="p5">Ayağa kalkarak salona geçtiler. Hepsi de Celia'ya kahve ikram edebilmek için adeta birbirleriyle yarış ediyorlardı. Sonra radyo açıldı. Bazı öğrenciler arkadaşlarıyla buluşmaya gittiler. Bir bölümü de çalışmak için odalarına çıktı. Sonunda Hickory Sokağı'ndaki 26 numaralı evin sakinleri yatmaya hazırlandılar.</p>

  <p class="p5">Bayan Hubbard adeta minnetle yatağına girerken, bugün bana pek uzun geldi, diye düşündü. Çok yoruldum... Ama neyse. Sorun çözüldü artık.</p>

  <p class="p5">&nbsp;</p>
</body>
</html>
