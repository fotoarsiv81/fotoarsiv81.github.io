<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>16</title>
</head>

<body>
  <h1 class="h11" id="sigil_toc_id_19">16</h1>

  <p class="p5">Nigel, "Tik tak tik tak," dedi. "Fare saate tırmandı... Polis kimi katil sandı?... Tık tak tik tak... Söylemeli mi? Yoksa söylememeli mi? İşte sorun bu." Fincanına yeniden kahve koyarak masaya getirdi.</p>

  <p class="p5">Len Bateson, "Neyi söylemek?" diye sordu. Nigel elini salladı. "Bildiklerini."</p>

  <p class="p5">Jean Tomlinson hemen atıldı. "Tabii. Yararlı olacak bir şeyler biliyorsak, bunu polise söylemeliyiz. İşin doğrusu budur."</p>

  <p class="p5">Nigel, "Dinleyin, güzel Jean ne diyor," diye mırıldandı.</p>

  <p class="p5">Rene fikrini Fransızca olarak açıkladı. "Ben polisten hiç hoşlanmam."</p>

  <p class="p5">Nigel, "Kadın herhalde orada kafayı çekti," dedi. Jean, "O halde Bayan Nick içkiden öldü," diye bağırdı. Len Bateson, "Hayır," diyerek başını salladı. "Sanmıyorum." Jean ona bakakaldı. "Yani... onun da öldürüldüğünü mü düşünüyorsun?"</p>

  <p class="p5">Sally Finch, "Kadının öldürüldüğünden eminim," dedi. "Artık böyle bir şey beni şaşırtmayacak."</p>

  <p class="p5">Akimbombo, "Kadını birinin öldürdüğünü mü düşünüyorlar? Bunu mu demek istiyorsunuz?" diyerek herkese teker teker baktı.</p>

  <p class="p5">Colin, "Henüz böşle düşünmemiz için bir neden yok," diye cevap verdi.</p>

  <p class="p5">Genevieve sordu. "Ama kim onu öldürmek ister? Parası çok muydu? Belki onu bu yüzden ortadan kaldırdılar?"</p>

  <p class="p5">Nigel gülümsedi. "Bayan Nick insanı deli ederdi, şekerim. Herkesin içinden onu öldürmek gelirdi sanırım. Benim de öyle... "&nbsp;Memnun bir tavırla reçel aldı.</p>

  <p class="p5">"Bayan Sally, size bir soru sorabilir miyim? Kahvaltıda söylenenleri kastediyorum... Sabahtan beri düşünüyorum onları."</p>

  <p class="p5">Sally, "Ben senin yerinde olsaydım, o kadar düşünmezdim, Akimbombo," dedi. "Sağlığa dokunur bu."</p>

  <p class="p5">Sally'le Akimbombo Regent's Park'daki lokantada, açık havada yemek yiyorlardı.</p>

  <p class="p5">Akimbombo üzüntüyle içini çekti. "Çok sarsıldım... Aklım fikrim yurtta olanlarda."</p>

  <p class="p5">"Haklısın. Ben de bu sabah kendimi derslere veremedim."</p>

  <p class="p5">"İşte ben de onun için sizden bana bazı şeyleri anlatmanızı istiyorum... Dediğim gibi sabahtan beri düşünüyorum."</p>

  <p class="p5">"Pekâlâ, düşündüğünü anlat bakalım."</p>

  <p class="p5">"Şu borik... Nedir o? Şiddetli bir asit mi?"</p>

  <p class="p5">"Hayır, hayır... Hafif ve zararsız bir şey."</p>

  <p class="p5">"Yani... İnsan bunu gözüne dökebilir mi?"</p>

  <p class="p5">"Evet... Zaten asitborik bu iş için kullanılır."</p>

  <p class="p5">"Ah, şimdi anladım. Bay Chandra Lal'da bir şişe beyaz toz var. Bu tozdan sıcak suya biraz koyuyor. Sonra da gözlerini busuyla banyo ediyor. Toz banyoda duruyor... Ama geçenlerde kayboldu. Bay Chandra Lal da bu işe çok kızdı."</p>

  <p class="p5">"Asitborikle neden bu kadar ilgileniyorsun?"</p>

  <p class="p5">"Bunu size daha sonra anlatırım. Şimdi düşünmem gerek."</p>

  <p class="p5">Sally, "Kendini tehlikeye atma," dedi. "Bu kez de seni öldürmelerini istemem Akimbombo."</p>

  <p class="p5">"Valeri, bana bir fikir verebilir misin?"</p>

  <p class="p5">"Tabii Jean... Ama bunu yerine getireceğini sanmıyorum... Herkes böyledir."</p>

  <p class="p5">Jean Tomlinson, "Ama bu bir vicdan meselesi," dedi. "O halde benim fikrimi almamalısın. Çünkü benim vicdanım yoktur."</p>

  <p class="p5">"Valerie, böyle söyleme!"</p>

  <p class="p5">"Ama doğru bu." Valerie sigarasını söndürdü. "Paris'ten kaçak elbiseler getiriyorum. Güzellik salonuna gelen iğrenç kadınlara suratları hakkında türlü yalan uyduruyorum. Hatta parasızken otobüse biniyor ve bilet almadan iniyorum. Ama haydi anlat. Sorun nedir?"</p>

  <p class="p5">"Nigel'in sabahleyin kahvaltıda söyledikleriyle ilgili... Biri, bir kimse hakkında bir şey biliyorsa... bunu söylemeli mi? Yoksa söylememeli mi?"</p>

  <p class="p5">"Amma da budalaca bir soru! Her şey böyle genelleştirilemez ki. Söylemek ya da söylememek istediğin nedir?" "Bir pasaportla ilgili... "</p>

  <p class="p5">"Pasaportla mı?" Valerie, hayretle doğrulup oturdu. "Kimin pasaportuyla?" "Nigel'in... Onun sahte bir pasaportu var."</p>

  <p class="p5">"Nigel'in mi?" Valerie'nin buna inanamadığı belliydi. "İmkânsız. Olacak şey değil bu."</p>

  <p class="p5">"Ama var... Üstelik ben bunu gördüm... Tabii kazara. Bir iki gece önce çantamda bir şey arıyordum... Yanlışlıkla Nigel'inkine bakmışım. İki çanta da oturma odasındaki raftaydı... "</p>

  <p class="p5">Valerie kötü kötü güldü. "Sen bunu külahıma anlat. Nigel'in çantası seninkinden hem daha büyüktür, hem de rengi başkadır. Hiç olmazsa bu konuda yalan söyleme. Nigel'in kâğıtlarını karıştırmak fırsatını bulduğunu ve bundan da yararlandığını itiraf et."</p>

  <p class="p5">Jean ayağa kalktı. "Böyle haksızca, kötü suçlamalarda bulunmaktan hoşlandığın anlaşılıyor. Onun için... "</p>

  <p class="p5">Valerie, "Gitme, gitme," dedi. "Anlat. Bu konu beni ilgilendirmeye başladı. Öğrenmek istiyorum."</p>

  <p class="p5">Jean, "Çantanın dibinde bir pasaport vardı," diye devam etti. "Üstünde de başka bir isim yazılıydı. Stanford ya da Stanley, sanırım... Ne acayip, dedim. Nigel başkasının pasaportunu neden almış acaba? Gelgelelim pasaportun içinde Nigel'in kendi fotoğrafı vardı. Anlamıyor musun? Nigel sahtekârın biri olmalı. Acaba bunu polise söylesem mi? Ne dersin?"</p>

  <p class="p5">Valerie bir kahkaha attı. "Korkarım hiç şansın yok, Jean. Aslında o işin basit bir açıklaması var. Bunu bana Patricia anlattı. Nigel'e miras kalmış. Ama bu kendisine adını değiştirmesi şartıyla verilecekmiş. O da bunu uygun şekilde yapmış. Mahkeme yoluyla sanırım. Aslında soyadı Stanfield'miş sanırım... Ya da Stanley... "</p>

  <p class="p5">Jean fena halde bozulmuştu. "Ya?... "&nbsp;Valerie, "Bana inanmıyorsan, Patricia'ya sor," dedi. "Hayır, hayır... Madem sen öyle söylüyorsun... Demek ben yanılmışım... "</p>

  <p class="p5">"Belki bir dahaki sefere şansın yardım eder."</p>

  <p class="p5">"Ne demek istediğini anlayamadım, Valerie."</p>

  <p class="p5">"Nigel'e düşmansın değil mi? Onun başını polisle belaya sokmak istiyorsun.. "</p>

  <p class="p5">Jean dikleşti. "Belki bana inanmayacaksın, ama ben aslında görevimi yerine getirmeye çalışıyordum." Öfkeyle odadan çıktı.</p>

  <p class="p5">Valerie, "Bir bu eksikti," diye söylendi.</p>

  <p class="p5">"Nigel, sana söylemem gereken bir şey var."</p>

  <p class="p5">"Neymiş o, Patricia?" Nigel telaşla çekmeceleri karıştırıyordu. "O notları ne yaptım acaba? Kâğıtları buraya koyduğumu sanıyordum."</p>

  <p class="p5">"Eşyaları karıştırıp durma, Nigel. Çekmecelerini daha yeni yerleştirdim."</p>

  <p class="p5">"Notlarımı bulmam gerek!" "Nigel, beni dinle!"</p>

  <p class="p5">"Peki peki, Patricia. Öyle üzülme. Ne var?" "Sana bir itirafta bulunacağım."</p>

  <p class="p5">Nigel her zamanki alaycılığıyla, "Katil olduğunu itiraf etmeyeceğini umarım," dedi. "Ne münasebet!"</p>

  <p class="p5">"iyi öyleyse! Ee, ne günah işledin bakalım?"</p>

  <p class="p5">"Hani geçenlerde çoraplarını yamamış ve getirip buraya koymuştum ya... İçi morfin dolu şişe buradaydı. Bana hastaneden nasıl aldığını anlattığın morfin."</p>

  <p class="p5">"Evet... o yüzden bana söylemediğin kalmadıydı!"</p>

  <p class="p5">"Şişeyi çorapların arasında görünce telaşlandım. Herhangi biri onu çalabilirdi, iddiayı kazandıktan sonra zehri atacağını biliyordum. Ama o orada çekmecende duracaktı."</p>

  <p class="p5">"Tabii. Çünkü daha üçüncü zehri bulamamıştım."</p>

  <p class="p5">"Ama bu durum benim hiç hoşuma gitmiyordu. Onun için şişeyi alarak içindeki morfini boşalttım. Yerine de karbonat doldurdum. Görünüşte zehre benziyordu."</p>

  <p class="p5">Nigel notlarını aramaktan vazgeçti. "Sahi mi? Hay Allah! Demek ben Len'le Colin'e şişede zehir olduğuna dair yemin ederken aslında içinde karbonat vardı!"</p>

  <p class="p5">"Evet. Çünkü... "</p>

  <p class="p5">Nigel, Patricia'nın sözlerini kesti. Kaşları çatılmıştı. "O halde iddiayı kaybettim sayılır. Tabii ben senin ne yaptığını bilmiyordum ama... "</p>

  <p class="p5">"Nigel, zehri orada saklaman tehlikeli bir şeydi." "Aman, Patricia, bu işi böyle büyütmen mi gerek? Peki zehri ne yaptın?"</p>

  <p class="p5">"Karbonat şişesine koyarak, mendil çekmecemin arkasına sakladım."</p>

  <p class="p5">Nigel, Patricia'ya hafif bir hayretle baktı. "Doğrusu mantığına diyecek yok. Morfin benim çoraplarımın arasında güvencede değil de, senin mendillerinin altına girince mi güvencede oldu?"</p>

  <p class="p5">"Tabii. Ben odamda yalnızım. Oysa burada senin arkadaşı nvar."</p>

  <p class="p5">"Hah! Sanki bizim Len morfini çalacaktı." "Sana bu konuyu hiç açmayacaktım. Ama mecbur oldum. Çünkü şişe kayboldu."</p>

  <p class="p5">"Yani polis mi buldu onu?"</p>

  <p class="p5">"Hayır. Şişe polis gelmeden daha önce kayboldu." "Yani... "&nbsp;Nigel dehşetle kıza baktı. "Yani şimdi evde içinde morfin bulunan, ama üzerinde 'Karbonat' yazılı olan bir şişe midolaşıyor? Ve yurttakilerden biri mide sancısı çektiği zaman bir kaşık morfin mi yutacak? Tanrım! İşte şimdi yapacağını yaptın, Patricia! Madem morfin seni bu kadar korkutuyordu, neden onu kaldırıp atmadın?"</p>

  <p class="p5">"Zehrin değerli olduğunu ve bunun hastaneye geri verilmesi gerektiğini düşünüyordum. Sen iddiayı kazanır kazanmaz şişeyi Celia'ya verecek ve yerine koymasını söyleyecektim."</p>

  <p class="p5">"Zehri Celia'ya vermediğinden emin misin?"</p>

  <p class="p5">"Tabii eminim. Yani kızın zehri bilerek içip intihar ettiğini ve suçun da bende olduğunu mu söylemek istiyorsun?"</p>

  <p class="p5">"Sakin ol... Şişe ne zaman kayboldu?"</p>

  <p class="p5">"Pek bilmiyorum... Celia ölmeden bir gün önce çekmeceye baktım, şişeyi bulamadım. Zehri başka yere koymuş olabileceğimi düşündüm."</p>

  <p class="p5">"Zehir Celia ölmeden bir gün önce mi kayboldu?"</p>

  <p class="p5">Patricia'nın yüzü bembeyaz kesilmişti. "Çok budalalık ettim sanırım."</p>

  <p class="p5">Nigel, "'Budalalık' sözü pek hafif kalıyor," diye homurdandı. "Fazla faal bir vicdan ve karışık bir kafa nelere neden oluyor... "</p>

  <p class="p5">"Nigel, bunu polise söylemem gerekir mi?"</p>

  <p class="p5">Genç adam, "Allah kahretsin," diye bağırdı. "Tabii suçun bende olduğunu söyleyecekler."</p>

  <p class="p5">"Ne münasebet Nigel'ciğim! Suç bende. Ben... "</p>

  <p class="p5">Nigel, "O Tanrı'nın cezası zehri ben çaldım," dedi. "O sırada bu bana çok komik görünmüştü. Fakat şimdi?... Yargıcın bu konudaki sözlerini duyar gibiyim."</p>

  <p class="p5">"Bağışla, ama... "</p>

  <p class="p5">"Biliyorum, biliyorum. Niyetin iyiydi. Buraya bak, Patricia, zehrin kaybolduğuna inanamam. Şişeyi başka yere koymuş olmayasın? Bildiğin gibi bazen böyle şeyler yaparsın."</p>

  <p class="p5">"Evet ama... "&nbsp;Patricia duraksadı.</p>

  <p class="p5">Nigel, "Haydi," dedi. "Gidip odanı iyice arayalım."</p>

  <p class="p5">"Nigel onlar benim çamaşırlarım."</p>

  <p class="p5">"Aman Patricia, utangaçlığın da tam sırası... Odayı iyice aramamız gerektiğini biliyorsun."</p>

  <p class="p5">Kapı vurularak, Sally Finch içeri girdi. Sonra da hayretle durakladı. Patricia kucağında Nigel'in çorapları, karyolada oturuyordu. Nigel ise bütün çekmeceleri çıkarmıştı. Heyecanlı bir fino gibi Patricia'nın kazaklarını karıştırıyordu. Çamaşırlar ise etrafa saçılmıştı.</p>

  <p class="p5">Sally, "Allah Allah," dedi. "Ne oluyor burada?" Nigel kısaca, "Karbonat arıyorum," diye cevap verdi. "Galiba benim odamda olacak... "</p>

  <p class="p5">"Olmaz, Sally. Ben sadece Patricia'nın karbonatını içebilirim. Mide sancımı ancak o geçirir."</p>

  <p class="p5">"Sen çıldırmışsın... Nigel ne yapmaya çalışıyor, Patricia?"</p>

  <p class="p5">Patricia üzüntüyle başını salladı. "Sen benim karbonatımı görmedin değil mi, Sally? Şişenin dibinde biraz kalmıştı... "</p>

  <p class="p5">"Hayır... "&nbsp;Sally kıza merakla baktı. Sonra da kaşlarını çattı. "Hım... Burada biri... hayır, hatırlayamayacağım... Sende pul var mı, Patricia? Mektubumu posta kutusuna atacaktım ama pulum bitmiş."</p>

  <p class="p5">"Şu çekmecede olacak."</p>

  <p class="p5">Sally yazı masasının çekmecesini açarak pulları buldu. Bunlardan birini yırtarak elindeki zarfın üzerine yapıştırdı. Sonra damasaya iki peni bıraktı. "Teşekkürler... A, sen de mektup yazmışsın. Onu da kutuya atayım mı?"</p>

  <p class="p5">"Evet... Hayır, hayır... O biraz dursun." Sally başını sallayarak dışarı çıktı. Patricia kucağındaki çorapları bir tarafa atarak endişeyle ellerini ovuşturmaya başladı. "Nigel."</p>

  <p class="p5">"Efendim?" Genç adam şimdi gardıroptaki elbiselerin ceplerini aramaya başlamıştı.</p>

  <p class="p5">"Sana itiraf etmem gereken bir şey daha var." "Tanrım, Patricia! Başka ne yaptın?" "Korkarım bana kızacaksın."</p>

  <p class="p5">"Artık kızacak halde değilim. Sadece ödüm patlıyor. Eğer Celia benim çaldığım morfinle zehirlendiyse, beni hapse atarlar. Yıllarca serbest bırakmazlar. Tabii eğer asmazlarsa... "&nbsp;"Bunun o konuyla bir ilgisi yok. Bu babanla ilgili... "&nbsp;"Ne?" Nigel hızla döndü. Yüzünde büyük bir şaşkınlık vardı. "Ne kadar hasta olursa olsun... Bana vız gelir... "&nbsp;"Onun çok hasta olduğunu biliyorsun değil mi?" "Dün gece radyo söyledi bunu. 'Ünlü kimya bilgini Sir Arthur Stanley'in durumu çok kritik,' dedi... "</p>

  <p class="p5">"Önemli bir insan olmak da çok hoş bir şey. Hasta olduğunu bütün dünya öğreniveriyor."</p>

  <p class="p5">"Nigel, baban ölüm döşeğindeyse onunla barışmalısın." "Ne münasebet!" "Ama ya ölüyorsa?"</p>

  <p class="p5">"Ölüsü de dirisi de aynı köpek değil mi onun?" "Böyle katı davranmamalısın, Nigel. Biraz affetmesini bilmelisin."</p>

  <p class="p5">"Dinle, Patricia. Sana daha önce de söyledim. O annemi öldürdü!"</p>

  <p class="p5">"Evet, bunu söyledin. Anneni çok sevmiş olduğunu da biliyorum. Ama sen bazı şeyleri abartırsın... Baban öldüğü takdirde onunla barışmadığın için pişman olacağını da biliyorum. İşte o yüzden... "&nbsp;Patricia bir an susarak derin bir nefes aldı. "İşte o yüzden babana bir mektup yazdım ve... "</p>

  <p class="p5">"Ne? Babama mektup mu yazdın? Sally'nin posta kutusuna atmak istediği o muydu?" Hızla yazı masasına gitti. "Evet, anlaşılıyor." Üzerine adres yazılarak pul yapıştırılmış olan zarfı aldı. Çabucak, hiddetle yırtarak parçalarını kâğıt sepetine attı. "İşte bu kadar! Bir daha böyle bir şeye kalkışma!"</p>

  <p class="p5">"Bazen çok çocuklaşıyorsun, Nigel! Mektubu yırtabilirsin, ama babana tekrar yazmama engel olamazsın. Ona bir mektup daha yazacağım."</p>

  <p class="p5">"Ne kadar da romantiksin? Sana babamın annemi öldürdüğünü söylediğim zaman gerçeği olduğunu gibi açıklamadığımı nereden biliyorsun? Annem fazla Veronal aldığı için öldü. Resmi soruşturmada bunu kazara içmiş olduğu söylendi. Ama aslında durum böyle değildi. Veronali anneme babam özellikle vermişti. Çünkü başka bir kadınla evlenmek istiyordu. Ama annem boşanmaya yanaşmıyordu. Açıkçası bu sıradan, iğrenç bir cinayet öyküsü. Bu konuda bir şey yapamadım. Polise gidip babamı ele veremezdim. Bunu annem de istemezdi zaten... Onun için de yapabileceğim tek şeyi yaptım... O köpeğe giderek her şeyi bildiğimi söyledim, sonra da evden ayrıldım. Hatta soyadımı bile değiştirdim."</p>

  <p class="p5">"Nigel... özür dilerim... Bu hiç aklıma gelmemişti."</p>

  <p class="p5">"işin iç yüzünü biliyorsun artık... Araştırmalar yapan, antibiyotikler bulan ünlü, saygıdeğer Sir Arthur Stanley... Ahlaksız canavar! Ama sevgilisi de onunla evlenmedi. Bırakıp kaçtı onu. Sanırım babamın ne yaptığını sezmişti."</p>

  <p class="p5">"Nigel'ciğim... Ne korkunç... Çok üzüldüm... "&nbsp;"Pekâlâ... Artık bundan söz etmeyeceğiz. Şimdi şu Tanrı'nın cezası karbonat işine dönelim. Şimdi şişeyi ne yaptığını iyice düşün, Patricia."</p>

  <p class="p5">Genevieve oturma odasına heyecanla daldı. "Artık Celia'yı kimin öldürdüğünü biliyorum. Bundan eminim."</p>

  <p class="p5">Rene, "Katil kim Genevieve? Bunu nasıl anladın?" diye sordu.</p>

  <p class="p5">Kız ihtiyatla dönerek kapıya baktı. Kapalıydı. Sesini alçaltarak, "Katil Nigel Chapman," dedi. "Nigel Chapman mı? Neden?"</p>

  <p class="p5">"Dinleyin... Aşağıya inerken Patricia'nın odasının önünden geçtim. İçerden sesler geliyordu. Nigel'in konuştuğunu duydum."</p>

  <p class="p5">Jean, "Nigel, Patricia'nın odasında mıydı?" diye söylendi. Böyle şeyleri hoş karşılamadığı anlaşılıyordu.</p>

  <p class="p5">Genevieve ona aldırmayarak sözlerine devam etti. "Nigel, Patricia'ya babasının annesini öldürdüğünü ve bu yüzden de adını değiştirdiğini anlatıyordu. Durum ortada değil mi? Nigel'in babası cinayet suçundan hapse atılmış. Nigel de ona çekmiş tabii... "</p>

  <p class="p5">Bay Chandra Lal sevinçle, "Olabilir," dedi. "Nigel çok öfkeli. Dengesiz bir tip... Kendine hâkim olamıyor."</p>

  <p class="p5">Jean Tomlinson da atıldı. "Nigel'de ahlak kavramı olmadığından emindim zaten. Tam anlamıyla yozlaşmış biri." Len Bateson bağırdı. "Saçma!" "Ne dedin?" Len kükredi. "Saçma?"</p>

  <p class="p5">&nbsp;</p>
</body>
</html>
