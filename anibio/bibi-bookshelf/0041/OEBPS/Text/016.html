<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>11</title>
</head>

<body>
  <h1 class="h11" id="sigil_toc_id_14">11</h1>

  <p class="p5">Len Bateson'la Colin McNabb da o iddia ve zehirlerin ortadan kaldırılması olayının doğru olduğunu söylediler. Müfettiş Sharpe diğerlerini göndererek Colin McNabb'ı alıkoydu.</p>

  <p class="p5">"Sizi fazla üzmek istemiyorum, Bay McNabb. Sevdiğiniz kızın tam nişanlandığınız gece zehirlenmesinin ne demek olduğunu biliyorum, mutlaka çok acı çekiyorsunuz."</p>

  <p class="p5">Colin, "İşin bu yanını bırakalım," diye cevap verdi. Yüzü ifadesizdi. "Benim duygularım sizi ilgilendirmez. Bunları düşünmeyin. Yararlı olacağını sandığınız her soruyu rahatça sorun."</p>

  <p class="p5">"Celia Austin'in bazı psikolojik nedenlerle öyle davrandığına inanıyordunuz değil mi?"</p>

  <p class="p5">Colin başını salladı. "Bu konuda en ufak bir şüphem bile yoktu. Eğer bununla ilgili kuramı açıklamamı isterseniz... "</p>

  <p class="p5">Müfettiş Sharpe telaşla atıldı. "Hayır. Hayır, psikolojiden anladığınız için iddialarınızı hemen kabul ediyorum."</p>

  <p class="p5">"Celia çok mutsuz bir çocukluk geçirmişti. Tabii bu onda duygusal bir engel oluşturmuş... "</p>

  <p class="p5">"Evet, evet." Müfettiş Sharpe bir "Mutsuz çocukluk yılları" hikâyesi daha dinlemek istemiyordu. Nigel'inki yetmişti ona. "Celia'yı uzun süredir mi beğeniyordunuz?"</p>

  <p class="p5">Colin bu soruyu iyice düşündü. "Tam anlamıyla değil. Bazen böyle şeyler sizi gafil avlar, şaşırır kalırsınız: Herhalde bilinçaltım, onu çok çekici buluyordu. Ama ben bilinçli bir şekilde bunun farkında değildim. Galiba erken evlenmek istemediğim için bu fikre karşı koyuyordum."</p>

  <p class="p5">"Evet. Öyle olmalı. Celia Austin sizinle nişanlandığı için memnun muydu? Yani... bu bakımdan bir tereddütü var mıydı? Endişeleniyor muydu? Size anlatmak istediği bir şey yok muydu?"</p>

  <p class="p5">"Celia bütün yaptıklarını bana itiraf etmişti. Artık onu endişelendirecek bir şey yoktu."</p>

  <p class="p5">"Onunla... ne zaman evlenecektiniz?"</p>

  <p class="p5">"Hemen değil tabii. Henüz bir aileyi geçindirecek durumda değilim."</p>

  <p class="p5">"Celia'nın burada bir düşmanı var mıydı? Kendisinden hoşlanmayan biri?"</p>

  <p class="p5">"Böyle biri olacağına inanamam. Bu konuyu uzun uzun düşündüm, müfettiş bey, yurttakiler Celia'yı çok severdi. Bence onu öldürmeleri kişisel bir nedenle değil."</p>

  <p class="p5">"Kişisel nedenden kastınız nedir?"</p>

  <p class="p5">"Şimdilik daha fazla bir şey söyleyemeyeceğim. Şu anda bu belirsiz bir fikir. Açıkçası ben de ne düşündüğümü tam anlamıyla bilmiyorum."</p>

  <p class="p5">Müfettiş onun ağzından başka bir laf alamadı. Geriye iki kız kalmıştı. Sally Finch ve Elizabeth Johnston. Sharpe önce Sally Finch'i çağırttı.</p>

  <p class="p5">Sally kırmızı saçlı, parlak gözlü, zeki bakışlı, çok hoş bir kızdı. Bilinen sorulardan sonra Sally birdenbire, "Müfettiş bey," dedi. "Biliyor musunuz ne yapmak istiyorum? Size her şeyi anlatmak. Bu evde acayip bir şeyler oluyor. Çok garip şeyler. Bundan eminim."</p>

  <p class="p5">"Celia Austin'in zehirlenmesini mi kastediyorsunuz?"</p>

  <p class="p5">"Hayır. Daha önce de bir şeyler olduğunu seziyordum. Bu evde olanlar hoşuma gitmiyordu. Sırt çantasının parça parça edilmesi... Valerie'nin ipek eşarbının kesilmesi... Bunlar beni endişelendirmişti. Kara Bess'in kâğıtlarına mürekkep dökmek de öyle... Buradan çıkacaktım... Hem de çabucak... Yine de aynı şeyi yapacağım. Yani... siz izin verir vermez, yurttan ayrılacağım."</p>

  <p class="p5">"Bir şeyden mi korkuyorsunuz?"</p>

  <p class="p5">Genç kız başını salladı. "Evet... Korkuyorum... Burada hain ve acımasız biri var. Bütün bu yurt... nasıl anlatayım bilmem ki? Burası görüldüğü gibi değil... Hayır, hayır, müfettiş bey. Ne düşündüğünüzü biliyorum. Söylemek istediğim, o belirli olaylar değil. Hatta belki de burada olanlar aslında kanunun suç saymayacağı şeyler... Bilmiyorum... Ama işin iç yüzünü o korkunç kadının bildiğinden eminim."</p>

  <p class="p5">"Hangi kadının? Bayan Hubbard'ı kastetmiyorsunuz ya?"</p>

  <p class="p5">"Hayır, hayır, Hubbard Ana değil. O çok şekerdir. Ben Nicoletis cadısından söz ediyorum. O dişi kurttan... "</p>

  <p class="p5">"İşte bu çok ilgi çekici, Bayan Finch. Daha açıkça anlatamaz mısınız? Yani Bayan Nicoletis'le ilgili durumu."</p>

  <p class="p5">Sally başını salladı. "Bu imkânsız. Çünkü başka bir şey bilmiyorum. Yalnız kadının yanından her geçişimde tüylerim diken diken oluyor. Bu evde çok acayip şeyler dönüyor, müfettiş bey."</p>

  <p class="p5">"Bana kesin ipuçları verebilseydiniz... "</p>

  <p class="p5">"Verebilmeyi çok isterdim. Herhalde benim kuruntulu bir kız olduğumu düşünüyorsunuz. Belki de öyleyim... Ama başkaları da benim gibi bazı şeyleri hissediyor. Örneğin Akimbombo... Korkuyor... Kara Bess de öyle sanırım. Ama o bunu belli etmiyor. Galiba Celia da bu konuda bazı şeyler biliyordu, Müfettiş Sharpe."</p>

  <p class="p5">"Hangi konuda?"</p>

  <p class="p5">"Sorun da bu ya? Hangi konuda? Ama Celia bazı şeyler söyledi... O son gün... Kaybolan eşyalardan bazılarını aldığını itiraf etti. Sonra salonda konuşurken bir ara bazı imalarda bulundu. Başka bazı olayların daha geçtiğini bildiğini... bu sorunların da çözülmesini istediğini söyledi. Sanırım biri hakkında bazı şeyler öğrenmişti, müfettiş bey. Bence onu bu yüzden öldürdüler."</p>

  <p class="p5">"Madem durum bu kadar ciddiydi... "</p>

  <p class="p5">Sally, Sharpe'ın sözünü kesti. "Bence Celia durumun ne kadar ciddi olduğunu bilmiyordu. Pek zeki sayılmazdı... Hatta bayağı aptaldı diyebilirim. Celia bir şey öğrenmişti, ama bunun ne kadar tehlikeli olduğunun farkında bile değildi... Her neyse... Ben öyle sanıyorum... "</p>

  <p class="p5">"Anlıyorum... Teşekkür ederim... Şimdi... Siz Celia Austin'i en son o gece salonda gördünüz değil mi?... Yemekten sonra?"</p>

  <p class="p5">"Evet. Ama Celia'yı ondan sonra da gördüm sayılır."</p>

  <p class="p5">"Öyle mi? Nerede? Odasında mı?"</p>

  <p class="p5">"Hayır. Celia'yı odama gitmek için salondan çıktığım zaman gördüm. Sokak kapısını açmıştı. Dışarıya çıkıyordu."</p>

  <p class="p5">"Sokak kapısından dışarıya mı çıkıyordu? Yani sokağa mı gidiyordu?"</p>

  <p class="p5">"Evet."</p>

  <p class="p5">"Çok garip. Başka hiç kimse bundan söz etmedi."</p>

  <p class="p5">"Herhalde farkında değillerdi. Çünkü Celia salonda odasına çıkıp yatacağını söyleyerek herkese iyi geceler dilemişti. Eğer onu görmeseydim, gidip yattığını sanırdım."</p>

  <p class="p5">"Oysa Celia odasına çıkıp mantosunu giydi ve evden ayrıldı, öyle mi?"</p>

  <p class="p5">Sally başını salladı. "Evet. Bana kalırsa Celia biriyle buluşmaya gitti."</p>

  <p class="p5">"Anlıyorum. Dışardan biri mi? Yoksa Celia öğrencilerden biriyle mi buluştu?"</p>

  <p class="p5">"Bana çocuklardan biriyle buluştu gibi geliyor. Celia biriyle gizli bir şekilde konuşmak istediği takdirde, bunu evde rahatça yapamazdı. Böyle baş başa konuşulacak bir yer yok. Belki biri ona, 'Gel dışarda buluşalım,' dedi."</p>

  <p class="p5">"Peki, Celia yurda ne zaman döndü? Bunu biliyor musunuz?"</p>

  <p class="p5">"Bilmiyorum."</p>

  <p class="p5">"Uşak Geronimo bilir mi dersiniz?"</p>

  <p class="p5">"Eğer Celia on birden sonra dönmüşse, bilir. Geronimo o satte kapıyı kilitliyor ve zinciri de takıyor. On bire kadar herkes kendi anahtarıyla içeri girebilir."</p>

  <p class="p5">"Celia, evden ayrılırken saat kaçtı?... "</p>

  <p class="p5">"Ondu sanırım. Ya da onu birkaç dakika geçiyordu."</p>

  <p class="p5">"Anlıyorum... Yardımlarınız için çok teşekkür edirim. Bayan Finch."</p>

  <p class="p5">Müfettiş en son Elizabeth Johnston'la konuştu. Kızın o sakin ve kendinden emin tavırları Sharpe'ın üzerinde iyi bir izlenimbıraktı. Elizabeth müfettişin sorularını hiç duraksamadan zekice yanıtladı. Sonra da onun devam etmesi için bekledi.</p>

  <p class="p5">Sharpe, "Celia Austin kâğıtlarınıza mürekkep dökmediğini kesin olarak söylemiş, Bayan Johnston," dedi. "Ona inandınızmı?"</p>

  <p class="p5">"O işi Celia'nın yaptığını hiç sanmıyorum... "</p>

  <p class="p5">"Bu kötülük kimin başının altından çıktı dersiniz?"</p>

  <p class="p5">"ilk akla gelen Nigel Chapman tabii. Ama bence bu pek belirli. Nigel çok zekidir. Böyle bir şey yapsaydı, kendi mürekkebini kullanmazdı."</p>

  <p class="p5">"Peki, suçlu Nigel değilse kim?"</p>

  <p class="p5">"Bu sorunuzu yanıtlamak zor. Sanırım Celia suçlunun kim olduğunu biliyordu... ya da tahmin etmişti." "Size bunu söyledi mi?"</p>

  <p class="p5">"Açık açık söylemedi, ama son akşam, yemeğe inmeden önce odama geldi. Bana kaybolan eşyaları çaldığını, ama kâğıtlarıma mürekkep dökmediğini anlatmak istiyordu. Ona inandığımı söyledim. Sonra da suçlunun kim olduğunu sordum."</p>

  <p class="p5">"E? Ne dedi?"</p>

  <p class="p5">Elizabeth bir an durdu. Sanki Celia'nın sözlerini eksiksiz hatırlamaya çalışıyordu. "Celia, 'Tam anlamıyla emin olmam imkânsız,' dedi. Çünkü bunun nedenini bilmiyorum... Belki de bir kaza ya da yanlışlık... Ama bu işi yapanın çok üzüldüğünden, her şeyi itiraf etmek istediğinden eminim. 'Bir an durdu, sonra devam etti. 'Anlamadığım bazı şeyler var. Örneğin, polisin geldiği gün kaybolan elektrik ampulleri."'</p>

  <p class="p5">Sharpe kızın sözünü kesti. "Polis ve ampul de nedir?"</p>

  <p class="p5">"Bilmiyorum. Celia, 'Onları ben çıkarmadım,dedi. Sonra da şaşkın şaşkın ekledi. 'Acaba bunun o pasaportla mı bir ilgisivar?' Tabii o zaman, 'Ne pasaportu?' diye sordum. 'Galiba birinde sahte bir pasaport var,' dedi."</p>

  <p class="p5">Müfettiş bir süre düşündü. Yavaş yavaş bütün bütün bu kargaşalıkta bazı şekiller belirmeye başlıyordu. Sonunda, "Başka ne söyledi?" diye sordu.</p>

  <p class="p5">"Başka bir şey söylemedi. Sadece, 'Neyse,' diye mırıldandı. 'Yarın her şeyi öğrenmiş olacağım.'</p>

  <p class="p5">"Demek böyle söyledi. 'Yarın her şeyi öğrenmiş olacağım.' Bu anlamlı bir söz, Bayan Johnston."</p>

  <p class="p5">"Evet."</p>

  <p class="p5">Müfettiş yine sessiz sedasız düşündü.</p>

  <p class="p5">Bir pasaport... Polisin ziyareti... Sharpe, Hickory Sokağı'na gelmeden önce dosyayı dikkatle incelemişti. Yabancı öğrencilerin kaldığı yurtlar daima kontrol altında bulundurulurdu. Polis kayıtlarına göre Hickory Sokağı 26 numara iyi bir yerdi. Dosyada pek az bilgi vardı. Bir kadının kazancıyla geçindiği için Sheffield polisi tarafından aranan Batı Afrikalı bir genç... Bu delikanlı Hickory Sokağı'nda birkaç gün kaldıktan sonra başka yere gitmiş, sonunda yakalanarak sınırdışı edilmişti... Cambridge civarında bir yerde öldürülen bir meyhanecinin karısıyla ilgisi olduğu için bütün pansiyonlar ve yurtlarda aranılan bir melez...</p>

  <p class="p5">Genç adam Hull'deki polis karakoluna teslim olarak kadını öldürdüğünü itiraf etmiş ve bu olay da böylece sona ermişti... Bir de yurtta yasak bildiriler dağıtan biri yüzünden soruşturma yapılmıştı... Ama bütün bu olaylar bir süre önce olmuştu. Herhalde Celia Austin'in ölümüyle ilgili değildi.</p>

  <p class="p5">Müfettiş içini çekerek başını kaldırdı. Elizabeth Johnston zekâ dolu kara gözleriyle onu süzüyordu. İçinden gelen sese uyarak, "Söyleyin Bayan Johnston," dedi. "Bu evde... acayip bir şeyler oluyormuş gibi bir duyguya kapıldınız mı?"</p>

  <p class="p5">Kız hayretle kaşlarını kaldırdı. "Nasıl acayip şeyler?"</p>

  <p class="p5">"Bunu ben de bilmiyorum. Aklıma Bayan Sally Finch'in söylediği bir şey geldi de... "</p>

  <p class="p5">"Ah... Sally Finch'in mi?" Kızın sesinde Sharpe'ın anlayamadığı bir şeyler vardı. Müfettişin ilgisi uyanmıştı. Sözlerine devam etti. "Bayan Finch'in gözünden bir şey kaçmıyor. Zeki ve kurnaz bir kız. Bu yurtta... acayip bir şeylerin döndüğü konusunda ısrar etti. Ama bunların ne olduğunu açıklayamadı."</p>

  <p class="p5">Elizabeth sert bir sesle, "Amerikalılar böyledir işte," diye cevap verdi. "Bu Amerikalıların hepsi de aynı. Sinirli, kuruntulu... Gülünç bir şekilde her şeyden şüphe ederler. Her gün ne budalalıklar yapıyorlar. Vaktiyle büyücüden korkarlarmış, şimdi de casuslardan korkuyorlardı. Bu onlarda saplantı halini almış. Ya bizler hakkı ndaki düşüncelerine ne demeli?"</p>

  <p class="p5">Müfettişin ilgisi arttı. Demek Elizabeth, Sally Finch'den nefret ediyordu. Bunun nedeni Sally'nin Amerikalı olması mıydı? Yoksa Kara Bess, Amerikalılara sırf Sally Finch yüzünden mi kızıyordu? Bu güzel saçlı güzel kızdan nefret etmesinin özel bir nedeni var mıydı? Hoş belki de buna sadece kadınca bir kıskançlık yol açmıştı. Sharpe zaman zaman yararlandığı bir yönteme başvurmaya karar verdi. Nazikçe bir tavırla, "Bayan Johnston," dedi. "Herhalde farkındasınız. Böyle yerlerde zekâ düzeyleri değişik oluyor. Bazı kimselere... daha doğrusu konuştuklarımızın çoğuna sadece olanları sorarız. Ama zekâ düzeyi iyice yüksek biriyle karşılaştığımız zaman.... "&nbsp;Durdu. Gizli kapaklı bir iltifattı bu. AcabaElizabeth'i etkileyecek miydi?</p>

  <p class="p5">Kız kısa bir sessizlikten sonra, "Ne demek istediğinizi anladığımı sanıyorum, müfettiş bey," diye cevap verdi. "Söylediğiniz gibi buradakilerin zekâ düzeyi fazla yüksek değil. Nigel Chapmangerçekten zeki. Ama işte o kadar. Çok yüzeysel biri. Len Bateson'un kafası ağır çalışır. Valerie Hobhouse çok yeteneklidir. Ama o da paragöz ve tembel. Kendini ciddi şeylere vermiyor. Size tarafsızca düşünebilecek, sağlam bir kafa gerek."</p>

  <p class="p5">"Sizinki gibi bir kafa, Bayan Johnston." Kız bu iltifatı itirazsız kabul etti. Sharpe derin bir ilgiyle Elizabeth'in bütün o alçakgönüllü ve sakin tavırlarına rağmen kendisini haddinden fazla beğendiğini düşündü. "Burada kalan gençler konusundaki yargılarınıza katılıyorum, Bayan Johnston. Nigel Chapman zeki, ama çocuksu. Valerie Hobhouse akıllı, ama onun da her şeyden bıkmış gibi bir hali var. Dediğiniz gibi siz tarafsızca düşünebiliyorsunuz. Bu yüzden fikirleriniz benim için çok değerli. Güçlü ve sağlam bir belleğiniz var." Müfettiş bir an, galiba fazla ileri gittim, diye endişelendi. Oysa boş yere korkmuştu.</p>

  <p class="p5">"Bu evde garip olaylar olduğu yok. Siz Sally Finch'e aldırmayın. Burası iyi yönetilen, rahat bir yurt. Burada casusluk gibi şeylerle ilgili bir delil bulabileceğinizi hiç sanmıyorum."</p>

  <p class="p5">Müfettiş Sharpe şaşırdı. "Doğrusu ben casusluğu düşünmüyordum."</p>

  <p class="p5">"Oh... anlıyorum," Elizabeth de şaşırmıştı. "Celia'nın pasaport hakkında söyledikleri böyle düşünmeme neden oldu... Ama olaya tarafsız gözlerle bakar ve delilleri incelersek, o zaman Celia'nın özel nedenler yüzünden öldürülmüş olduğunu anlarız... Örneğin, cinsel sorun gibi bir nedenle... Cinayetin bu yurtla ve burada geçen olaylarla bir ilgisi olduğunu sanmıyorum. Burada birtakım şeyler dönmediğinden eminim. Öyle bir şey olsaydı hemen fark ederdim. Çünkü gözümden hiçbir şey kaçmaz."</p>

  <p class="p5">"Anlıyorum... Teşekkür ederim, Bayan Johnston. Çok naziksiniz. Bize yardım etmeye çalıştınız."</p>

  <p class="p5">Kız dışarı çıktı. Müfettiş Sharpe bir süre gözleri kapalı kapıya dikili, öylece oturdu. Hiç konuşmuyordu. Yardımcı Komiser Cobb'un kendisine bir şeyler söylediğini neden sonra fark edebildi.</p>

  <p class="p5">"Efendim?"</p>

  <p class="p5">"Gençler bu kadar, dedim."</p>

  <p class="p5">"Evet, evet... Ne öğrendik? Hemen hemen hiç. Yalnız sana bir şey söyleyeceğim, Cobb. Yarın buraya bir araştırma emriyle geleceğim. Bugün yurttan gülümseyerek ayrılacağız. Hepsi de soruşturmanın bittiğini sanacak. Ama evde bir şeyler dönüyor. Yarın bu yurdu altüst edeceğim. Ne aradığımı bilmiyorum, o da başka. Ama elbet elime bir ipucu geçecek. Demin dışarı çıkan kız var ya ilginç bir tip... Kendini o kadar beğeniyor ki. Onun da bir şeyler bildiğinden eminim."</p>

  <p class="p5">&nbsp;</p>
</body>
</html>
