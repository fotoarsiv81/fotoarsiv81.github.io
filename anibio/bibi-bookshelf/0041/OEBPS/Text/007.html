<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>2</title>
</head>

<body>
  <h1 class="h11" id="sigil_toc_id_5">2</h1>

  <p class="p5">Bayan Lemon'un kız kardeşinin adı Bayan Hubbard'dı. Ablasına çok benziyordu. Yalnız o daha tombul, cildi daha sarı, saçlarının biçimi de daha moderndi. Bayan Lemon kadar ciddi olmamakla birlikte, yumuşak ifadeli, yuvarlak yüzünü aydınlatan gözleri, ablasının kelebek gözlüğünün arkasında pırıldayan zeki bakışlı gözlerinden farksızdı.</p>

  <p class="p5">Kadın, "Çok naziksiniz, Mösyö Poirot," diye mırıldandı. "Çay çok nefisti. Gereğinden fazla yediğimden de eminim. Şey... peki, bir sandviç daha alayım. Çay mı? Eh, yarım fincan daha içebilirim."</p>

  <p class="p5">"Önce biraz bir şeyler yiyelim. Sonra işi konuşuruz." Poirot dostça bir tavırla Bayan Hubbard'a gülümseyerek bıyığını burdu.</p>

  <p class="p5">Kadın, "Biliyor musunuz?" dedi. "Tam düşündüğüm gibisiniz... Felicity tarif etmişti de."</p>

  <p class="p5">Hercule Poirot, Felicity'nin ciddi Bayan Lemon'un küçük adı olduğunu anlayınca, hayretle dondu kaldı. Sonra da Bayan Lemon gibi akıllı bir sekreterin kendisini mükemmel bir şekilde tarif etmesine şaşmayacağını söyledi.</p>

  <p class="p5">Bayan Hubbard dalgın bir tavırla bir sandviç daha aldı. "Tabii Felicity insanlardan hoşlanmaz. Oysa ben hoşlanırım. Zaten bu yüzden o kadar endişeliyim."</p>

  <p class="p5">"Neden endişelendiğinizi bana anlatabilir misiniz?"</p>

  <p class="p5">"Tabii... Para çalınması normal bir şey. Birkaç kuruş şundan, birkaç kuruş bundan... Ziynet eşyası kaybolsaydı, onu da doğal karşılardım. Yani... pek dürüst bir şey sayılmaz ama hiç olmazsa, bir kleptoman ya da bir hırsız bu şekilde hareket eder, diye düşünürdüm... Size çalınan şeyleri okuyacağım... Bunların bir listesini yaptım."</p>

  <p class="p5">Bayan Hubbard çantasını açarak, küçük bir not defteri çıkardı.</p>

  <p class="p5">"Gece ayakkabısı (yani bir çiftin teki)</p>

  <p class="p5">Bilezik (taklit)</p>

  <p class="p5">Pırlanta yüzük (Bir çorba tabağında bulundu.)</p>

  <p class="p5">Pudriyer Ruj</p>

  <p class="p5">Stetoskop</p>

  <p class="p5">Küpe</p>

  <p class="p5">Eski flanel pantolon Elektrik ampulleri</p>

  <p class="p5">İpek eşarp (Parça parça kesilmiş halde bulundu.) Sırt çantası (Parça parça kesilmiş halde bulundu.)</p>

  <p class="p5">Asitborik</p>

  <p class="p5">Saç şampuanı</p>

  <p class="p5">İğne</p>

  <p class="p5">Yemek kitabı."</p>

  <p class="p5">Hercule Poirot derin bir nefes aldı. "İlginç.. İnsan bayağı merak ediyor." Bu konuya bayılmıştı. Bayan Lemon'un ciddi yüzünde bu işi hiç onaylamadığını belirten bir ifade vardı. Poirot bir ona, bir Bayan Hubbard'ın merhamet ve üzüntü dolu yüzüne baktı. Kadına hararetle, "Sizi kutlarım," dedi.</p>

  <p class="p5">Bayan Hubbard çok şaşırdı. "Neden, Mösyö Poirot?"</p>

  <p class="p5">"Böyle eşsiz ve güzel bir sorunla karşı karşıya kaldığınız için."</p>

  <p class="p5">"Belki bütün bunlardan siz bir anlam çıkarabildiniz, Mösyö Poirot ama... "</p>

  <p class="p5">"Ben de çıkaramadım. Bu sadece bana Noel'de genç dostlarımın zoruyla katıldığım bir oyunu anımsattı. Yanılmıyorsam oyunun adı, 'Üç Boynuzlu Kadın'dı. Her oyuncu sırayla şu cümleyi söylüyordu: 'Paris'e gittim ve... satın aldım!' Örneğin, 'Bir şapka satın aldım.' Ya da buna benzer bir şey. Yanındaki oyuncu bu cümleyi tekrarlayarak kendinden bir nesne ekliyordu. Oyunun amacı, bir öncekilerin söylediklerini unutmadan sırasıyla tekrarlamaktı. Böylece peş peşe söylenen şeyler çok komik bir zincir oluşturuyordu. Yanılmıyorsam, bunların arasında bir kalıp sabun, beyaz bir fil, açılır kapanır bir masa ve misk ördeği vardı. Tabii bunları hatırlamak, birbirleriyle hiç ilgisi olmadığı için, oldukça zordu. Tıpkı sizin listedekilerin birbirleriyle ilgisi olmadığı gibi... On iki nesne söylendikten sonra bunları sırasıyla saymak bayağı imkânsızlaşıyordu... Hata yapan oyuncuya kâğıttan bir boynuz verilmekteydi. O zaman bu oyuncu, sırası geldiği zaman, 'Ben, bir boynuzlu kadın, Paris'e gittim... ' demek zorunda kalıyordu. Boynuz sayısı üç olunca oyundan çıkılıyor, sona kalan oyuncu da kazanmış oluyordu."</p>

  <p class="p5">Bayan Lemon patronuna sadık bir sekreterdi. "Oyunu sizin kazandığınızdan eminim, Mösyö Poirot."</p>

  <p class="p5">Belçikalı gülümsedi. "Gerçekten de ben kazandım. Çünkü insan basit bir zekâ oyunuyla birbirleriyle hiçbir ilgisi olmayan nesneleri bile birbirine bağlayabilir... Yani kendi kendine şöyle der: 'Bir kalıp sabunla beyaz mermerden bir fili yıkayacağım. Bu fil açılır kapanır masanın üstünde duruyor... ' falan filan... "</p>

  <p class="p5">Bayan Hubbard derin bir saygıyla, "Belki benim listemdeki nesnelerle de aynı şeyi yapabilirsiniz,"</p>

  <p class="p5">"Kuşkusuz... Sağ ayakkabısını giymiş olan bir kadın sol koluna bir bilezik takıyor. Pudrayla ruj sürdükten sonra yemeğe iniyor ve yüzüğünü çorbaya düşürüyor. Falan filan... Böylece ben bu listeyi belleğime kaydetmiş olurum. Ama bize gereken bu değil ki... Neden böyle birbirini tutmayan birtakım şeyler çalındı? Aslındabu hırsızlıklar belli bir amaca uygun olarak mı yapıldı? Hırsız bir saplantının etkisiyle mi böyle davrandı? Bizim bir çözümleme yapmamız gerek. Onun için önce listedeki eşyaları iyice incelemeliyiz... "&nbsp;Poirot derin derin düşünmeye başladı.</p>

  <p class="p5">Odaya garip bir sessizlik çökmüştü şimdi. Bayan Hubbard, Belçikalıya bir hokkabazı seyreden, onun şapkasından bir tavşan ya da hiç olmazsa renkli kurdeleler çıkarmasını bekleyen küçük bir çocuğun ilgi ve merakıyla bakıyordu. Bu durum Bayan Lemon'u hiç etkilememişti. Onun için o da dosyalama sisteminin ayrıntılarını düşünmeye başladı.</p>

  <p class="p5">Hercule Poirot tekrar konuşmaya başlayınca, Bayan Hubbart birden irkildi. "Önce şu nokta dikkatimi çekti. Kaybolan eşyaların hemen hepsi de oldukça değersiz şeyler. Yalnız iki tanesi dışında... Stetoskop ve pırlanta yüzük... Şimdi stetoskopu bir yana bırakalım. Yüzük beni düşündürüyor. Bunun değerli olduğunu söylediniz. Yüzüğün değeri ne kadar?"</p>

  <p class="p5">"Kesin bir şey söyleyemem, Mösyö Poirot. Bir tek taş, iki yanında da küçük pırlantalar var. Sanırım Patricia Lane'in annesininmiş... Yüzük kaybolunca kızcağız çok üzüldü. Aynı gece yüzük Valerie Hobhouse'un çorba tabağından çıkınca hepimiz çok rahatladık. Bunun çirkin bir şaka olduğuna karar verdik."</p>

  <p class="p5">"Belki de gerçekten öyleydi. Ama çalınıp, sonra da iade edilmesini anlamlı buldum. Bir ruj, pudriyer ya da bir kitap kaybolursa, bu yüzden polis çağırmazsınız. Ama değerli bir pırlanta çalındı mı, durum değişir. O zaman sorunun polise bildirilmesi olasılığı ortaya çıkar... İşte bu yüzden de yüzük iade edilir."</p>

  <p class="p5">Bayan Lemon kaşlarını çattı. "Madem yüzüğü iade edeceklerdi, o halde neden çaldılar?"</p>

  <p class="p5">"Öyle ya... Ama şimdilik bu soruları bir yana bırakalım. Ben şu anda çalınan eşyaları sınıflandırmaya çalışıyorum. İlk olarak yüzüğü ele alalım. Yüzüğün sahibi olan bu genç Bayan Lane kim?"</p>

  <p class="p5">"Patricia Lane mi? Çok iyi bir kızdır... Arkeoloji ya da tarih okuyor. Diploma alacak." "Zengin mi?"</p>

  <p class="p5">"Yok... Biraz parası var. Her zaman hesaplı davranır. Dediğim gibi, yüzük annesininmiş. Bir iki güzel mücevheri olduğunu gördüm. Ama yeni elbisesi pek az. Son zamanlarda sigara içmekten de vazgeçti."</p>

  <p class="p5">"Nasıl bir kız? Onu bana bildiğiniz gibi anlatın."</p>

  <p class="p5">"Hımm... Patricia Lane öyle dikkati çekecek bir tip değil. Biraz silik. Sakin ve terbiyeli. Neşeli ve canlı biri sayılmaz. Bilmem nasıl anlatayım? Samimi bir kızcağız... "</p>

  <p class="p5">"Ve yüzük sonra Valerie Hobhouse'un çorba tabağından çıktı. Peki, bu Hobhouse kim?"</p>

  <p class="p5">"Valerie Hobhouse mu? Zeki ve esmer bir kız... Çok alaycıdır. Bir güzellik salonunda çalışıyor. Sabrina Fair'de. Bu adı herhalde duydunuz?"</p>

  <p class="p5">"Bu iki kız, arkadaş mı?"</p>

  <p class="p5">Bayan Hubbard bir an düşündü. "Evet... öyle. Pek ortak yanları yok ama... Patricia, herkesle iyi geçinir. Yine de ona aman aman bayılan yok. Buna karşılık Valerie Hobhouse'un bazı düşmanları var. Çünkü kızın dili durmuyor. Oysa onu seven de pek çok. Bilmem anlatabiliyor muyum?"</p>

  <p class="p5">Poirot, "Anlıyorum," dedi. Demek Patricia Lane iyi ama iç sıkıcı bir kızdı. Valerie Hobhouse ise kişilik sahibiydi. Belçikalı çalınan eşyaların listesini incelemeye devam etti. "İşin ilgi çekici yanı, çok değişik şeylerin kaybolmuş olması. Bazıları kendini beğenmiş, parası az bir kızı cezbedebilir. Örneğin, ruj, incik boncuk, pudriyer, saç şampuanı hatta belki de çikolatalar... Sonra gelelim stetoskopa... Bu daha çok böyle bir şeyi nerede satacağını ya da rehine koyacağını bilen bir adamın çalacağı bir şey. Stetoskop kimindi?"</p>

  <p class="p5">"Bay Bateson'un, iriyarı, samimi tavırlı bir gençtir... "&nbsp;"Tıp öğrencisi mi?"</p>

  <p class="p5">"Evet."</p>

  <p class="p5">"Stetoskopu çalınınca kızdı mı?"</p>

  <p class="p5">"Öfkesinden adeta çılgına döndü, Mösyö Poirot. Ağzına geleni söyledi. Eşyalarının çalınmasına göz yumacak bir genç değildir."</p>

  <p class="p5">"Böyle bir şeye göz yuman var mı?"</p>

  <p class="p5">"Örneğin, Hintli öğrencilerden Bay Gapol Ram. Her şeye güler. Ellerini sallayarak maddi şeylerin önemli olmadığını söyler."</p>

  <p class="p5">"Onun bir şeyi çalındı mı?" "Hayır."</p>

  <p class="p5">"Ah! Peki flanel pantolon kimindi?"</p>

  <p class="p5">"Bay McNabb'ın. Pantolon çok eskiydi. Başkası olsaydı. 'Bu işe yaramaz,' derdi. Ama McNabb eski elbiselerine çok bağlıdır. Hiçbir şeyini kıyıp atamaz."</p>

  <p class="p5">"Böylece hırsızlığa değmeyecek gibi gözüken eşyalara gelmiş oluyoruz. Eski flanel pantolon, elektrik ampulleri, asitborik, saç şampuanı, yemek kitabı... Bunların önemli olduğunu sanmıyorum... Herhalde asitboriği yanlışlıkla aldılar. Biri yanmış bir ampulü çıkardı ve yerine yenisini takmayı unuttu. Başka bir öğrenci yemek kitabını ödünç aldı ve geri vermedi. Gündelikçi kadınlardan biri de pantolonu evine götürdü."</p>

  <p class="p5">"Gündelikçi iki kadın var İkisi de çok dürüst. Bana sormadan böyle bir şey yapmayacaklarından eminim."</p>

  <p class="p5">"Belki haklısınız... Şimdi gelelim gece ayakkabısına. Yeni bir çiftmiş... Teki çalınmış sanırım. Ayakkabı kimindir?"</p>

  <p class="p5">"Sally Finch'in. Amerikalı bir kız. Fulbright bursu kazanmış. Burada öğrenim görüyor."</p>

  <p class="p5">"Ayakkabının teki bir yere girmiş olamaz mı? Çünkü bir hırsızın işine yarayacak bir şey değil bu."</p>

  <p class="p5">"Ayakkabı hiçbir yere girmemişti, Mösyö Poirot. Her yeri iyice aradık. Sally Finch, bir partiye gidiyordu. Gece elbisesi giymişti. O ayakkabıların da bulunması şarttı çünkü genç kızın, başka gece ayakkabası yoktu."</p>

  <p class="p5">"Tabii Sally Finch üzüldü... sinirlendi. Evet... Acaba?... Hım... Bu ipucu olabilir." Poirot birkaç dakika sessiz sedasız oturdu. Sonra, "Geriye iki şey kalıyor," diye mırıldandı. "Parça parça kesilmiş bir sırt çantası. Yine aynı halde bulunan ipekli eşarp. Bu durum ne bir kızın süslenme arzusuyla açıklanabilir, ne de hırsızın kazanç merakıyla... Kinle ve hiddetle yapılmış bir şey bu. Eşarp kimindi?"</p>

  <p class="p5">"Valerie Hobhouse'un. Bir Noel hediyesiydi eşarp. Zümrüt yeşili, pahalı bir şeydi."</p>

  <p class="p5">"Valerie Hobhouse... Anlıyorum... "&nbsp;Poirot gözlerini kapattı. Kafasında karmakarışık renklerden, şekillerden oluşmuş bir tablo vardı. Kesik eşarp ve çanta parçaları... Yemek kitapları, rujlar, banyo şampuanı... Bazı öğrencilerin adları ve kısa tanımları. Bu tabloda birbirine uyan ya da benzeyen şekiller de görülmüyordu. Birbirleriyle hiçbir ilgileri olmayan kimseler ve olaylar boşlukta dönüyorlardı. Ama Poirot, her şeyin bir planla yapılmış olması gerektiğini biliyordu... Ya da birkaç plana göre... Ve mutlaka bunlardan biri çok önemliydi... Şimdi bütün sorun, bir başlangıç noktası bulabilmekteydi... Belçikalı dedektif gözlerini açtı. "Bu konuyu düşünmek gerek... İyice düşünmek gerek... "</p>

  <p class="p5">Bayan Hubbard heyecanla başını salladı. "Bundan eminim, Mösyö Poirot. Sizi rahatsız etmek istemezdim... "</p>

  <p class="p5">"Beni rahatsız ettiğiniz yok. Bu sorun beni bayağı meraklandırdı. Ben düşünürken, bir yandan da harekete geçebiliriz... Bu bir başlangıç olur... Şu ayakkabı... gece ayakkabısı... Evet, bununla başlayabiliriz, Bayan Lemon."</p>

  <p class="p5">"Efendim, Mösyö Poirot?" Bayan Lemon dosya sistemini düşünmekten hemen vazgeçti. Oturduğu yerde dikleşerek defteriyle kalemine uzandı.</p>

  <p class="p5">Bayan Hubbard bir an düşündü. "Şimdi kesin olarak hatırlamıyorum. Galiba iki ay önce. Bundan fazla bir şey söyleyemeyeceğim. Sally Finch'den partinin tarihini öğrenebilirim."</p>

  <p class="p5">"Pekâlâ... Hım... "&nbsp;Poirot tekrar Bayan Lemon'a döndü. "Karakolda tarihi pek iyi hatırlamıyormuşsunuz gibi konuşursunuz.</p>

  <p class="p5">Ayakkabıyı metroda unuttuğunuzu söylersiniz. Vagonlardan birinde... Ya da otobüste bıraktığınızı da iddia edebilirsiniz. Hickory Sokağı'na kaç otobüs işliyor acaba?" "Sadece iki, Mösyö Poirot."</p>

  <p class="p5">"İyi... Baker Sokağı'ndan bir sonuç alamazsanız, Scotland Yard'a gidin. Ve ayakkabıyı takside unuttuğunuzu söyleyin." Bayan Lemon hemen düzeltti. "Lambeth'de." Hercule Poirot, elini şöyle bir salladı. "Siz böyle şeyleri gayet iyi bilirsiniz."</p>

  <p class="p5">Bayan Hubbard, "Ama neden... "&nbsp;diye başladı. Belçikalı, kadının sözünü kesti. "Durun bakalım, tekrar konuşuruz. Bana bilmem gereken şeyleri anlatırsınız." "Size bildiğim her şeyi anlattığımı sanıyorum." "Hayır, hayır. Ben bu fikirde değilim. Yurtta huyları birbirine benzemeyen birtakım genç kız ve delikanlılar kalıyor... A. B.'yi seviyor. Ama B., C.'ye âşık. D.'yle E, belki de A. yüzünden neredeyse birbirlerini öldürecekler, işte benim bütün bunları öğrenmem gerek. Bütün bu duygu kasırgalarını... Kavgaları... Kıskançlıkları... Dostlukları... Kini, düşmanlığı... "</p>

  <p class="p5">Bayan Hubbard sıkılmıştı. "Benim böyle şeylerden hiç haberim yok. Ben gençlerin arasına katılmıyorum. Sadece yurdu yönetiyor, yemekleri filan kontrol ediyorum."</p>

  <p class="p5">"Ama insanlar ilginizi çekiyor. Bunu bana siz, kendiniz söylediniz. Gençleri seviyorsunuz... Bu işe de aslında para yüzünden değil, insanca konular, sorunlar sizi ilgilendirdiği için girdiniz. Herhalde gençlerin arasında çok beğendikleriniz... hatta hiç sevmedikleriniz bile var. Bütün bunları bana anlatacaksınız. Evet, anlatacaksınız! Çünkü çok endişelisiniz. Olaylar yüzünden değil. Sonuçta polise de gidebilirsiniz... "</p>

  <p class="p5">"Bayan Nicoletis işe polisin karışmasından hiç hoşlanmaz."</p>

  <p class="p5">Poirot bu sözlere aldırmadı bile. "Siz bu yüzden endişeleniyorsunuz. Bu hırsızlıklardan sorumlu olduğundan... ya da hiç olmazsa bu işlere karıştığından şüphe ettiğiniz biri yüzünden. O halde bu insan sevdiğiniz bir kimse."</p>

  <p class="p5">"Sahi mi, Mösyö Poirot?"</p>

  <p class="p5">"Sahi ya. Bana kalırsa endişelenmekte de haklısınız. İpek eşarbın parça parça edilmesi hiç de hoş değil. Sırt çantasının kesilmesi de öyle. Gerisi... Çocukluk gibi gözüküyor, ama bundan da pek emin değilim... Hiç emin değilim."</p>

  <p class="p5">&nbsp;</p>
</body>
</html>
