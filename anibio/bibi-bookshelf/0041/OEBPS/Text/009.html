<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>4</title>
</head>

<body>
  <h1 class="h11" id="sigil_toc_id_7">4</h1>

  <p class="p5">"Buyurun, Mösyö Poirot." Bayan Lemon, Belçikalının önüne kahverengi kâğıda sarılı, küçük bir paket bıraktı. "Söylediğiniz gibi, Baker Sokağı'ndaki karakoldaydı."</p>

  <p class="p5">Poirot, "Neyse... "&nbsp;dedi. "Uzun uzun uğraşmaktan kurtulduk... Aynı şekilde bu sayede yanılmadığımı da anladım."</p>

  <p class="p5">"Evet... "&nbsp;Bayan Lemon hiçbir şeyi merak etmeyen bir kadındı. Ama ailesine düşkündü. "Sizi rahatsız etmek istemiyorum, Mösyö Poirot. Ama kız kardeşimden mektup aldım. Yeni olaylar olmuş."</p>

  <p class="p5">"Mektubu okumama izin verir misiniz?" Bayan Lemon kâğıdı dedektife uzattı. Poirot mektubu okuduktan sonra sekreterine kız kardeşine telefon etmesini söyledi. Bir iki dakika sonra Poirot, Bayan Hubbard'la konuşuyordu.</p>

  <p class="p5">"Bayan Hubbard?"</p>

  <p class="p5">"Benim, Mösyö Poirot. Çok naziksiniz. Beni hemen aradığınız için teşekkür ederim. Çünkü ben... "</p>

  <p class="p5">Poirot onun sözünü kesti. "Nereden konuşuyorsunuz?"</p>

  <p class="p5">"Nereden olacak? Hickory Sokağı'ndaki 26 numaralı evden tabii. A, ne demek istediğinizi anladım... kendi odamdayım."</p>

  <p class="p5">"Telefon paralel mi?"</p>

  <p class="p5">"Evet... Aşağıda, holde de bir telefon var." "Peki evdekiler konuşmamızı dinleyebilir mi? Yurtta kim var?"</p>

  <p class="p5">"Bu saatte çocuklardan hiçbiri yurtta bulunmaz. Aşçı alışverişte. Kocası Geronimo ise pek az İngilizce bilir. Gündelikçi kadın burada ama o da sağır. Zaten onun telefon konuşmalarını dinlemeye kalkışacağını pek sanmıyorum."</p>

  <p class="p5">"İyi... Öyleyse açıkça konuşabiliriz. Akşamları yurtta konferans filan veriliyor mu? Eğlenceler düzenleniyor mu?"</p>

  <p class="p5">"Arada sırada konferans veriliyor. Ünlü gezgin Baltrout geçenlerde bir konuşma yaptı. Projeksiyonla resimler gösterdi. Uzakdoğu misyonu için de yardım isteğinde bulunuldu, ama ne yazık ki öğrencilerin çoğu o gece dışarıda eğlenmeye gitmişlerdi."</p>

  <p class="p5">"Ah... o halde siz ablanızın yanında çalıştığı Mösyö Hercule Poirot'ya bu akşam gelip karıştığı olaylardan en ilgi çekici olanlarını çocuklara anlatmasını rica ettiniz."</p>

  <p class="p5">"Bu çok iyi olur. Ama siz sanıyor musunuz ki... "</p>

  <p class="p5">"Sanmıyorum... Eminim!"</p>

  <p class="p5">Akşam salona giren gençler, kapının yanındaki ilan tahtasına bir kâğıdın iliştirilmiş olduğunu gördüler.</p>

  <p class="p5">"Belçikalı ünlü özel dedektif Mösyö Hercule Poirot büyük bir nezaket göstererek dedektiflik mesleği konusunda bir konuşma yapmaya razı olmuş bulunuyor. Mösyö Poirot konuşma sırasında bazı ünlü cinayetlerden de söz edecektir."</p>

  <p class="p5">Yurda dönmüş olan gençler bu yeni konuda türlü fikirler ileri sürdüler.</p>

  <p class="p5">"Bu adam da kim?" "Adını hiç duymadım... "&nbsp;"A, ben duydum... Bir adamı gündelikçi bir kadını öldürdüğü için ölüme mahkûm etmişlerdi. Bu dedektif asıl katili bularak adamı son dakikada ölümden kurtardı." "Pek modası geçmiş biri olmalı... "&nbsp;"Herhalde ilgi çekici bir konuşma olacak." "Bu Colin'in hoşuna gider. 'Suçlu psikolojisi'ne çok meraklı." "O kadarını bilmem... Ama canileri yakından tanıyan bir adamı sorguya çekmek çok eğlenceli olur."</p>

  <p class="p5">Akşam yemeği yedi buçukta yeniliyordu. Bayan Hubbard kendi oturma odasından aşağıya indiği zaman gençlerin çoğu da yerlerini almışlardı. Gençler kadının ardı sıra masaya yaklaşan saçları şüphe uyandıracak kadar siyah, ufak tefek, yaşlıca adama merakla baktılar. Konuk memnun bir tavırla ancak bir deve uyacak pos bıyıklarını burup duruyordu.</p>

  <p class="p5">"Bunlar çocuklarımızdan bazıları, Mösyö Poirot... Çocuklar, konuğumuz Mösyö Poirot. Kendisi büyük bir nezaket göstererek yemekten sonra bizimle konuşacak."</p>

  <p class="p5">Selamlaşmalardan sonra, Poirot, Bayan Hubbard'ın yanına oturdu. Bıyıklarının ufak tefek, hareketli İtalyan uşağın büyük bir kâseden tabağına koyduğu nefis sebze çorbasının içine girmemesi için bütün dikkatini bu işe verdi.</p>

  <p class="p5">Çorbayı sıcak italyan makarnasıyla köfte izledi. O sırada Poirot'nun sağında oturan genç bir kız utangaç bir tavırla Belçikalıya döndü. "Bayan Hubbard'ın ablası yanınızda mı çalışıyor?"</p>

  <p class="p5">Poirot ona baktı. "Tabii. Bayan Lemon yıllardan beri sekreterliğimi yapıyor. Dünyanın en çalışkan kadınıdır. Bazen kendisinden korkuyorum."</p>

  <p class="p5">"Ya, anlıyorum. Ben de sandım ki... "</p>

  <p class="p5">"Ne sandınız, matmazel?" Poirot babacan bir tavırla kıza gülümsedi. Bir yandan da, güzel, diye düşünüyordu. Endişeli. Fazla zeki değil. Bir şeyden korkuyor... Sonra, "Adınızı öğrenebilir miyim?" dedi. "Hangi okula gidiyorsunuz?"</p>

  <p class="p5">"Adım Celia Austin. Öğrenci değilim. St. Catherine Hastanesinin eczane bölümünde çalışıyorum." "Ah... İşiniz ilginç mi?"</p>

  <p class="p5">"Şey, bilmem ki... Belki... "&nbsp;Son derece kararsız bir hali vardı kızın.</p>

  <p class="p5">"Ya diğerleri? Bana onlardan söz edebilir misiniz? Burasının yabancı öğrencilerin kaldığı bir yurt olduğunu söylemişlerdi. Ama masadakilerin çoğu İngilize benziyor... "</p>

  <p class="p5">"Yabancıların çoğu dışarda. Bay Chandra Lal'la Bay Copal Ram... Hintli... Genç Bayan Reinjeer Hollandalı... Bay Ahmet Ali ise Mısırlı... Siyasete düşkündür... "</p>

  <p class="p5">"Peki, buradakiler kimler? Bana onları anlatın."</p>

  <p class="p5">"Bayan Hubbard'ın solundaki oturan Nigel Chapman. Londra Üniversitesi'nde Ortaçağ Tarihi ve İtalyanca okuyor. Onun yanındaki gözlüklü kız Patricia Lane. Arkeoloji öğrenimi yapıyor. Şu iriyarı, kızıl saçlı genç Len Bateson. Tıpta. Yanındaki esmer kızın adı ise Valerie Hobhouse. Güzellik enstitüsünde çalışıyor. Valerie'nin sağındaki Colin McNabb... Psikiyatri mezunu. Yakında doktorasını verecek." Colin'i anlatırken sesi değişmişti. Poirot dikkatle Celia Austin'e baktı. Kızın yüzü hafifçe kızarmıştı. Kendi kendine, anlaşılıyor, dedi. Kız, Colin'e âşık. Bunu saklayamıyor da... Hafiye,</p>

  <p class="p5">Colin McNabb adlı gencin masanın diğer tarafından Celia'ya bakmadığını da fark etti. Delikanlı yanında oturan kırmızı saçlı, neşeli kızla konuşmaya dalmıştı. Celia, "Sally Finch," diye anlatmasını sürdürdü. "Amerikalı. Fulbright bursu kazanmış. Onun sağındaki Genevieve Maricaud. İngilizce öğreniyor. Yanında oturan Rene Halle de öyle. Şu ufak tefek sarışın kız Jean Tolminson. O da St. Catherine Hastanesi'nde, fizikoterapi bölümünde. Yanında zenci, Akimbombo. Batı Afrikalı. Çok iyi bir insan... Sağındaki Elizabeth Johnston. Jamaikalı. Hukuk fakültesine gidiyor. Benim yanımda oturan iki öğrenci ise Türk. Buraya bir hafta önce geldiler."</p>

  <p class="p5">"Teşekkür ederim... Birbirinizle iyi geçiniyor musunuz? Yoksa kavga mı ediyorsunuz?" Neşeli bir tavırla konuşuyordu Poirot.</p>

  <p class="p5">Celia, "Kavga edemeyecek kadar meşgulüz," diye cevap verdi. "Ama... "</p>

  <p class="p5">"Evet, Bayan Austin?"</p>

  <p class="p5">"Şey... Bayan Hubbard'ın yanında oturan... Nigel... herkesin damarına basmaktan, insanları kızdırmaktan hoşlanıyor. Len Bateson da çok öfkeleniyor... adeta deliye dönüyor. Oysa aslında çok iyi bir çocuk."</p>

  <p class="p5">"Ya Colin McNabb? O da sinirleniyor mu?"</p>

  <p class="p5">"Ne münasebet! Colin kaşlarını kaldırarak alaycı bir tavırla etrafına bakmıyor."</p>

  <p class="p5">"Anlıyorum... Ya genç hanımlar? Sizler kavga ediyor musunuz?"</p>

  <p class="p5">"Hayır, hayır. Birbirimizle gayet iyi geçiniyoruz. Bazen Genevieve alınıyor. Yanılmıyorsam, Fransızlar çok alıngan oluyor. Ah... bağışlayın... "&nbsp;Celia çok utanmıştı.</p>

  <p class="p5">Poirot ciddi bir tavırla başını salladı. "Ben Belçikalıyım." Kızın kendisini toplamasına meydan vermeden sözlerine devam etti. "Demin 'Sanmıştım ki,' dediniz, Bayan Austin. Ne sanmıştınız, matmazel?"</p>

  <p class="p5">Kız endişeli bir tavırla ekmeğini ufalamaya başladı. "O mu... hiç... önemli değil... sadece son zamanlarda gülünç bazı şakalar yapılıyor da... Sandım ki Bayan Hubbard... benimki de gülünç... Emin olun, öyle önemli bir şeyi kastetmiş değilim!"</p>

  <p class="p5">Poirot, Celia'yı daha fazla sıkıştırmak istemedi. Bayan Hubbard'a doğru döndü. Biraz sonra kadınla ve herkesçe bilinen "cinayet bir sanattır" iddiasını tekrarlayan Nigel'la konuşmaya dalmıştı. Genç adamın Belçikalının mahsus damarına basmaya çalıştığı belliydi. Arka arkaya birtakım kışkırtıcı sözler sıralayıp duruyordu.</p>

  <p class="p5">Poirot, Nigel'in yanında oturan otuz, otuz beş yaşlarında, gözlüklü, endişeli tavırlı kadının Nigel'in her sözünü yumuşatmaya çalıştığını fark ederek için için güldü. Nigel'in ona aldırdığı yoktu. Bayan Hubbard'ın yüzünde ise neşeli, dostça bir ifade vardı.</p>

  <p class="p5">"Son zamanlarda gençler dünya siyasetiyle psikolojiden başka bir şey düşünmüyorlar," dedi Nigel. "Benim gençliğimde herkes daha neşeli ve kaygısızdı. Hepimiz dansa bayılırdık. Salondaki halıyı katlayıp kenara koyarsanız, parkede ne güzel dans edersiniz. Radyoda da güzel müzik var. Ama hiçbiriniz dans etmiyorsunuz."</p>

  <p class="p5">Celia güldü. Sonra da hınzır hınzır, "Bir zamanlar sen de dans ederdin, Nigel," dedi. "Hatta bir kere benimle bile dans ettin. Ama hatırlayacağını sanmıyorum."</p>

  <p class="p5">Nigel hayretle ona baktı. "Seninle mi dans ettim? Nerede?" "Cambridge'de. Mayıs bayramında."</p>

  <p class="p5">"Oh, Mayıs bayramı!" Nigel eliyle, "Gençlik çılgınlıkları," der gibi bir hareket yaptı. "Her insan öyle bir dönem geçiriyor. Neyse ki, çabucak sona eriyor." Nigel yirmi beşinde var yoktu. Poirot bıyık altından güldü.</p>

  <p class="p5">Patricia Lane adlı, gözlüklü kız heyecanla atıldı. "Çok çalışmamız gerekiyor, Bayan Hubbard. Konferanslara gitmek... notları temize çekmek.. İnsan önemli konulardan başka hiçbir şeye zaman ayıramıyor."</p>

  <p class="p5">Bayan Hubbard omuzlarını silkti. "İnsan bir kez genç olur, yavrum."</p>

  <p class="p5">Makarnadan sonra krem şokola geldi. Sonunda salona geçerek oradaki masada duran büyük ibrikten fincanlarına kahve koydular. Artık Poirot'nun konuşma zamanı gelmişti. Dersleri olan iki Türk öğrenci nazik tavırla özür dileyerek odadan çıktılar. Geri kalanlarsa koltuklara yerleşerek merakla beklemeye başladılar.</p>

  <p class="p5">Poirot ayağa kalkarak her zamanki gibi kendisinden emin tavırlarıyla söze başladı. Kendi sesini duymaya bayılırdı.</p>

  <p class="p5">Kırk beş dakika neşeli neşeli konuştu. Espriler yaptı. Özellikle duyanlarda "abartılmış" izlenimini uyandıracak olaylardan söz açtı. Dinleyicilerde belli belirsiz bir şarlatan etkisi uyandırmaya çalışıyordu. Sözlerini, "O adama," diye bitirdi. "Bana Liege'li bir sabun imalatçısını hatırlattığını söyledim. Sabuncu, güzel bir sarışın olan sekreteriyle evlenebilmek için yavaş yavaş karısını zehirliyordu... Tabii adama bundan neşeli bir tavırla, laf arasında söz ettim. Ama sözlerimin etkisi hemen görüldü. Bulup getirdiğim çalınmış parayı bana uzattı. Sapsarı kesilmişti. Gözlerinde derin bir korku vardı. 'Bu parayı,' dedim. 'Bir hayır kurumuna vereceğim.' Adam, 'İstediğinizi yapın,' diye fısıldadı. O zaman anlamlı bir tavırla, 'Mösyö, size çok dikkatli davranmanızı tavsiye ederim,' dedim. Adam sessizce başını salladı. Odadan çıkarken alnında beliren terleri sildiğini fark ettim. Çok korkmuştu. Ama bu sayede kadının hayatını kurtarmış oluyordum. Çünkü adam sarışın sekreterine âşık olduğu halde, artık aptal ve geçimsiz karısını zehirlemeye kalkmayacaktı. Bir hastalığa engel olmak, onu tedavi etmekten daha iyidir... Bizler de cinayetlere engel olmaya çalışırız. Bir cinayet işleninceye kadar beklemeyiz." Dinleyicilerini selamlayarak ellerini yana doğru açtı. "Sizleri fazla yordum sanırım."</p>

  <p class="p5">Öğrenciler onu hararetle alkışladılar. Poirot iyice eğilerek reverans yaptı. Tam yerine oturacağı sırada, Colin McNabb dişlerinin arasına sıkıştırmış olduğu pipoyu çekerek, "Eh," dedi. "Belki artık buraya gelmenizin nedenini söylersiniz."</p>

  <p class="p5">Derin bir sessizlik oldu. Sonra Patricia hiddetle bağırdı. "Colin!"</p>

  <p class="p5">"Hepimiz bunu tahmin edebiliriz, değil mi?" Colin küçümseyici bir tavırla etrafına bakındı. "Mösyö Poirot eğlenceli bir konuşma yaptı. Ama buraya bunun için gelmemişti. Önemli bir işi var onun. Durumu anlamayacağımızı mı sandınız, Mösyö Poirot?"</p>

  <p class="p5">Sally atıldı. "Herkesin adına konuşma, Colin."</p>

  <p class="p5">Colin, "Söylediklerim doğru değil mi?" diye sordu.</p>

  <p class="p5">Poirot tekrar kibar bir tavırla ellerini yana açtı. "Nazik ev sahibem bana bazı olayların kendisini... endişelendirdiğini gizli olarak söyledi."</p>

  <p class="p5">Len Bateson ayağa fırladı Yüzünde öfkeli bir ifade belirmişti. "Buraya bakın! Ne oluyor? Mahsus bir numara mı çevrildi?" Nigel tatlı tatlı sordu. "Bunu yeni mi fark ettin?" Celia korkuyla inledi. "Haklıymışım!"</p>

  <p class="p5">Bayan Hubbard otoriter bir tavırla konuşmaya başladı. "Ben, Mösyö Poirot'dan böyle bir konuşma yapmasını istedim. Ayrıca son zamanlarda olan olaylar hakkında da fikrini sordum. Bu konuda bir şeyler yapmak gerekiyor. Başka bir çare var. O da... polis çağırmak."</p>

  <p class="p5">Herkes bir ağızdan konuşmaya başladı. Genevieve Fransızca, "Bir rezalet bu!" diye bağırdı. "Polis çağırmak utanılacak bir şey!" Diğerleri de söze karıştılar. Kimi buna taraftardı. Kimi de değildi. Gürültü azalırken, Leu Bateson'un sesi duyuldu.</p>

  <p class="p5">"Bakalım Mösyö Poirot bu konuda ne söyleyecek."</p>

  <p class="p5">Bayan Hubbard, "Mösyö Poirot'ya her şeyi anlattım," dedi. "Belki size bazı şeyler sormak ister. Buna itiraz edeceğinizi sanmıyorum."</p>

  <p class="p5">Poirot onu selamladı. "Teşekkür ederim." Bir sihirbaz edasıyla yanındaki paketten çıkardığı gece ayakkabılarını Sally Finch'e uzattı. "Bunlar sizin mi, matmazel?"</p>

  <p class="p5">"Şey.. İkisi de mi? Kayıp teki nereden buldunuz?"</p>

  <p class="p5">"Baker Sokağı'ndaki karakolun kayıp eşyalar bölümünden."</p>

  <p class="p5">"Ayakkabılarımın orada olacağı nereden aklınıza geldi, Mösyö Poirot?"</p>

  <p class="p5">"Mantık bunu gerektiriyordu. Biri odanızdan bir ayakkabı çalmıştı. Neden? Bunu ne giyebilir, ne de satabilirdi. Ev ayakkabının bulunması için baştan aşağı aranacaktı. Bu yüzden ayakkabılarının binadan çıkarılması ya da ortadan kaldırılması gerekiyordu. Ama bir ayakkabıyı ortadan kaldırmak hiç de kolay değildir... En iyisi, onu paket edip kalabalık bir saatte metro ya da otobüste bırakmaktı... Ben meçhul şakacının böyle yapmış olacağını düşündüm. Yanılmamışım... Anlaşılan, ayakkabı, şairinizin dediği gibi, 'Sinirlendirmek için,' çalınmıştı.</p>

  <p class="p5">Valerie hafifçe güldü. "Sevgili Nigel, senden söz ediyorlar." Nigel sırıttı. "Olur ya... "</p>

  <p class="p5">Sally atıldı. "Saçma. Ayakkabımı alan Nigel olamaz." Patricia da hiddetle, "Tabii olamaz," diye homurdandı. "Gülünç bir şey bu."</p>

  <p class="p5">Nigel, "Gülünç olup olmadığını bilmem," dedi. "Ama ben böyle bir şey yapmadım. Hoş hepimiz de öyle söyleyeceğiz ya."</p>

  <p class="p5">Sanki Poirot da bu sözleri bekliyordu. Düşünceli bir tavırla Len Bateson'un kızarmış yüzüne baktı. Sonra da merakla diğerlerini süzdü. Sonunda tam bir yabancıya yakışacak bir el hareketiyle, "Aslında durumum nazik," dedi. "Ben burada konuğum. Buraya Bayan Hubbard'ın daveti üzerine, güzel bir akşam geçirmek için geldim. Tabii birde matmazele o zarif gece ayakkabılarını vermek istiyordum... Ama Mösyö... adınız Bateson'du değil mi?... Evet... Mösyö Len Bateson bana bu... konuda ne düşündüğümü sordu. Aslında benim bir tek kişinin davetiyle konuşmam küstahlık olur. Ama hepiniz de bunu isterseniz... "</p>

  <p class="p5">Akimbombo siyah, kıvırcık saçlı başını heyecanla salladı. "Doğrusu da budur. Gerçek bir demokraside herkesin oyuna başvurulur."</p>

  <p class="p5">Sally Finch'in sabırsız sesi duyuldu. "Aman! Burada hepimiz dostuz. Gürültüyü bırakalım. Bakalım Mösyö Poirot ne tavsiye ediyor, onu öğrenelim."</p>

  <p class="p5">Nigel, "Ben de seninle aynı fikirdeyim, Sally," dedi.</p>

  <p class="p5">Poirot eğildi. "Pekâlâ. Madem hepiniz de aynı şeyi soruyorsunuz, söyleyeyim. Tavsiyem basit. Bayan Hubbard... ya da Bayan Nicoletis hemen polis çağırsın. Boş yere vakit kaybetmeyin."</p>

  <p class="p5">&nbsp;</p>
</body>
</html>
