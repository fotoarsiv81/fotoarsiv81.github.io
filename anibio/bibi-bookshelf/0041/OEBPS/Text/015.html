<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>10</title>
</head>

<body>
  <h1 class="h11" id="sigil_toc_id_13">10</h1>

  <p class="p5">Jean Tomlinson yirmi yedi yaşlarında, sarı saçlı, düzgün hatlı, ciddi bir kızdı. İnce dudaklı ağzını hafifçe büzerek müfettişin karşısına oturdu. Resmi bir tavırla, "Evet?" dedi. "Size nasıl yardım edebilirim?"</p>

  <p class="p5">"Acaba bu çok üzücü olayda bize yardımınız dokunabilirmi?"</p>

  <p class="p5">Jean başını salladı. "Korkunç... gerçekten korkunç bir olay bu. Celia'nın intihar ettiğini sandığımız zaman da durum kötüydü. Bir de şimdi kızın öldürüldüğü düşünülüyor... "&nbsp;Susarak üzüntüyle başını salladı.</p>

  <p class="p5">Sharpe, "Celia'nın zehri kendi isteğiyle içmediğinden hemen hemen eminiz," diye cevap verdi. "Zehrin nereden alındığını biliyor musunuz?"</p>

  <p class="p5">Jean, "Galiba St. Catherine Hastanesi'nden," dedi. "Celia'nın çalıştığı yerden. Ama bu da onun intihar ettiğini göstermezmi?"</p>

  <p class="p5">Müfettiş gülümsedi. "Katilin niyeti de bu cinayete intihar süsü vermekti herhalde."</p>

  <p class="p5">"Peki ama zehri Celia'dan başka kim alabilirdi?"</p>

  <p class="p5">Sharpe içini çekti. "Hemen hemen herkes. Buna karar vermeleri yeterliydi. Hatta siz bile isteseniz zehir çalabilirsiniz, Bayan Tomlinson."</p>

  <p class="p5">"Rica ederim, Müfettiş Sharpe." Jean'ın sesi öfkeyle sertleşmişti.</p>

  <p class="p5">"Siz eczaneye sık sık giderdiniz değil mi, Bayan Tomlinson?"</p>

  <p class="p5">"Evet. Oraya bir arkadaşımı görmeye giderdim. Ama zehir dolabını karıştırmak hiçbir zaman aklımdan geçmedi."</p>

  <p class="p5">"Yine de bunu yapabilirdiniz değil mi?"</p>

  <p class="p5">"Kesinlikle böyle bir şey yapamazdım."</p>

  <p class="p5">"Rica ederim, Bayan Tomlinson. Diyelim ki, arkadaşınız koğuşlardan istenen ilaçları veriyordu. Diğer kız da reçetelerle meşguldü. Ön odada çoğunlukla iki kalfa bulunuyor zaten... İşte böyle bir fırsattan yararlanarak odanın ortasında yükselen rafların arkasına geçer ve dolaptan çabucak alacağınız şişeyi usulca cebine atardınız. İki kalfa ne yaptığınızı bilemezlerdi bile."</p>

  <p class="p5">"Bu sözleriniz dayanılacak gibi değil. Bu.. İğrenç.. İğrenç bir suçlama!"</p>

  <p class="p5">"Değil, Bayan Tomlinson. Böyle bir şeyle ilgisi bile yok. Beni yanlış anlamayın. Bana böyle bir şey yapmanızın imkânsız olduğunu söylediniz. Ben de size bunun mümkün olduğunu göstermeye çalışıyorum. Yoksa sizin zehir çaldığınızı söylediğim yok." Durdu. Sonra, "Neden böyle bir şey yapasınız?" diye ekledi.</p>

  <p class="p5">"Değil mi ya? Müfettiş Sharpe, Celia'nın arkadaşı olduğumun farkında değilsiniz galiba?"</p>

  <p class="p5">"Çok kimse arkadaşları tarafından zehirlenmiştir. Biz bazen kendi kendimize, 'Bir dost ne zaman dost değildir?' diye sorarız."</p>

  <p class="p5">"Celia'yla aramızda düşmanlık yoktu. Aksine... Ben onu çok severdim."</p>

  <p class="p5">"Kaybolan eşyaları onun çaldığından şüphe etmeniz için bir neden var mıydı?"</p>

  <p class="p5">"Kesinlikle yoktu. O kadar şaşırdım ki, Celia'nın prensip sahibi bir kız olduğunu sanıyordum. Onun böyle bir şey yapacağı aklıma bile gelmezdi."</p>

  <p class="p5">"Celia'nın kleptoman olabileceğini düşündünüz mü hiç?"</p>

  <p class="p5">Jean Tomlinson dudaklarını büsbütün büzdü. Sonra da, "Doğrusu ben bu fikirde değilim, Müfettiş Sharpe," diye cevap verdi. "Bir bakıma eski kafalıyım. Bence hırsızlık hırsızlıktır."</p>

  <p class="p5">"Yani Celia'nın o eşyaları sırf onlara sahip olmak istediği için çaldığına mı inanıyorsunuz?"</p>

  <p class="p5">"Tabii."</p>

  <p class="p5">"Yani sizce Celia dürüst değildi." "Ne yazık ki öyle."</p>

  <p class="p5">Müfettiş Sharpe başını salladı. "Ah... Çok kötü... "</p>

  <p class="p5">"Evet. İnsan arkadaşının sandığı gibi biri olmadığını anlayınca düş kırıklığına uğruyor."</p>

  <p class="p5">"Sanırım bir ara bizi... yani polis çağırmayı düşünmüşler."</p>

  <p class="p5">"Evet. Bence en doğrusu da bu olurdu."</p>

  <p class="p5">"Belki de hâlâ, böyle yapmalılardı, diye düşünüyorsunuz?"</p>

  <p class="p5">"Evet. Böylesi daha iyi olurdu. Bence bu şekilde hareket eden bir insan mutlaka cezalandırılmalıdır."</p>

  <p class="p5">"Yani aslında hırsız olmasına rağmen kendine kleptoman süsü veren bir insan demek istiyorsunuz? Öyle değil mi?"</p>

  <p class="p5">"Bir bakıma bunu demek istiyorum."</p>

  <p class="p5">"Oysa Celia cezalandırılmayacak, aksine Colin McNabb'la evlenerek mutlu olacaktı."</p>

  <p class="p5">Jean Tomlinson kinci bir tavırla, "Colin McNabb'ın yaptıklarına şaşmamak gerek," diye söylendi. "Dinsizin biri o! Hiçbir şeye inanmıyor. İnsanla alay ediyor. Kaba!"</p>

  <p class="p5">Müfettiş Sharpe, "Ah," dedi. "Kötü." Başını salladı.</p>

  <p class="p5">"Colin, Celia'yı özellikle destekledi. Çünkü başkalarının zarara uğramasına aldırmıyor. Herhalde, istediğini çalıversin, olur biter, diye düşünüyor."</p>

  <p class="p5">"Ama ne olursa olsun Celia suçunu itiraf etti."</p>

  <p class="p5">"Hah! Foyası meydana çıktıktan sonra!" "Foyasını kim meydana çıkardı?"</p>

  <p class="p5">"Şu yemeğe gelen adam... adı neydi? Hah, Mösyö Poirot..."</p>

  <p class="p5">"Poirot'nun işin iç yüzünü öğrendiğini nereden anladınız, Bayan Tomlinson? O böyle bir şey söylemedi. Poirot sadece polis çağırmanızı önerdi."</p>

  <p class="p5">"Herhalde Poirot, Celia'ya ondan şüphelendiğini açıkladı. Ya da bunu belli etti. Foyasının meydana çıkacağını sezen Celia da hemen Bayan Hubbard'a koşup her şeyi anlattı."</p>

  <p class="p5">"Elizabeth Johnston'un kâğıtlarına dökülen mürekkebe ne dersiniz? Celia bunu da itiraf etti mi?"</p>

  <p class="p5">"Doğrusu bilmiyorum. Herhalde."</p>

  <p class="p5">Sharpe, "Yanılıyorsunuz," diye cevap verdi. "Celia böyle bir şey yapmadığını kesinlikle söyledi."</p>

  <p class="p5">"Belki... Olabilir. Ama pek de inanılacak gibi değil."</p>

  <p class="p5">"Yoksa suçlunun Nigel Chapman olduğunu mu düşünüyorsunuz?"</p>

  <p class="p5">"Nigel'in böyle bir şey yapabileceğini sanmıyorum... Belki de bu iş Akimbombo'nun başının altından çıktı." "Ya? O neden böyle bir şey yapsın?"</p>

  <p class="p5">"Kıskançlık yüzünden. Bu zenciler birbirlerini çok kıskanıyorlar. Sonra duygularına da hâkim olamıyorlar."</p>

  <p class="p5">"İşte bu çok ilginç, Bayan Tomlinson. Celia Austin'i en son ne zaman gördünüz?"</p>

  <p class="p5">"Cuma gecesi yemekten sonra."</p>

  <p class="p5">"Yatmaya hanginiz daha önce çıktınız? O mu, yoksa siz mi?" "Ben."</p>

  <p class="p5">"Salondan ayrıldıktan sonra, Celia'nın odasına gittiniz mi? Ya da onu başka bir yerde gördünüz mü?"</p>

  <p class="p5">"Hayır."</p>

  <p class="p5">"Morfini Celia'nın kahvesine kimin karıştırdığını da bilmiyor musunuz? Tabii zehir kıza o şekilde verildiyse... "&nbsp;"Bilmiyorum."</p>

  <p class="p5">"Salonda ya da birinin odasında morfin görmediniz mi?" "Hayır. Hayır, sanmıyorum."</p>

  <p class="p5">"Sanmıyor musunuz? Ne demek istiyorsunuz, Bayan Tomlinson?"</p>

  <p class="p5">"Şey... Bir şey hatırladım. Saçma bir iddiaydı doğrusu." "Hangi iddia?"</p>

  <p class="p5">"Çocuklardan biri... hayır, ikisi üçü bir tartışmaya girişmişlerdi de... "</p>

  <p class="p5">"Ne hakkında?"</p>

  <p class="p5">"Cinayet ve bunun nasıl işleneceği hakkında."</p>

  <p class="p5">"Bu konuşma kimlerin arasında geçti?"</p>

  <p class="p5">"Sanırım tartışmaya Nigel'le Colin başladı. Sonra işe Len Bateson karıştı. Patricia da vardı... "</p>

  <p class="p5">"O ara neler söylenildiğini, tartışmanın nasıl geliştiğini hatırlıyor musunuz?"</p>

  <p class="p5">Jean Tomlinson bir süre düşündü. "Yanılmıyorsam, tartışma zehirle cinayet işlemekten söz edilirken çıktı. Biri, zehir bulmanın çok güç olduğunu, katilin çoğu kez bu yüzden ele geçtiğini söyledi. 'Ya zehir satın aldığın öğrenilir ya da böyle bir maddeyi elde edebilecek durumda olduğu için şüpheleri üstüne çeker,' dedi. Nigel, 'Hiç de değil,' diye itiraz etti. 'İnsan zehri üç yoldan elde edebilir. Üstelik ondan kimse de şüphe etmez.' Len Bateson onun saçmaladığını söyledi. Nigel, 'Hayır,' dedi. 'Sözlerimi kanıtlamaya hazırım.' Patricia hemen söze karıştı. 'Nigel haklı. Len, sen ve Colin istediğiniz zaman hastaneden zehir çalabilirsiniz.</p>

  <p class="p5">Celia da öyle.' Nigel bağırdı. 'Benim kastettiğim bu değildi. Celia ezcaneden bir şey alsa bunu hemen fark ederler. Er geç ilacı arar ve bunun ortadan kaybolmuş olduğunu görürler.' Patricia karşı çıktı. 'Şart değil. Celia şişedeki zehri'boşaltıp yerine başka bir madde koyarsa, kimse bir şeyden şüphelenmez.' Onun üzerine Colin alay etti. 'O halde çok geçmeden hastalar ciddi şekilde şikâyete başlarlar.' Nigel, 'Ama,' dedi. 'Ben özel fırsatları kastetmedim. Örneğin, beni ele alın. Benim hastaneye, eczaneye girmem imkânsız. Ne doktorum, ne de eczacı. Yine de üç ayrı şekilde, üç ayrı zehir çalabilirim.' Len Bateson, 'Pekâlâ,' diye cevap verdi. 'Yöntemlerin nedir?' Nigel güldü. 'Bunu şimdi anlatmayacağım. Ama seninle iddiaya girmeye hazırım. Üç hafta içinde sana üç tehlikeli zehir getireceğim.' Len, 'Seninle beş sterline iddiaya girerim,' dedi. 'Bunu yapman imkânsız?'"</p>

  <p class="p5">Jean duraklayınca, Müfettiş Sharpe, "Ee?" diye sordu.</p>

  <p class="p5">"Bir süre bir şey olmadı. Sonra bir gece salonda otururken, Nigel, 'Buraya bakın çocuklar,' diyerek güldü. 'Ben sözümü tuttum.' Ve masaya üç şey fırlattı. Bir tüp Hiosin tableti. Bir şişe Tentür Dijitalin ve küçük bir şişe Morfin Tartrat."</p>

  <p class="p5">Müfettiş bağırdı. "Morfin Tartrat mı? Şişenin üzerinde etiket var mıydı?"</p>

  <p class="p5">"Evet. St. Catherine Hastanesi'nin etiketi. Bunu hatırlıyorum. Çünkü isim hemen dikkatimi çekti." "Ya diğerleri?"'</p>

  <p class="p5">"Onları fark etmedim. Ama o zehirlerin bir hastanenin ecza bölümünden alındığını sanmıyorum." "Sonra ne oldu?"</p>

  <p class="p5">"Her kafadan bir ses çıktı tabii. Len Bateson, 'Haydi, haydi,' dedi. 'Cinayet işlersen seni bu zehirler yüzünden hemen yakalarlar.' Nigel, 'İmkânsız,' diye cevap verdi. Ben sıradan bir vatandaşım. Hastane ve klinikle bir ilgim yok. Kimse bu zehirlerle aramda bir bağ kuramaz. Çünkü gidip bunları satın almadım.' Colin McNabb pipoyu ağzından çekti. 'Zaten zehirleri satın alman imkânsız. Hiçbir eczane bu maddeleri doktor reçetesi olmadan vermez.' Her neyse... Uzun uzun tartıştılar... Sonunda Len parayı vereceğini söyledi. 'Ama şimdi veremem,' dedi. 'Çünkü param pek az. Yalnız Nigel'in iddiasını kazandığı kesin... E, şimdi bu ganimeti ne yapacağız?' Nigel, 'Bir kaza olmadan hepsini atalım,' diyerek güldü. Onun üzerine tüpü boşaltıp tabletleri şömineye attılar. Morfin tartratı da öyle. Tentür Dijitalini ise tuvalete döktüler." "Ya şişeler?"</p>

  <p class="p5">"Şişelerin ne olduğunu bilmiyorum... Herhalde onlar da kâğıt sepetini boyladılar."</p>

  <p class="p5">"Zehirler atıldı değil mi?"</p>

  <p class="p5">"Evet. Bundan eminim. Kendi gözlerimle gördüm."</p>

  <p class="p5">"Bu olay ne zaman oldu?"</p>

  <p class="p5">"Hım... on beş gün önce sanırım."</p>

  <p class="p5">"Anlıyorum. Teşekkür ederim. Bayan Tomlinson."</p>

  <p class="p5">Jean odadan çıkmadı. Bir şeyler öğrenmek istediği belliydi. "Bu önemli mi?"</p>

  <p class="p5">"Olabilir. Şimdiden bir şey söylenemez."</p>

  <p class="p5">Müfettiş Sharpe bir süre derin derin düşündü. Sonra da tekrar Nigel Chapman'ı çağırttı. "Bayan Jean Tomlinson demin ilgi çekecek bir şey söyledi."</p>

  <p class="p5">"Sevgili Jean kafanızı zehirledi tabii. Kimin aleyhinde bulundu? Benim mi?"</p>

  <p class="p5">"Jean Tolminson zehirlerden ve sizden söz etti, Bay Chapman."</p>

  <p class="p5">"Zehirlerden ve benden mi? O da nereden çıktı?" "Yani birkaç hafta önce Len Bateson'la şüphe uyandırmayacak bir şekilde zehir elde edebileceğinize dair bahse girdiğinizi unuttunuz mu?"</p>

  <p class="p5">"A, o mu?" Nigel birden durumu anlamıştı. "Ha, şu mesele! Ne garip, o olay aklıma bile gelmedi. Hatta Jean'ın da salonda olduğunu hatırlamıyorum. Bu olayın özel bir anlamı olduğunu sanmıyorsunuz ya?"</p>

  <p class="p5">"Belki olmaz. Böyle bir olay olduğunu itiraf ediyorsunuz demek?"</p>

  <p class="p5">"Tabii. o konuyu konuşuyorduk... Colin'le Len'in ukalalıkları tutmuştu. Onlara her isteyenin basit bir zekâ oyunuyla zehir elde edebileceğini söyledim. Hatta, 'Üç şekilde yapılabilir,' dedim. 'Bu sözümü kanıtlamak için bunları uygulayacağım. Ve... "</p>

  <p class="p5">"Evet... "</p>

  <p class="p5">"Ve öyle de yaptım, müfettiş bey." "O üç yöntem nedir, Bay Chapman?" Nigel başını yana eğdi. "Benden kendi kendimi suçlamamı istiyorsunuz. Bari malum uyarıda da bulunun, olsun bitsin."</p>

  <p class="p5">"Henüz uyarı zamanı gelmedi, Bay Chapman. Tabii, dediğiniz gibi kendi kendinizi suçlamanız şart değil. İsterseniz bu sorulara cevap vermeyi reddedebilirsiniz."</p>

  <p class="p5">"Reddetmeyi pek istemiyorum," Nigel bir iki dakika düşündü. Dudaklarının kenarında hafif bir gülümseme uçuşuyordu. "Herhalde yaptığım kanuna aykırı bir şeydi. Bu yüzden beni tutuklayabilirsiniz de... Öte yandan bu bir cinayet. Eğer o olayın zavallı Celia'nın ölümüyle bir ilgisi varsa o zaman size her şeyi anlatmam daha doğru olur."</p>

  <p class="p5">"Evet. En akla uygunu da bu."</p>

  <p class="p5">"Pekâlâ. Konuşacağım." "O üç yöntem nedir?"</p>

  <p class="p5">"Şey... "&nbsp;Nigel koltukta arkasına yaslandı. "Gazetelerde doktorların tehlikeli ilaçları arabalarından çaldırdıklarını okuyoruz. Öyle değil mi? Halka sık sık uyarıda bulunurlar... "</p>

  <p class="p5">"Evet."</p>

  <p class="p5">"Ben de, en iyisi, diye düşündüm. Bir kasabaya gidip usulca bir aile doktorunu izlemek... Fırsat bulunca da arabasını açıp çantasına bakmak ve istediğim zehiri çalmak... Çünkü kasabalarda doktorlar çantalarını hep yanlarına almıyorlar. Bu daha çok görecekleri hastaya bağlı."</p>

  <p class="p5">"Ee?"</p>

  <p class="p5">"Hepsi bu kadar... Bu bir numaralı yöntem... Bunu uygulamak için birkaç doktorun peşine takıldım. Sonunda dikkatsiz birini bulabildim. Ondan sonra zehri çalmak çok kolay oldu. Adam arabasını tenha bir yerde, bir çiftlik evinin önünde bırakmıştı. Otomobilin kapısını açtım. Çantadan Hiosin Hidrobromör tüpünü aldım. İşte o kadar."</p>

  <p class="p5">"Ah! Ya ikincisi?"</p>

  <p class="p5">"Doğrusunu isterseniz bunu başarabilmek için sevgili Celia'nın ağzını aramak zorunda kaldım. Ama o hiçbir şeyden şüphelenmedi. Dediğim gibi aptalın biriydi. Amacımı da bilmiyordu. Celia'ya doktorların reçetelere yazdıkları Latinceden söz ettim. Sonra, 'Bana bir reçete yaz,' dedim. 'Şöyle doktorlarınki gibi... Örneğin... Tentür Dijitalin için olsun.' Hiç şüphelenmeden istediğimi yaptı. Ondan sonra da telefon rehberini açarak, Londra'nın ücra bir köşesinde oturan bir doktorun adını seçtim. Kâğıdın altına onun başharflerini yazmak ya da şöyle okunaksız bir imzasını atmak yeterli olacaktı." Nigel bir süre durdu. "Sonra bu uydurma reçeteyi Londra'nın kalabalık semtindeki bir eczaneye götürdüm. Eczanenin seçtiğim doktorun imzasını tanıması imkânsızdı. Böylece hiçbir güçlük çekmeden ilacı aldım. Zaten kalp hastalarına Dijitalin çok veriliyor. Ben de ilacı bir otelin kâğıdına yazdırmıştım."</p>

  <p class="p5">Sharpe alaycı bir tavırla mırıldandı. "Çok zekisiniz." "Aptallığımdan başımı derde soktum. Sesinizden bu anlaşılıyor."</p>

  <p class="p5">"Ya üçüncü yöntem?"</p>

  <p class="p5">Nigel hemen cevap vermedi. Sonra da, "Buraya bakın," dedi. "Suçumun ne olduğunu söyler misiniz?"</p>

  <p class="p5">Müfettiş Sharpe, "Kitlenmemiş bir arabadan ilaç almak hırsızlıktır," dedi. "Sahte reçete hazırlamak ise... "</p>

  <p class="p5">Nigel onun sözünü kesti. "Ama ben tam anlamıyla sahtekârlık yapmış sayılmam. Bir kere bu yolla kimseyi dolandırmış değilim. Sonra doktorun imzasını da taklit etmedim. Yani bir reçete hazırlar, altına da H. R. James yazarsam, bu herhangi bir James adlı doktorun imzasını taklit ettiğim anlamına gelmez. Öyle değil mi?" Ağzını çarpıtarak güldü. "Ne demek istediğimi anlıyorsunuz herhalde? Kendi kendimi tehlikeye atıyorum. Eğer beni cezalandırmaya kalkarsanız, mahvolduğumun resmidir. Öte yandan... "</p>

  <p class="p5">"Evet, Bay Chapman, öte yandan... "</p>

  <p class="p5">Nigel ani bir heyecanla, "Cinayetten hoşlanmıyorum," diye bağırdı. "Korkunç, iğrenç bir şey bu. Zavallı Celia, böyle bir ölüme layık değildi... Size yardım etmek istiyorum. Ama bütün bunların bir yararı var mı? Hiç sanmıyorum. Yani suçlarımı itiraf etmemin demek istiyorum."</p>

  <p class="p5">"Polis, oldukça makuldur, Bay Chapman. Bazı olaylara basit bir şaka gözüyle bakabilirler. Celia Austin sorununun çözülmeşine yardım etmek istediğinizi söylediniz. Buna inanıyorum. Şimdi bana lütfen üçüncü yönteminizi anlatın."</p>

  <p class="p5">Nigel, "Şey..." diye mırıldandı. "İşin sonuna geldik artık. Bu iş diğer ikisinden daha tehlikeliydi. Ama buna karşılık çok daha eğlenceliydi. Celia'yı bir iki kez eczanede ziyaret etmiştim. Orasının nasıl bir yer olduğunu biliyordum."</p>

  <p class="p5">"Demek şişeyi dolaptan çalmayı başardınız?"</p>

  <p class="p5">"Hayır, hayır. İş o kadar basit değildi. Bence kalleşlik sayılırdı bu. Sonra bu gerçek bir cinayet olsaydı... yani ben zehri gerçekten birini öldürmek için çalsaydım, herhalde benim eczaneye girdiğimi hatırlarlardı. Aslında ben Celia'nın çalıştığı yere altı aydan beri uğramamıştım. Celia'nın on biri çeyrek geçe kahve içip iki bisküvi yemek için arka odaya geçtiğini biliyordum. Kızlar sırayla ikişer ikişer içeri gidiyorlardı. Kalfalardan biri yeni gelmişti ve beni de tanımıyordu tabii. Zehri nasıl aldım biliyor musunuz? Sırtımda beyaz bir ceket, boynumda stetoskopla eczaneye girdim. Bankonun diğer tarafında sadece yeni gelen kız vardı. O da reçetelerle meşguldü. Yanından ağır ağır geçerek, zehirlerin durduğu dolaba gittim. Şişeyi alarak, bölmenin diğer tarafına geçtim. Kıza, 'Sizde ne dozda Adrenalin var?' diye sordum. O cevap verince de başımı salladım. Ve, 'Bana Veganin ver misiniz?' dedim. 'Gece içkiyi fazla kaçırmışım... ' Hapları yutarak tekrar ağır ağır dışarı çıktım. kız benden şüphelenmedi bile. Benim tıp öğrencilerinden ya da asistanlardan biri olduğumu sandı. Çocuk oyunu gibi bir şeydi bu. Celia'nın eczaneye geldiğimden haberi bile yoktu."</p>

  <p class="p5">Müfettiş Sharpe merakla, "Bir steteskop, ha?" diye mırıldandı. "Bunu nereden buldunuz?"</p>

  <p class="p5">Nigel birdenbire güldü. "Stetoskop, Len Bateson'undu. Anlayacağınız ondan çaldım."</p>

  <p class="p5">"Buradan mı?"</p>

  <p class="p5">"Evet."</p>

  <p class="p5">"Stetoskop'un çalınması da böylece açıklanmış oluyor. Demek onu alan Celia değildi?"</p>

  <p class="p5">"Tabii değildi. Stetoskop bir kleptomanın beğeneceği bir şey olabilir mi?"</p>

  <p class="p5">"Peki sonradan onu ne yaptınız?"</p>

  <p class="p5">Nigel özür diler gibi, "Rehin vermek zorunda kaldım," dedi.</p>

  <p class="p5">"Len Bateson'a karşı haksızlık etmiş olmadınız mı?"</p>

  <p class="p5">"Oldum tabii. Kötü bir şeydi bu. Ama ona bu durumu açtığım takdirde, yöntemimi açıklamak zorunda kalacaktım. Oysa böyle bir niyetim yoktu." Nigel neşeyle ekledi. "Neyse birkaç gece sonra onu davet edip nefis bir ziyafet çektim."</p>

  <p class="p5">Müfettiş Sharpe homurdandı. "Sorumluluk duygusu olmayan bir insansınız."</p>

  <p class="p5">Nigel neşeyle gülüyordu artık. "O üç zehri masaya atıp bunları kimsenin haberi olmadan aldığımı söylediğim zaman yüzlerinde beliren ifadeleri görmeliydiniz!"</p>

  <p class="p5">Müfettiş, "Yani açıkçası," dedi. "Üç kişiyi üç ayrı cins zehirle öldürebilirdiniz. Üstelik kimse sizden şüphelenmezdi."</p>

  <p class="p5">Nigel başını salladı. "Orası öyle. Ama bu koşullarda kolay kolay itiraf edilecek bir şey değil bu. Yalnız... zehirler on beş gün önce... ya da daha önce ortadan kaldırıldı. Bunu unutmayın."</p>

  <p class="p5">"Siz öyle sanıyorsunuz. Ama aslında böyle olmayabilir."</p>

  <p class="p5">Nigel hayretle ona baktı. "Ne demek istiyorsunuz?"</p>

  <p class="p5">"O zehirleri ne kadar zaman yanınızda sakladınız?"</p>

  <p class="p5">Nigel düşündü. "Hiosin tüpünü on gün sakladım sanırım. Morfin Tartrat'ı dört gün. Tentür Dijitalini ise o gün almıştım. Gece hepsini birden çocuklara gösterdim."</p>

  <p class="p5">"Zehirleri nerede sakladınız? Yani Hiosin Hidrobromür'le Morfin Tartrat'ı?"</p>

  <p class="p5">"Odamdaki çekmecelerden birinde. Çorapların altında."</p>

  <p class="p5">"İlaçları oraya koyduğunuzu bilen var mıydı?"</p>

  <p class="p5">"Hayır. Hayır, yoktu." Ama genç adamın sesinde hafif bir duraksama vardı. Müfettiş Sharpe bunu fark ettiyse de, o anda ısrarı yersiz buldu.</p>

  <p class="p5">"Ne yaptığınızı birine anlattınız mı? Yöntemlerinizi? Zehirleri nasıl elde ettiğinizi?"</p>

  <p class="p5">"Hayır. Sadece... hayır. Anlatmadım."</p>

  <p class="p5">"Neden, 'Sadece,' dediniz, Bay Chapman?"</p>

  <p class="p5">"Aslında bu konuyu kimseye açıklamadım. Bir ara her şeyi Patracia'ya anlatmaya karar verdim. Ama sonradan onun bu işten hiç hoşlanmayacağını düşündüm. Patricia çok sert ve ciddidir. Bu yüzden planımı ondan sakladım."</p>

  <p class="p5">"Yani ona doktorun arabasından ve hastaneden zehir çaldığınızı... uydurma reçeteyle ilaç aldığınızı söylemediniz mi?"</p>

  <p class="p5">"Sonradan Patricia'ya Dijitalin'i anlattım. Yani bir reçete hazırlayarak ilacı eczaneden aldığımı söyledim. Hastanede doktor kılığına girdiğimden söz ettim. Ama ne yazık ki, Patricia bu hikâyeleri umduğum gibi neşeyle dinlemedi. Bu yüzden ona arabadan ilaç çaldığımı söylemedim. Mutlaka öfkesinden deliye dönerdi."</p>

  <p class="p5">"Ona, iddiayı kazandıktan sonra ilaçları atacağınızı anlattınız mı?"</p>

  <p class="p5">"Tabii. Çok endişelenmiş, sinirlenmişti. Zehirleri hemen geri götürmem için ısrar bile etti."</p>

  <p class="p5">"Böyle yapmak sizin aklınıza gelmedi mi?"</p>

  <p class="p5">"Ne münasebet! Tehlikeli bir şey olurdu bu. Başım iyice belaya girerdi... Üçümüz tutup zehirleri ateşe attık. Birini de tuvalete döktük. Oldu bitti. Bunun kimseye de bir zararı dokunmadı."</p>

  <p class="p5">"Siz böyle söylüyorsunuz, ama birine zarar vermiş olabilirsiniz."</p>

  <p class="p5">"Zehirleri anlattığım şekilde ortadan kaldırdık. Artık bunun kime ne zararı olabilirdi?"</p>

  <p class="p5">"Bay Chapman, belki biri o zehirleri nereye sakladığınızı biliyordu. Ya da rastlantı sonucu buldu. Morfini şişeden boşaltarak yerine başka bir şey koydu. Bunu hiç düşünmediniz mi?"</p>

  <p class="p5">"Hayır!" Nigel hayretle müfettişe baktı. "Doğrusu hiç aklıma gelmedi. Böyle bir şeyin olacağına da inanmıyorum."</p>

  <p class="p5">"Ama bu pekâlâ mümkün, Bay Chapman."</p>

  <p class="p5">"Ama olayı kimse bilmiyordu ki."</p>

  <p class="p5">Müfettiş alayla, "Böyle bir yerde herkes sandığımızdan daha fazla şey bilir," diye cevap verdi.</p>

  <p class="p5">"Ya... yani... başkalarının işine burnunu sokanlar mı var?"</p>

  <p class="p5">"Evet... "</p>

  <p class="p5">"Öğrencilerden hangileri normal olarak odanıza gelir?"</p>

  <p class="p5">"Ben, Len Bateson'la aynı odada kalıyorum. Buradaki çocukların çoğu gevezelik etmek için gelirler. Kızlar değil tabii... Kızların evin bu tarafına, yani erkeklerin yatak odalarının bulunduğu bölüme geçmeleri yasak... Bizler masum ve dürüst insanlarız."</p>

  <p class="p5">"Belki o tarafa geçmek yasak, ama isterlerse sizleri ziyarete gelebilirler değil mi?"</p>

  <p class="p5">Nigel, "İsteyen, gündüz odamıza gelebilir tabii," dedi. "Örneğin akşamüzerleri. Kimse yokken."</p>

  <p class="p5">"Bayan Lane de odanıza geliyor mu?"</p>

  <p class="p5">"Bunu kötü bir niyetle söylemediğinizi umarım, müfettiş bey. Patricia bazen odama gelip yamadığı çoraplarımı yerine koyar. İşte o kadar."</p>

  <p class="p5">Müfettiş Sharpe öne doğru eğildi. "Bay Chapman, biri şişedeki zehri alıp yerine başka bir madde koymuştur, dedik. Bu işi en kolay siz yapabilirdiniz. Acaba bunun farkında mısınız?"</p>

  <p class="p5">Nigel'in yüzünde sert ve yorgun bir ifade belirdi. "Evet. Bunu bir buçuk dakika önce fark ettim. O işi ben yapmış olabilirdim. Ama Celia'yı öldürmem için hiçbir neden yoktu. Ben katil değilim. Ama bunu kanıtlayacağım."</p>

  <p class="p5">&nbsp;</p>
</body>
</html>
