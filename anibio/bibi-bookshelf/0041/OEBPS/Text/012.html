<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>7</title>
</head>

<body>
  <h1 class="h11" id="sigil_toc_id_10">7</h1>

  <p class="p5">Bayan Lemon hemen hemen hiç geç kalmazdı. Sis, fırtına, grip salgını, bozuk araçlar bu kadını nedense hiç etkilemezdi. O sabah saat tam onu çalarken değil de beş dakika geç geldi. Soluk soluğa kalmıştı. Telaşla özür diledi. Her zamankinin aksine gayet şaşkın bir hali vardı. "Çok üzgünüm," Mösyö Poirot. Çok, çok üzgünüm. Tam evden çıkarken kız kardeşim telefon etti."</p>

  <p class="p5">"A... Sağlığının ve neşesinin yerinde olduğunu umarım."</p>

  <p class="p5">"Ne yazık ki değil." Poirot merakla ona baktı. "Aksine çok üzgün. Gençlerden biri intihar etmiş."</p>

  <p class="p5">Poirot hayretle donmuş kalmıştı. Bir şeyler mırıldandı.</p>

  <p class="p5">"Efendim, Mösyö Poirot?"</p>

  <p class="p5">"Gencin adı nedir?"</p>

  <p class="p5">"Celia Austin."</p>

  <p class="p5">"Nasıl intihar etmiş?"</p>

  <p class="p5">"Morfin aldığını sanıyorlar."</p>

  <p class="p5">"Bir kaza olamaz mı?"</p>

  <p class="p5">"İmkânsız. Kız bir not bırakmış sanırım."</p>

  <p class="p5">Poirot usulca içini çekti. "Beklediğim bu değildi. Hayır, bu değildi... Ama... bir şeyler olacağını biliyordum." Başını kaldırdı. Bayan Lemon elinde defter kalem bekliyordu. Belçikalı başını salladı. "En iyisi size bugünkü mektupları vereyim. Onları dosyalayın. Mümkünse bazılarını cevaplandırın. Ben Hickory Sokağı'na gideceğim."</p>

  <p class="p5">Kapıyı Poirot'ya Geronimo açtı. Onun iki gece önceki onur konuğu olduğunu fark edince de kendisini içeri alarak telaşla fısıldamaya başladı. "Ah, sinyor, siz misiniz? Başımız dertte. Korkunç bir şey oldu. Küçük sinyorinayı bu sabah yatağında ölü bulduk. Önce doktor geldi." Başını salladı. "Şimdi de polis müfettişi burada. Yukarda, sinyora ve patrona'yla birlikte. O paverina" kendisini neden öldürdü acaba? Oysa dün gece çok neşeliydi. Nişanlanmıştı... "</p>

  <p class="p5">"Nişanlanmış mıydı?"</p>

  <p class="p5">"Si, si! Sinyor Colin'le. Hani şu daima pipo içen iriyarı, esmer genç."</p>

  <p class="p5">"Biliyorum."</p>

  <p class="p5">Geronimo salonun kapısını açarak sanki Poirot'yu sırdaşıymış gibi bir tavırla içeri soktu. "Siz burada oturun. Polis gittikten sonra sinyoraya burada olduğunuzu söylerim. Olur mu?"</p>

  <p class="p5">Poirot başını salladı. Geronimo dışarı çıktı. Yalnız kalan Belçikalı dedektif odadaki gençlere ait eşyaları dikkatle inceledi. Ama fazla bir şey öğrenemedi. Çünkü gençlerin çoğu özel kâğıtlarını ve eşyalarını odalarında saklıyorlardı.</p>

  <p class="p5">Yukarıda Bayan Hubbard kendisine yumuşak bir sesle, adeta özür dilermiş gibi sorular soran Müfettiş Sharpe'ın karşısında oturuyordu. İriyarı, uysal tavırlı bir adamdı müfettiş. Bu hali herkesi aldatırdı. Sharpe, kadını yatıştırmaya çalışıyormuş gibi, "Biliyorum," diyordu. "Bu sizin için hem üzücü, hem de sıkıcı bir olay. Ama Dr. Coles'un da söylediği gibi resmi soruşturma yapılacak. Onun için durumu öğrenmemiz gerek. Şimdi... kız son zamanlarda endişeli ve üzgündü dediniz."</p>

  <p class="p5">"Evet."</p>

  <p class="p5">"Nedeni bir aşk macerası mıydı?" "Pek de değil... "&nbsp;Bayan Hubbard duraksadı.</p>

  <p class="p5">Müfettiş Sharpe onu ikna etmeye çalıştı. "Bana her şeyi anlatmanız iyi olur. Dediğim gibi, durumu öğrenmeliyiz. Kızın kendisini öldürmesi için bir neden var mıydı? Acaba... hamile miydi?"</p>

  <p class="p5">"Ne münasebet! Ortada böyle bir sorun yoktu. Ben bu yüzden tereddüt etmedim, müfettiş bey. Sadece zavallı kız pek çocukça şeyler yapmıştı. Bunların ortaya çıkmasını istemiyordum."</p>

  <p class="p5">Müfettiş Sharpe öksürdü. "Bizler ağzı sıkı insanlarız. Sorgu yargıcı da çok tecrübeli bir adamdır. Her şeyi öğrenmemiz şart."</p>

  <p class="p5">"Tabii, tabii. Benimki de budalalık. İşin doğrusu şu: Son üç ayda yurtta bazı şeyler kayboldu. Ufak tefek... değerli olmayan şeyler."</p>

  <p class="p5">"Yani incik boncuk, naylon çorap ve benzeri gibi mi? Para da var mı?"</p>

  <p class="p5">"Para çalındığını sanmıyorum." "Hırsız bu kız mıymış?"</p>

  <p class="p5">"Evet."</p>

  <p class="p5">"Onu yakaladınız mı?"</p>

  <p class="p5">"Hayır. Pek de yakaladım sayılmaz. Geçen gece bir... şey... ahbabım buraya yemeğe geldi. Mösyö Hercule Poirot adında biri. Bilmem bu adı duydunuz mu?"</p>

  <p class="p5">Müfettiş Sharpe not defterinden başını kaldırmıştı. Gözlerinin faltaşı gibi açılmasından bu adı bildiği anlaşılıyordu. "Hercule Poirot mu? Ya? işte bu çok ilgi çekici... "</p>

  <p class="p5">"Mösyö Poirot yemekten sonra bir konuşma yaptı. O arada bu hırsızlık konusu da açıldı. Mösyö Poirot çocukların önünde bana polise gitmemi tavsiye etti."</p>

  <p class="p5">"Ya? Öyle mi?"</p>

  <p class="p5">"Hemen arkasından Celia odama gelerek her şeyi itiraf etti. Çok üzülmüştü."</p>

  <p class="p5">"Kendisini dava etmek isteyen var mıydı?"</p>

  <p class="p5">"Hayır, hayır. Celia çaldığı eşyaları ödeyecekti. Diğerleri bu bakımdan gayet anlayışlı davrandılar." "Kız parasız mıydı?"</p>

  <p class="p5">"Hayır... St. Catherine Hastanesi'ndeki eczanede çalışıyordu. Dolgun bir aylık almaktaydı. Yanılmıyorsam kişisel geliri de vardı. Açıkçası durumu buradakilerin çoğundan iyiydi."</p>

  <p class="p5">Müfettiş not aldı. "Hırsızlık etmeye ihtiyacı yoktu ama yine de eşyaları çaldı."</p>

  <p class="p5">Bayan Hubbard mırıldandı. "Sanırım kleptomandı... "</p>

  <p class="p5">"Evet, çoğu zaman bu terim kullanılır. Yani gereksiz yere hırsızlık edenler için."</p>

  <p class="p5">"Galiba biraz haksız davranıyorsunuz. Çünkü.. İşin içinde bir delikanlı vardı."</p>

  <p class="p5">"Kızı o mu ihbar etti?"</p>

  <p class="p5">"Tersine. Kızı canla başla savundu. Dün akşam yemekten sonra da bize nişanlandıklarını söyledi."</p>

  <p class="p5">Sharpe hayretle kaşlarını kaldırdı. "Sonra da kız yatmaya çıkıp morfin yuttu öyle mi? Bu acayip bir şey değil mi?"</p>

  <p class="p5">"Öyle. Onun için anlayamıyorum." Bayan Hubbard'ın endişeyle kırışmış olan yüzünden işin içinden çıkamadığı belliydi.</p>

  <p class="p5">"Ama durum apaçık." Sharpe aralarındaki masada duran yırtık kâğıt parçasını işaret etti.</p>

  <p class="p5">"Sevgili Bayan Hubbard,</p>

  <p class="p5">Çok üzgünüm. Elimden bundan başka bir şey gelmiyor."</p>

  <p class="p5">"Pusulanın altında imza yok ama el yazısının Celia Austin'e ait olduundan eminsiniz."</p>

  <p class="p5">"Evet." Bayan Hubbard duraksayarak konuşmuştu. Yırtık kâğıda bakıp kaşlarını çattı. Neden bu notta bir acayiplik olduğunu düşünüyordu acaba?</p>

  <p class="p5">Müfettiş, "Kâğıdın üstünde belirli bir tek parmak izi var," dedi. "O da Celia'nın. Morfin küçük bir şişedeydi... Üzerine St. Catherine Hastanesi'nin etiketi yapıştırılmıştı. Siz de kızın orada eczacı olarak çalıştığını söylediniz. Celia Austin zehirlerin bulunduğu dolaptan her istediğini alabilirdi. Herhalde morfini de oradan aldı. İntihar etmeyi kafasına koyduğu için ilacı alıp dün eve getirdi."</p>

  <p class="p5">"İşte buna inanamıyorum. Bu akla yakın değil. Zavallı dün gece o kadar mutluydu ki!"</p>

  <p class="p5">"O halde yatmaya çıktıktan sonra ümitsizliğe kapıldı. Belki geçmişinde bir leke vardı. Belki bunun ortaya çıkmasından korkuyordu. Onun delikanlıya âşık olduğunu söylediniz. Sahi, gencin adı nedir?"</p>

  <p class="p5">"Colin McNabb. St. Catherine'deki seminerlere devam ediyor."</p>

  <p class="p5">"Doktor, ha? Hım! Ve. St. Catherine'de?"</p>

  <p class="p5">"Celia ona âşıktı. Bence delikanlı onu öyle delicesine sevmiyordu. Colin McNabb oldukça bencil bir gençtir."</p>

  <p class="p5">"Öyleyse durumu şöyle açıklayabiliriz: Kız kendini delikanlıya layık görmüyordu. Ona her şeyi itiraf edememişti. Celia çok gençti değil mi?"</p>

  <p class="p5">"Yirmi üç yaşındaydı."</p>

  <p class="p5">"O yaşlarda çok idealist olurlar. Aşk maceraları da onları çok sarsar. Korkarım durum böyle. Yazık... "&nbsp;Ayağa kalktı. "Tabii bazı şeyler açıklanacak. Ama diğerlerini üstü kapalı bir şekilde geçeriz. Teşekkür ederim, Bayan Hubbard. Gerekli her şeyi öğrendim artık. Annesi iki yıl önce ölmüş. En yakın akrabası Yorkshire'de oturan yaşlı bir teyze... Evet... Onunla temasa geçeriz." Celia'nın telaşla o satırları karaladığı yırtık kâğıt parçasını aldı.</p>

  <p class="p5">Bayan Hubbard birdenbire, "O notta bir acayiplik var," dedi.</p>

  <p class="p5">"Acayiplik mi? Ne gibi?"</p>

  <p class="p5">"Bilmiyorum... ama hatırlamam gerek. Tanrım!"</p>

  <p class="p5">"Bu yazının onun olduğundan emin misiniz?"</p>

  <p class="p5">"Evet, evet. Sorun o değil." Bayan Hubbard ellerini gözlerine bastırdı. Sonra da özür diler gibi, "Bu sabah aptallığım üzerimde," diye mırıldandı.</p>

  <p class="p5">Müfettiş anlayışlı bir tavırla cevap verdi. "Çok sarsıldığınızın farkındayım. Artık sizi rahatsız etmeyiz, Bayan Hubbard." Sharpe kapıyı açtı. Ve birden irkildi. Az kalsın kapıya adeta yapışmış olan Geronimo'nun üzerine yuvarlanıyordu. Müfettiş nazik bir tavırla, "Merhaba," dedi. "Kapıdan konuşulanları dinlemeye meraklısın galiba?"</p>

  <p class="p5">Geronimo dürüst bir adama yakışacak bir hiddetle, bağırdı. "Ne münasebet! Kesinlikle dinlemem! Asla! Asla! Ben sadece haber vermeye geliyordum."</p>

  <p class="p5">"Ya? Ne haberi?"</p>

  <p class="p5">Geronimo somurttu. "Aşağıda bir 'centilmen' var. La Sinyora Hubbard'ı görmek istiyor."</p>

  <p class="p5">"Pekâlâ. Haydi git, Bayan Hubbard'a söyle oğlum." Uşağın yanından geçerek hızla koridordan ilerledi. Sonra da çabucak döndü. İtalyanı taklit ederek ayaklarının ucunda usul usul kapıya yaklaştı. Bakalım maymuna benzeyen uşak doğru mu söylemişti?</p>

  <p class="p5">Geronimo'nun, "Geçen gece yemeğe gelen centilmen var ya?" dediğini duydu. "Hani şu kocaman bıyıklı centilmen. Aşağıda sizi bekliyor."</p>

  <p class="p5">"Ha? Efendim?" Bayan Hubbard'ı n sesi dalgındı. "A, teşekkür ederim, Geronimo. Bir iki dakika sonra aşağıya inerim."</p>

  <p class="p5">Müfettiş Sharpe kendi kendine gülümsedi. Bıyıklı centilmen ha?... Onun kim olduğunu tahmin ediyorum. Merdivenlerden çabucak aşağıya inerek salona girdi. "Merhaba, Mösyö Poirot! Görüşmeyeli çok oldu."</p>

  <p class="p5">Belçikalı şöminenin yanındaki kitaplığın alt rafına bakmak için diz çökmüştü. Hemen ayağa kalktı, ama öyle utanmış gibi bir hali de yoktu. "Ah... siz... tamam! Siz Müfettiş Sharpe'siniz değil mi? Ama daha önce cinayet bölümünde değildiniz."</p>

  <p class="p5">"İki yıl önce geçtim. Crays Hill'deki o olayı hatırlıyor musunuz?"</p>

  <p class="p5">"Evet, evet. Yıllar önceydi... Ama siz hâlâ genç bir adam sayılırsınız... "</p>

  <p class="p5">"Ben de yaşlanıyorum artık."</p>

  <p class="p5">"Bense iyice ihtiyarladım. Ne yazık!" Poirot içini çekti. "Ama yine eskisi gibi çalışkansınız... Tabi bazı alanlarda!" "Ne demek istiyorsunuz?"</p>

  <p class="p5">"Geçen gece buraya gelip, kriminolojiyle ilgili bir konuşma yapmanızın nedenini öğrenmek isterdim."</p>

  <p class="p5">Poirot güldü. "Nedeni basit. Bayan Hubbard çok değer verdiğim sekreterimin kız kardeşi. Benden böyle bir şey isteyince... "</p>

  <p class="p5">"Daha doğrusu olayın iç yüzünü anlamanızı isteyince, siz de kalkıp geldiniz. Öyle değil mi?"</p>

  <p class="p5">"Haklısınız."</p>

  <p class="p5">"Ama neden? İşte ben bunu öğrenmek istiyorum. Bu öyle önemli bir olay değildi ki."</p>

  <p class="p5">"Yani beni fazla ilgilendirecek bir şey değildi, demek istiyorsunuz."</p>

  <p class="p5">"Evet. Aptal bir kız birkaç eşya çalmış... Olağan şeylerden bu. Sizin için pek basit bir olay. Öyle değil mi, Mösyö Poirot?" Belçikalı başını salladı. "O kadar basit sayılmaz." "Neden? Basit olmayan taraf hangisi?"</p>

  <p class="p5">Poirot bir koltuğa oturdu. Kaşlarını hafifçe çatarak pantolonunun dizlerini eliyle silkeledi. "Bunu bilmeyi ben de isterdim." Sharpe irkildi. "Anlamadım?"</p>

  <p class="p5">"Ben de anlamıyorum zaten. Çalınan eşyalar... "&nbsp;Başını salladı. "Anlamsız şeyler... Bir plana da uymuyorlar. Bu, ayak izlerini takibe benziyor. Ama izleri aynı ayaklar bırakmamış... Aptal dediğimiz kızın ayak izleri belli. Ama bunlardan başka şeyler de var. Celia Austin'in üzerine yıkılmak istenen bazı olaylar. Ama bunlar da kıza uymuyor. Anlamsız, acayip bazı olaylar. Kinin neden olduğu davranışlar. Oysa Celia kinci bir kız değildi." "Ama kleptomandı değil mi?" "Hiç sanmıyorum." "Öyleyse sıradan bir hırsızdı."</p>

  <p class="p5">"Kastettiğiniz anlamda değil. Bence bütün o eşyaları bir gencin dikkatini çekmek için çaldı." "Colin McNabb'ın mı?"</p>

  <p class="p5">"Evet. Colin'e delicesine âşıktı. Delikanlı ise onun farkında bile değildi. Celia ona güzel, hoş, terbiyeli bir kız yerine, genç ve ilginç bir suçlu gibi gözüktü. Bu yolla istediği de oldu. Colin hemen onunla ilgilendi."</p>

  <p class="p5">"Bu Colin de budalanın biri olmalı." "Tersine. Psikoloji meraklısı."</p>

  <p class="p5">"Ya... "&nbsp;diye Müfettiş Sharpe inledi. "Şu gençlerden demek! Şimdi anladım." Yüzünde hafif bir gülümseme uçuştu. "Kız çok zekiymiş."</p>

  <p class="p5">"Evet. Şaşılacak şey..." Poirot dalgın dalgın tekrarladı. "Evet. Şaşılacak şey... "</p>

  <p class="p5">Müfettiş Sharpe çabucak ona baktı. "Ne demek istiyorsunuz, Mösyö Poirot?"</p>

  <p class="p5">"Bu fikri ona başka birinin verip vermediğini düşündüm. Hâlâ da düşünüyorum." "Neden versin?"</p>

  <p class="p5">"Ne bileyim? İyilik için belki... Ya da başka bir nedenle.. İnsan böyle şeyleri öğrenemiyor ki."</p>

  <p class="p5">"Bu fikri ona kim vermiş olabilir? Biliyor musunuz?" "Hayır... ama... hayır, hayır... "</p>

  <p class="p5">Sharpe düşünceli bir tavırla konuştu. "Ne olursa olsun, yine de anlayamıyorum. Kız kleptoman rolü yapıyormuş. Bu yolla istediğini elde etmiş. Ondan sonra neden gidip kendini öldürdü?"</p>

  <p class="p5">"Onun kendini öldürmemesi gerekirdi... "&nbsp;İki adam birbirlerine baktılar. Poirot, "Celia'nın intihar ettiğinden emin misiniz?" diye sordu.</p>

  <p class="p5">"Durum apaçık, Mösyö Poirot. Başka olasılıklar üzerinde durmak... "&nbsp;Kapı açılarak içeriye Bayan Hubbard girdi. Yüzü kızarmış olan kadının kendinden emin bir hali vardı.</p>

  <p class="p5">Heyecanla, "Hatırladım," diye bağırdı. "Günaydın, Mösyö Poirot... Hatırladım, müfettiş bey. Birden aklıma geldi. Yani... o intihar notunun garibime gitmesinin nedenini anladım. Onu Celia yazmış olamaz."</p>

  <p class="p5">"Neden Bayan Hubbard?"</p>

  <p class="p5">"Çünkü bu kâğıt mavi mürekkeple yazılmış. Oysa Celia dolmakalemine yeşil mürekkep doldurmuştu... "&nbsp;Bayan Hubbard başıyla rafı işaret etti. "Şu şişeden... Dün sabah kahvaltı zamanı oldu bu."</p>

  <p class="p5">Müfettiş Sharpe çabucak odadan fırladı. Geri döndüğü zaman hali tavrı iyice değişmişti. "Doğru. Gidip baktım. Odada bir tek dolmakalem vardı. Başucundaki komodinin üzerinde duruyordu. Yeşil mürekkeple doldurulmuştu. Şimdi bu yeşil mürekkep... "</p>

  <p class="p5">Bayan Hubbard hemen hemen boşalmış olan şişeyi alıp havaya kaldırdı. Sonra da kahvaltıda olanları kısaca, ama hiçbir şey atlamadan anlattı. Kadın sözlerini, "O kâğıt parçasının, Celia'nın dün bana yazdığı... ve benim de açıp okumadığım o mektuptan yırtıldığını sanıyorum," diye tamamladı.</p>

  <p class="p5">"Kız mektubu ne yaptı? Hatırlıyor musunuz?"</p>

  <p class="p5">Bayan Hubbard başını salladı. "Onu burada yalnız bırakıp çıktım. Bayan Nicoletis'e gittim. Herhalde Celia mektubu odada bir yere bıraktı, sonra da unuttu."</p>

  <p class="p5">"Ve biri bulup açtı. Biri... "&nbsp;Sharpe birden duraksadı. "Bunun ne anlama geldiğinin farkında mısınız? Zaten bu yırtık kâğıt parçası ta başından beri beni düşündürüyordu. Celia Austin'in odasında bir deste kâğıt vardı. İntihar mektubunu bunlardan birine yazması' daha normal olurdu... biri, size yazdığı mektubun ilk satırlarının... başka anlama gelebileceğini düşündü. Bu bir intihar mektubu sanılabilirdi." Bir an durdu. Sonra ağır ağır, "O zaman bu... "&nbsp;dedi.</p>

  <p class="p5">Hercule Poirot başını salladı. "Bir cinayet."</p>

  <p class="p5">&nbsp;</p>
</body>
</html>
