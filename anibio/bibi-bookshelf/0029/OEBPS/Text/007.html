<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p7">&ldquo;A, bu ilgi çekici.&rdquo; Raymond West, doğrulup oturdu. Piposunun sönmesine de aldırmadı. &ldquo;Aşağılık duygusu sanırım. Herhalde daima baskı altında olmanın doğurduğu bir netice. Bu olayın hikâyesini yazmayı isterim. Şaşılacak kadar karışık bir şey bu. Yıllar yılı her hafta, her gün adamı görüyor. Kilise toplantılarında. Korodaki çocuklar için tertiplenen gezintilerde. Adam daima nefret ediyor. Ve daima bu nefretini yenmeye çalışıyor. Çünkü bir din adamına yakışacak bir duygu değil bu. Bu yüzden bu nefret için için onu kemiriyor. Ve nihayet bir gün...&rdquo; Eliyle belirli bir işaret yaptı.</p>

  <p class="p7">Griselda bana döndü. &ldquo;Hiç öyle hissettin mi, Len?&rdquo;</p>

  <p class="p7">Doğruyu söyledim. &ldquo;Hiçbir zaman.&rdquo;</p>

  <p class="p7">Miss Marple atıldı. &ldquo;Fakat duyduğuma göre onun ortadan kalkmasını dilemişsiniz.&rdquo;</p>

  <p class="p7">(O Allanın cezası Dennis! Ama böyle bir laf söylediğim için suçun büyüğü bendeydi.)</p>

  <p class="p7">&ldquo;Korkarım öyle bir şey söyledim&rdquo; dedim. &ldquo;Budalaca bir laftı bu. Fakat doğrusu o sabah adam canımı çok sıkmıştı.&rdquo;</p>

  <p class="p7">Raymond West, mırıldandı. &ldquo;Düş kırıklığına uğradım. Çünkü bilinç altınız onu ortadan kaldırma hazırlığı yapıyor olsaydı, hiçbir zaman o sözleri açık açık söylemezdiniz.&rdquo; İçini çekti. &ldquo;Teorim alt üst oldu. Herhalde bu basit bir cinayet. İzinsiz avlanan biri adamdan intikam almaya kalkmış olacak. Ya da böyle bir şey.&rdquo;</p>

  <p class="p7">Miss Marple &ldquo;Miss Cram öğleden sonra beni görmeye geldi&rdquo; dedi. &ldquo;Onunla köyde karşılaştık. Kıza bahçemi görmek isteyip istemediğini sordum.&rdquo;</p>

  <p class="p7">Griselda kaşlarını kaldırdı. &ldquo;O bahçelerden hoşlanıyor mu?&rdquo;</p>

  <p class="p7">Miss Marple&rsquo;ın gözlerinde hafif bir pırıltı belirdi... &ldquo;Sanmıyorum. Ama bu konuşmak için güzel bir bahaneydi.&rdquo;</p>

  <p class="p7">Griselda sordu. &ldquo;Kız hakkında fikriniz? Gladys Cram'in o kadar kötü bir insan olduğunu sanmıyorum.&rdquo;</p>

  <p class="p7">Miss Marple &ldquo;Kız bana kendisi hakkında bir hayli bilgi verdi&rdquo; dedi. &ldquo;Bir hayli bilgi. Kendisinden ve ailesinden söz ettik. Anladığım kadarı hepsi ya ölmüşler, ya da Hindistan&rsquo;dalar. Çok acı! Ha, aklıma gelmişken. Kız hafta sonunu köşkte geçirecek.&rdquo;</p>

  <p class="p7">&ldquo;Ne?&rdquo;</p>

  <p class="p7">&ldquo;Evet. Anladığım kadarı Mrs. Prothero onu davet etmiş. Ya da Miss Cram bunu Ann'den istemiş. Artık nasıl olduğunu bilmiyorum. Kız, Ann Prothero'ya yardım edecekmiş. Yazılacak bir sürü mektup varmış. Dr. Stone da burada değilmiş, kızın da yapacak bir şeyi yokmuş. O mezar meselesi de çok heyecan uyandırdı.&rdquo;</p>

  <p class="p7">Raymond, &ldquo;Stone?&rdquo; dedi. &ldquo;Arkeologdan mı söz ediyorsunuz?&rdquo;</p>

  <p class="p7">&ldquo;Evet. Adam bir mezar kazıyor. Prothero'nun arazisinde bu.&rdquo;</p>

  <p class="p7">Romancı, başını salladı. &ldquo;Adam iyi bir arkeologdur. Mesleğine de tutkundur. Kısa süre önce onunla bir ziyafette tanıştım. Kendisiyle pek ilginç bir konuşma yaptık. Gidip Stone'u göreyim.&rdquo;</p>

  <p class="p7">&ldquo;Ne yazık ki o, hafta sonunu geçirmek üzere Londra'ya gitti&rdquo; dedim. &ldquo;A, sahi. Bu akşam üzeri onunla istasyonda karşılaştınız.&rdquo;</p>

  <p class="p7">&ldquo;Sizinle çarpıştık. Yanınızda da ufak tefek, şişman bir adam vardı. Gözlüklü kabak kafalı.&rdquo;</p>

  <p class="p7">&ldquo;Evet, Dr. Stone.&rdquo;</p>

  <p class="p7">&ldquo;Fakat dostum o Stone değil ki.&rdquo;</p>

  <p class="p7">&ldquo;Stone değil mi?&rdquo;</p>

  <p class="p7">&ldquo;Arkeolog Dr. Stone o değil. Ben arkeoloğu gayet iyi tanıyorum. Yanınızdaki adam Stone değildi. Ona hiçbir şekilde benzemiyordu...&rdquo;</p>

  <p class="p7">Hayretle birbirimize baktık. Özellikle ben Miss Marple'a.</p>

  <p class="p7">&ldquo;Tuhaf&rdquo; dedim.</p>

  <p class="p7">Miss Marple bağırdı. &ldquo;O bavul.&rdquo;</p>

  <p class="p7">Griselda &ldquo;Ama neden?&rdquo; diye sordu.</p>

  <p class="p7">Miss Marple mırıldandı. &ldquo;Aklıma havagazı tahsildarı olduğunu söyleyen adam geldi&rdquo; diye mırıldandı.. &ldquo;Çok para dolandırdı.&rdquo;</p>

  <p class="p7">Raymond West, &ldquo;Demek buradaki bir sahtekâr&rdquo; diye haykırdı, &ldquo;işte bu çok ilginç.&rdquo;</p>

  <p class="p7">Griselda &ldquo;Önemli olan şu&rdquo; dedi. &ldquo;Bu olayın cinayetle bir ilgisi var mı?&rdquo;</p>

  <p class="p7">&ldquo;Şart değil. Fakat...&rdquo; Miss Marple'a baktım.</p>

  <p class="p7">Yaşlı kadın, içini çekti, &ldquo;işte bu da başka tuhaf bir olay. Çok tuhaf bir olay.&rdquo;</p>

  <p class="p7">&ldquo;Evet.&rdquo; Ayağa kalktım. &ldquo;Bunu Müfettişe hemen haber vermemiz gerekir sanırım.&rdquo;</p>

  <p class="p7">Müfettiş durumu anlar anlamaz, kısa ve kesin emirler verdi. Bu olay etrafa yansımayacak. Özellikle Miss Cram korkutulmayacaktı. O arada mezarın civarında bavul aranacaktı.</p>

  <p class="p7">Bu yeni olay yüzünden Griselda'yla ben eve döndüğümüz zaman bir hayli heyecanlıydık. Müfettiş Slack'e kimseye bir şey söylemeyeceğimize dair söz vermiş olduğumuz için Dennis'in yanında fazla konuşamadık... Zaten yeğenimin de kendi derdi başından aşkındı. Çalışma odama girerek biblolarla oynamaya, ayaklarını sürümeye ve gayet utangaç bir tavırla bana bakmaya başladı.</p>

  <p class="p7">Nihayet, &ldquo;Ne var Dennis?&rdquo; diye sormak zorunda kaldım.</p>

  <p class="p7">&ldquo;Len amca, ben denizci olmak istemiyorum.&rdquo;</p>

  <p class="p7">Şaşırdım kaldım. Çocuk bunu aklına koymuştu halbuki. &ldquo;Denizci olmayı çok istiyordun hani?&rdquo;</p>

  <p class="p7">&ldquo;Evet ama fikrimi değiştirdim.&rdquo;</p>

  <p class="p7">&ldquo;Peki, ne olmak istiyorsun?&rdquo;</p>

  <p class="p7">&ldquo;Maliyeci.&rdquo;</p>

  <p class="p7">Daha da şaşırdım. &ldquo;Ne demek maliyeci?&rdquo;</p>

  <p class="p7">&ldquo;Maliyeci demek. Londra'da çalışmak niyetindeyim.&rdquo;</p>

  <p class="p7">&ldquo;Fakat, yavrum, o hayat senin hiç hoşuna gitmez. Sana bir bankada iş bulsam bile.&rdquo;</p>

  <p class="p7">&ldquo;Ben onu kastetmedim. Bankada çalışmak istemiyorum.&rdquo;</p>

  <p class="p7">&ldquo;O halde istediğin nedir?&rdquo;</p>

  <p class="p7">Tahmin ettiğim gibi bunu kendisi de bilmiyordu... Maliyeci olmaktan vurguladığı, çabucak servet yapmaktı tabii. Gençliğin verdiği o iyimserlikle şehirde çalışmaya başlar başlamaz milyoner olacağını sanıyordu. Mümkün olduğu kadar şefkatle ona yanıldığını anlatmaya çalıştım.</p>

  <p class="p7">Sonra, &ldquo;Bu nereden aklına geldi?&rdquo; diye sordum... &ldquo;Denizci olmayı çok istiyordun.&rdquo;</p>

  <p class="p7">&ldquo;Biliyorum, Len amca. Fakat son zamanlarda durumu çok düşündüm.&rdquo; Günün birinde evlenmek istediğini anlamıştım. Şefkatle. &ldquo;Bütün kızlar Lettice Prothero gibi değillerdir&rdquo; diye cevap verdim.</p>

  <p class="p7">Hemen alevlendi. &ldquo;Ona karşı çok haksızlık ediyorsunuz. Lettice'den hoşlanmıyorsunuz. Griselda da öyle... O da Lettice'in çok can sıkıcı bir kız olduğunu söylüyor.&rdquo;</p>

  <p class="p7">Kadınca bir açıdan Griselda gerçekten çok haklı. Lettice gerçekten can sıkıcı bir yaratık. Fakat bir delikanlının bu söze kızması da normal bir şey.</p>

  <p class="p7">Dennis devam etti. &ldquo;Herkes biraz hoşgörülü olsa, ne çıkar? Hartley Napier'ler bile böyle bir zamanda Lettice'in aleyhinde konuşuyorlar. Çünkü kız tenis partisinden biraz erken ayrılmış. Madem canı sıkılmış, neden ayrılmasın? Bence Lettice'in onların partisine gitmesi bile büyük bir nezaket.&rdquo;</p>

  <p class="p7">&ldquo;Gerçekten Lettice büyük bir özveride bulunmuş&rdquo; dedim.</p>

  <p class="p7">Fakat Dennis alayımın farkına varmadı... Hâlâ Lettice adına kaygılanıp duruyordu. &ldquo;Aslında o hiç de kendini beğenmiş değil. Örneğin o gün tenis partisinde benim kalmam için ısrar etti. Oysa ben de gitmeyi istiyordum. Ama Lettice beni dinlemedi. Napier&rsquo;lere ayıp olacağını söyledi. Salt onu hoşnut etmek için orada on beş dakika daha oturdum.&rdquo;</p>

  <p class="p7">Gençlerin bencil olmama konusunda garip fikirleri var.</p>

  <p class="p7">Dennis &ldquo;Ama şimdi duyduğuma göre Hartley Napier'lerin kızı Susan sağda solda Lettice'in çok terbiyesiz olduğunu söylüyormuş.&rdquo;</p>

  <p class="p7">&ldquo;Ben senin yerinde olsaydım&rdquo; dedim. &ldquo;Bu kadar endişelenmezdim.&rdquo;</p>

  <p class="p7">&ldquo;İyi hoş ama...&rdquo; Durakladı. &ldquo;Lettice için her şeyi yaparım.&rdquo;</p>

  <p class="p7">Mırıldandım. &ldquo;Pek az kimse başkaları için her şeyi yapabilir. Ne kadar istersek isteyelim, yine de çaresiz kalırız.&rdquo;</p>

  <p class="p7">Dennis &ldquo;Keşke ölsem&rdquo; dedi.</p>

  <p class="p7">Zavallı çocuk. O çağlarda aşk, ateşli bir hastalıktan farksızdır. İnsanın dilinin ucuna gelen o bilinen ve herhalde karşısındakini de bir hayli sinirlendiren sözleri tekrarlamaktan kaçındım. Onun yerine, &ldquo;iyi geceler&rdquo; diyerek yatmaya çıktım.</p>

  <p class="p7">Ertesi sabah sekizdeki ayini ben yönettim. Eve döndüğüm zaman Griselda kahvaltı masasındaydı. Elinde de bir mektup vardı. Ann Prothero'dan gelmişti bu.</p>

  <p class="p7">&ldquo;Sevgili Griselda,</p>

  <p class="p7">Eğer siz ve muhterem peder bu gün köşke gelip, benimle baş başa öğle yemeği yerseniz gerçekten derin bir minnet duyarım.</p>

  <p class="p7">Çok tuhaf bir şey oldu, Mr. Clement'in fikrini almayı istiyorum.</p>

  <p class="p7">Geldiğiniz zaman bundan söz etmeyin. Çünkü ben meseleyi henüz kimseye açmış değilim.</p>

  <p class="p7">Sevgiler Ann Prothero.&rdquo;</p>

  <p class="p7">Griselda &ldquo;Gitmemiz gerek&rdquo; dedi.</p>

  <p class="p7">&ldquo;Tabii.&rdquo;</p>

  <p class="p7">&ldquo;Acaba ne oldu?&rdquo;</p>

  <p class="p7">Bunu ben de merak ediyordum. &ldquo;Biliyor musun Griselda, bana henüz olayların sonuna erişmemişiz gibi geliyor.&rdquo;</p>

  <p class="p7">&ldquo;Yani biri tutuklanmadıkça iş sona ermeyecek mi demek istiyorsun?&rdquo;</p>

  <p class="p7">&ldquo;Hayır&rdquo; diye cevap verdim. &ldquo;Söylemek istediğim o değildi... Bana birtakım bilmediğimiz şeyler, gizli akıntılar varmış gibi geliyor. Gerçeği öğrenmeden önce bir çok meseleyi çözmemiz gerek.&rdquo;</p>

  <p class="p7">&ldquo;Önemli olmayan fakat gerçeği gizleyen meseleleri mi?&rdquo;</p>

  <p class="p7">&ldquo;Evet. Onu demek istiyordum.&rdquo;</p>

  <p class="p7">Dennis marmelat aldı. &ldquo;Bence hepimiz de işi boş yere büyütüyoruz. Prothero'nun ölmüş olması iyi bir şey. Onu kimse sevmezdi zaten. Biliyorum, polisin uğraşması gerekecek. Neticede bu onların işi. Fakat ben onların katili bulmamalarını yeğlerim.&rdquo; Dennis bir an durdu. &ldquo;Dr. Baydock da benim gibi düşünüyor. Bir katili hiçbir zaman adalete teslim etmeyecek. Bana öyle söyledi.&rdquo;</p>

  <p class="p7">Dr. Baydock'un düşüncelerinin tehlikeli tarafı da bu. Doktor sözlerinin gençler üzerinde nasıl bir etki yapacağını bilmiyor...</p>

  <p class="p7">Daha sonra Griselda'yla köşke gittik. Uşak bizi salona aldı. içeride sadece Miss Cram vardı. Kız, elimizi sıkarak, &ldquo;Ne hoş bir sürpriz değil mi?&rdquo; diye güldü. &ldquo;Aklıma hiç böyle bir şey gelmezdi. Fakat Mrs. Prothero çok iyi bir insan. Sonra genç bir kızın Mavi Domuz hanı gibi bir yerde yalnız başına kalması da doğru bir şey değil. Tabii benim de Mrs. Prothero'ya faydam dokundu. Böyle zamanlarda insanın bir sekretere ihtiyacı olur.&rdquo; Lettice'a hâlâ düşman olduğunu fark ederek bıyık altından güldüm. Fakat Gladys Cram'ın Ann'e çok ısındığı belliydi... Yalnız bu davetin Ann tarafından geldiğini de pek sanmıyordum. Belki kız Mrs. Prothero'ya Mavi Domuz'da yalnız başına kalmasının hoş olmadığından söz etmişti. Bana Gladys Cram biraz yalancı bir kızmış gibi geliyordu.</p>

  <p class="p7">Kapı açılarak, Ann Prothero içeri girdi. Genç kadın siyah, sade bir elbise giymişti. Birkaç dakika sonra sofraya oturduk. Lettice ancak yemeğin ortalarına doğru çıkageldi. Griselda'ya gülüp, bana da başıyla selam verdikten sonra yerine oturdu. Bazı özel nedenlerden dolayı onu dikkatle süzdüm. Ama yine o her zamanki dalgın yaratıktı. Fakat haksızlık etmemek için şunu da söyleyeyim. Gerçekten çok güzeldi, Lettice. Hâlâ matem kılığı giymemişti. Arkasında uçuk yeşil bir elbise vardı.</p>

  <p class="p7">Kahvelerimizi içtikten sonra Ann, usulca, &ldquo;Mr. Clement'le konuşmak istiyorum&rdquo; dedi. &ldquo;Onu kendi oturma odama götüreceğim.&rdquo;</p>

  <p class="p7">Nihayet genç kadının bizi çağırmasının nedenini öğrenecektim. Ayağa kalkarak, onun peşinden yukarı çıktım. Odanın kapısında durdu. Tam konuşacağım sırada elini uzatarak beni susturdu. Aşağıya hole doğru bakıyor ve dinliyordu. &ldquo;İyi... Bahçeye çıkıyorlar. Hayır, oraya girmeyin. Sizinle yukarı çıkacağız.&rdquo;</p>

  <p class="p7">Biraz şaşırdım. Ann beni koridordan geçirerek, diğer bölüme götürdü. Burada dar bir merdiven vardı... Mrs. Prothero basamakları çıkmaya başladı. Ben de peşinden gittim. Kendimizi tozlu, pencerelerinde tahta çakılmış bir koridorda bulduk. Ann, bir kapıyı açtı ve beni geniş, loş bir tavan arası odasına soktu. Burada kırık eşyalar, sandıklar, birtakım eski tablolar duruyordu.</p>

  <p class="p7">Çok şaşırdığım yüzümden belli oluyordu herhalde. Çünkü Ann Prothero bana bakarak güldü. &ldquo;Önce size durumu açıklayayım. Son zamanlarda uykum çok hafif... Dün gece, daha doğrusu sabaha karşı üçte bana biri evde dolaşıyormuş gibi geldi. Bir süre dinledim. Nihayet kalkarak, bakmak için dışarı çıktım. Sahanlıktaki gürültünün aşağıdan değil, yukarıdan geldiğini anladım. Bu merdivenlerin altına yaklaştım. Yine bir gürültü olmuş gibi bir hisse kapıldım. 'Kim var orada?' diye seslendim. Fakat cevap veren olmadı. Başka ses seda da çıkmadı. Sinirlerimin bana oyun oynadığını düşünerek tekrar gidip yattım. Fakat, bu sabah salt merak yüzünden buraya çıktım. Ve bunu buldum.&rdquo;</p>

  <p class="p7">Eğilerek, duvara dayalı bir resme uzandı. Bunun yüzü duvara doğruydu.</p>

  <p class="p7">Resmi çevirince hayretle bağırdım. Bunun yağlı boya bir portre olduğu belliydi. Fakat yüz, onu tanınmaz hale sokacak şekilde iyice kesilip parçalanmıştı. Ayrıca bu kesiklerin çok yeni olduğu da belliydi. &ldquo;Ne tuhaf şey!&rdquo;</p>

  <p class="p7">&ldquo;Değil mi? Bunu bana açıklayabilir misiniz, Mr. Clement?&rdquo;</p>

  <p class="p7">Başımı salladım. &ldquo;Bu harekette vahşice bir şeyler var. İşin en hoşuma gitmeyen tarafı da bu. Resim manyakça bir öfke sırasında parçalanmış.&rdquo;</p>

  <p class="p7">&ldquo;Evet. Ben de öyle düşündüm.&rdquo;</p>

  <p class="p7">&ldquo;Kimin portresi bu?&rdquo;</p>

  <p class="p7">&ldquo;Hiç bilmiyorum. Bunu daha önce görmedim. Lucius'la evlenip köşke geldiğim zaman bütün bu eşyalar buradaydı. Onlarla hiçbir zaman ilgilenmedim.&rdquo;</p>

  <p class="p7">&ldquo;Anlaşılmaz bir durum&rdquo; dedim. Diğer resimlere baktım. Bunlar basit manzaralardı. Bir de köşede bir sandık duruyordu. Üzerinde de E. P. harfleri vardı bunun. Ama sandığın içi boştu.</p>

  <p class="p7">Mırıldandım. &ldquo;Garip bir olay... Hiçbir anlam çıkmıyor bundan.&rdquo;</p>

  <p class="p7">Ann, &ldquo;Evet&rdquo; dedi. &ldquo;Bu yüzden biraz korkuyorum.&rdquo;</p>

  <p class="p7">Artık görülecek başka bir şey yoktu. Birlikte aşağıya indik. &ldquo;Bu konuda bir şey yapmamı ister misiniz? Durumu polise bildireyim mi?&rdquo;</p>

  <p class="p7">Kararsızlıkla durdum. &ldquo;Doğrusu bir şey söylemek zor. Çünkü bu olayın...&rdquo;</p>

  <p class="p7">Ann, benim yerime cümleyi tamamladı. &ldquo;Cinayetle bir ilgisi olup olmadığını bilmiyoruz.&rdquo;</p>

  <p class="p7">Başımı salladım. &ldquo;Evet... O da başka bir garip olay.&rdquo;</p>

  <p class="p7">İkimiz de kaşlarımızı çatmış sessiz duruyorduk. Nihayet ben genç kadına sordum. &ldquo;Neye karar verdiğinizi sorabilir miyim?&rdquo;</p>

  <p class="p7">Başını kaldırdı. &ldquo;Burada hiç olmazsa altı ay oturacağım.&rdquo; Bunu meydan okurcasına söylemişti. &ldquo;Aslında bunu istemiyorum. Burada yaşamak düşüncesinden bile nefret ediyorum. Fakat yapılacak başka bir şey olmadığından da eminim. Gittiğim takdirde herkes buradan kaçtığımı söyleyecek. Vicdan azabı çektiğimi, belki de suçlu olduğumu iddia edecekler.&rdquo;</p>

  <p class="p7">&ldquo;Hiç de düşündüğünüz gibi değil.&rdquo;</p>

  <p class="p7">&ldquo;Hayır. Bunu kesinlikle söyleyecekler. Özellikle...&rdquo; Durakladı. Sonra ekledi. &ldquo;Altı ay sona erince Lawrence'la evleneceğim.&rdquo; Göz göze geldik. &ldquo;İkimiz de daha fazla bekleyecek değiliz.&rdquo;</p>

  <p class="p7">&ldquo;Böyle olacağını tahmin ediyordum&rdquo; diye mırıldandım.</p>

  <p class="p7">Birdenbire elleriyle yüzünü kapattı. &ldquo;Size ne kadar derin bir minnet duyduğumu bilemezsiniz. Birbirimizle vedalaşmıştık. Lawrence artık buradan gidiyordu. Lucius'un ölümüne...Lucius'un ölümüne o kadar aldırmıyorum. Eğer Lawrence'la kaçmayı planlamış olsaydık ve kocam o sırada ölseydi, o zaman çok sarsılacaktım. Fakat siz bize o yolun ne kadar yanlış olduğunu gösterdiniz, işte bu yüzden size minnet duyuyorum.&rdquo;</p>

  <p class="p7">Ben de ciddi bir tavırla, &ldquo;Ben de minnet duyuyorum&rdquo; diye mırıldandım.</p>

  <p class="p7">Doğrulup oturdu. &ldquo;Fakat bildiğiniz gibi, katil bulunmadıkça kocamı Lawrence&rsquo;ın öldürdüğünü düşünecekler. Evet, öyle düşünecekler. Bilhassa o benimle evlendikten sonra.&rdquo;</p>

  <p class="p7">&ldquo;Yavrum, Dr. Baydock'un, tanık mevkiinde anlattıkları... &ldquo;</p>

  <p class="p7">&ldquo;Halk böyle şeylere aldırır mı ki? Böyle şeyleri anlamıyorlar bile. Burada kalmamın diğer bir nedeni de bu. Mr. Clement, gerçeği öğreneceğim.&rdquo; Bu sözleri söylerken gözlerinde kıvılcımlar tutuştu. &ldquo;Zaten kızı da o yüzden buraya çağırdım.&rdquo;</p>

  <p class="p7">&ldquo;Miss Cram'i mi?&rdquo;</p>

  <p class="p7">&ldquo;Evet.&rdquo;</p>

  <p class="p7">&ldquo;Demek onu gerçekten siz çağırdınız? Onun buraya gelmesi sizin önerinizdi?&rdquo;</p>

  <p class="p7">&ldquo;Tabii... O da sızıldanıp durmadı değil. Ben Resmi Soruşturmaya gittiğim zaman o da oradaydı. Fakat ben kendisini buraya özellikle davet ettim.&rdquo;</p>

  <p class="p7">&ldquo;Fakat o gülünç kızın cinayetle bir ilgisi olduğunu sanmıyorsunuz ya?&rdquo; diye bağırdım.</p>

  <p class="p7">&ldquo;Gülünç tavırlar takınmak çok kolaydır, Mr. Clement. Dünyanın en basit rolüdür bu.&rdquo;</p>

  <p class="p7">&ldquo;Yani siz onun...&rdquo;</p>

  <p class="p7">&ldquo;Hayır, hayır. Böyle bir şey düşünmüyorum. Fakat kızın bir şey bildiğinden eminim. Ya da bu bir varsayım. Onu yakından incelemeyi istiyorum.&rdquo;</p>

  <p class="p7">Düşünceli düşünceli mırıldandım. &ldquo;Ve kızın köşke ilk geldiği gece portre parçalandı.&rdquo;</p>

  <p class="p7">&ldquo;Bu işi o mu yaptı dersiniz? Ama neden? Bu o kadar saçma bir olay ki.&rdquo;</p>

  <p class="p7">Acı acı, &ldquo;Kocanızın benim çalışma odamda öldürülmüş olması da bana çok saçma bir olaymış gibi geliyor&rdquo; dedim.</p>

  <p class="p7">&ldquo;Biliyorum.&rdquo; Ann, elini koluma koydu. &ldquo;Güç durumdasınız. Bunun farkındayım ama şimdiye kadar bu konuyu açmayı istemedim.&rdquo;</p>

  <p class="p7">Cebimden mavi lapis lazuli küpeyi çıkararak ona gösterdim. &ldquo;Bu sizin sanırım.&rdquo;</p>

  <p class="p7">&ldquo;A, evet.&rdquo; Memnun bir gülüşle küpeyi almak için elini uzattı. &ldquo;Küpeyi nerede buldunuz?&rdquo;</p>

  <p class="p7">Fakat mücevheri genç kadının avucuna koymadım. &ldquo;Bunun biraz daha bende durmasına bir itirazınız var mı?&rdquo;</p>

  <p class="p7">&ldquo;Yok tabii.&rdquo; Biraz şaşkın ve biraz da meraklı bir hali vardı. Fakat ona bir açıklamada bulunmadım. Onun yerine parasal durumunun nasıl olduğunu sordum.</p>

  <p class="p7">&ldquo;Bu küstahça bir soru&rdquo; dedim. &ldquo;Fakat küstahlık etmek gibi bir niyetim yok.&rdquo;</p>

  <p class="p7">&ldquo;Küstahlık ettiğinizi düşünmüyorum bile. Siz ve Griselda en yakın dostlarımsınız. Sonra o şirin Miss Marple&rsquo;ı da seviyorum... Bildiğiniz gibi Lucius'un hali vakti yerindeydi. Malını mülkünü Lettice'le bana eşit şekilde bırakmış. Bu köşk benim. Fakat Lettice buradaki eşyalardan istediklerini alacak. Küçük bir ev döşeyecek kadarını. Ayrıca durumun eşit olması için kocam ona bir ev alacak para da bırakmış.&rdquo;</p>

  <p class="p7">&ldquo;Lettice'in planlarını biliyor musunuz?&rdquo;</p>

  <p class="p7">Ann, şirin bir tavırla yüzünü buruşturdu. &ldquo;Lettice bunları bana anlatmıyor. Onun buradan mümkün olduğu kadar çabuk ayrılacağını sanıyorum. Lettice benden hoşlanmıyor. Hiçbir zaman da hoşlanmadı. Herhalde kabahat bende. Ama ben ona daima dürüst davranmaya çalıştım. Fakat herhalde her genç kız, genç bir üvey anneden hoşlanmaz.&rdquo;</p>

  <p class="p7">Açık açık sordum. &ldquo;Lettice'i sever misiniz?&rdquo;</p>

  <p class="p7">Hemen cevap vermedi. Bundan da Ann Prothero'nun gerçekten dürüst bir kadın olduğunu anladım, &ldquo;önceleri severdim. Şimdi sevdiğimi sanmıyorum. Bunun nedenini de bilmiyorum. Belki de bunun nedeni Lettice'in beni sevmediğini anlamış olmam. Ben sevilmekten hoşlanırım.&rdquo;</p>

  <p class="p7">&ldquo;Hepimiz de öyleyizdir&rdquo; dedim, Ann Prothero güldü.</p>

  <p class="p7">Yapılacak bir işim daha vardı. Lettice'i yalnız yakalamak. Bunu da başardım. Kız, salonda tek başına oturuyordu. Griselda'yla Gladys Cram bahçedelerdi. Salona girerek kapıyı kapattım.</p>

  <p class="p7">&ldquo;Lettice, seninle konuşmak istiyorum.&rdquo; Kayıtsız bir tavırla başını kaldırdı. &ldquo;Evet?&rdquo;</p>

  <p class="p7">Önceden neler söyleyeceğimi kararlaştırmıştım. Lapis lazuli küpeyi ona doğru uzattım. &ldquo;Bunu neden çalışma odama bıraktın?&rdquo;</p>

  <p class="p7">Bir an fena halde irkildi. Sonra da umursamaz bir tavırla, &ldquo;Ben sizin çalışma odanıza bir şey bırakmadım&rdquo; diye cevap verdi. &ldquo;O küpe benim değil; Ann'in.&rdquo;</p>

  <p class="p7">&ldquo;Biliyorum&rdquo; dedim. &ldquo;Mrs. Prothero cinayetten sonra benim çalışma odama bir kez girdi. O sırada arkasında siyah bir elbise vardı. Onun için de herhalde mavi küpe takmamıştı.&rdquo;</p>

  <p class="p7">Başını salladı. &ldquo;Bu çok doğal.&rdquo;</p>

  <p class="p7">&ldquo;Üvey annenin bu küpeleri en son ne zaman taktığını herhalde hatırlamıyorsun?&rdquo;</p>

  <p class="p7">&ldquo;Ah...&rdquo; Bana hem güven, hem de hafif bir hayretle baktı. &ldquo;Çok önemli mi bu?&rdquo;</p>

  <p class="p7">&ldquo;Olabilir&rdquo; dedim.</p>

  <p class="p7">&ldquo;O halde hatırlamaya çalışayım.&rdquo; Kaşlarını çattı. Lettice Prothero'yu hiçbir zaman o andaki kadar şirin ve güzel görmemiştim. &ldquo;Ah, evet. Ann onları Perşembe günü takmıştı. Şimdi hatırladım.&rdquo;</p>

  <p class="p7">Ağır ağır, &ldquo;Perşembe&rdquo; diye tekrarladım. &ldquo;Cinayet günü. Ann Prothero o gün bizim eve geldi. Fakat çalışma odamın önünde durdu. Bahçeden içeri girmedi.&rdquo;</p>

  <p class="p7">&ldquo;Bunu nerede buldunuz?&rdquo;</p>

  <p class="p7">&ldquo;Yazı masamın altında.&rdquo;</p>

  <p class="p7">Lettice, soğuk soğuk, &ldquo;O halde&rdquo; dedi. &ldquo;Bundan da Ann'in doğruyu söylemediği anlaşılıyor.&rdquo;</p>

  <p class="p7">&ldquo;Yani Ann çalışma odama girdi ve yazı masasının yanında durdu öyle mi?&rdquo;</p>

  <p class="p7">&ldquo;Öyle gibi gözükmüyor mu?&rdquo; Sakin sakin gözlerimin içine baktı. &ldquo;Doğrusunu isterseniz ben başından beri Ann'ın doğruyu söylemediğini düşünüyordum.&rdquo;</p>

  <p class="p7">&ldquo;Şu anda senin de doğruyu söylemediğini biliyorum, Lettice.&rdquo;</p>

  <p class="p7">&ldquo;Ne demek istiyorsunuz?&rdquo; Kız fena halde şaşalamıştı.</p>

  <p class="p7">&ldquo;Şunu demek istiyorum&rdquo; diye cevap verdim. &ldquo;Ben bu küpeleri en son Cuma sabahı Albay Melchett'le buraya geldiğim zaman gördüm. Diğer tekle üvey annenin tuvalet masasının üzerinde duruyordu. Hatta ikisini de elime alıp baktım.&rdquo;</p>

  <p class="p7">&ldquo;Ahh!&rdquo; Durakladı. Sonra da kanepede yüzü koyun uzanarak ağlamaya başladı. Sarı saçları yere doğru sarkıyordu. Birkaç dakika bekledim.</p>

  <p class="p7">Sonra da büyük bir şefkatle, &ldquo;Lettice&rdquo; diye mırıldandım. &ldquo;Bunu neden yaptın?&rdquo;</p>

  <p class="p7">&ldquo;Ne?&rdquo; Ayağa fırlayarak, saçlarını deli gibi arkaya itti. Çılgın, dehşete düşmüş gibi bir hali vardı... &ldquo;Ne demek istiyorsunuz?&rdquo;</p>

  <p class="p7">&ldquo;Bunu yapmanın sebebi nedir? Kıskançlık mı? Ann'den nefret etmen mi?&rdquo;</p>

  <p class="p7">&ldquo;Ah, ah, evet!&rdquo; Saçlarını yüzünden itti. Birdenbire sakinleşmiş gibiydi. &ldquo;Buna kıskançlık diyebilirsiniz. Ann'den nefret ettim. Buraya bir kraliçe edasıyla yerleştiği günden beri. O küpeyi de yazı masasının altına ben bıraktım. Bu yüzden başının belâya gireceğini umuyordum. Eğer üzerinize vazife olmayan şeylere burnunuzu sokmasaydınız, Ann'in tuvaletini karıştırmasaydınız, istediğim de olacaktı. Zaten bir papazın görevi polise yardım etmek değildir.&rdquo; Kin dolu, çocukça sözlerdi bunlar. Onun için aldırmadım. Zaten Lettice de o anda zavallı bir çocuğa benziyordu.</p>

  <p class="p7">Ann'den çocukça bir şekilde intikam almaya kalkışmıştı. Bunun üzerinde durmaya bile değmezdi. Bunu kendisine de söyledim. &ldquo;Küpeyi üvey annene geri vereceğim. Bunu nerede bulduğumu da söylemeyeceğim.&rdquo;</p>

  <p class="p7">Nedense bu sözüm ona dokundu. &ldquo;Çok iyisiniz.&rdquo; Bir an durdu. Sonra da başını çevirerek, ağır ağır konuşmaya başladı. Kelimeleri dikkatle seçiyordu. &ldquo;Biliyor musunuz, Mr. Clement -ben sizin yerinizde olsaydım- Dennis'i çabucak buradan uzaklaştırırdım. Sizin yerinizde olsaydım öyle yapardım.&rdquo;</p>

  <p class="p7">&ldquo;Dennis?&rdquo; Kaşlarımı hafif bir hayretle kaldırdım. Bu sözleri beni eğlendirmemiş de değildi.</p>

  <p class="p7">&ldquo;Böylesi daha iyi olur sanırım.&rdquo; Yine o beceriksizce tavırlarla ekledi. &ldquo;Dennis için üzgünüm. Ben onun...ben onun... neyse. Çok üzgünüm.&rdquo;</p>

  <p class="p7">Konuşmayı burada kestik. Polisin iş başında olup olmadığını merak ediyordum. Fakat Griselda'nın evde yapılacak işleri vardı. Onun için mezara yalnız başıma gittim.</p>

  <p class="p7">Dönüşte Griselda'ya mezara kadar gitmemizi söyledim.</p>

  <p class="p7">Polis memuru Hurst oradaydı. &ldquo;Henüz görünürde bir şey yok efendim&rdquo; diye haber verdi. &ldquo;Fakat burası tam bir şeyler saklanabilecek bir yer. O kız koru yolundan ilerlemiş. Ya buraya gelecekti, ya da köşke gidecekti.&rdquo;</p>

  <p class="p7">&ldquo;Herhalde Müfettiş Slack kıza o gece ne yaptığını sormayı istemiyor&rdquo; dedim.</p>

  <p class="p7">Hurst, başını salladı. &ldquo;Kızın durumu sezmesini istemiyor. Cram'in, Dr. Stone'a, adamın da kıza yazacağı mektuplar durumu aydınlatacak. Fakat kız kendisinden şüphelendiğimizi anlarsa bize bir tek kelime bile söylemez.&rdquo;</p>

  <p class="p7">&ldquo;Doğru&rdquo; diye mırıldandım. &ldquo;Peki, bavulu buldunuz mu?&rdquo;</p>

  <p class="p7">&ldquo;Elbet bulacağız, efendim. Bundan hiç şüpheniz olmasın.&rdquo;</p>

  <p class="p7">&ldquo;Bundan pek emin değilim&rdquo; diye cevap verdim. &ldquo;Çünkü aklıma bir şey geldi. Miss Marple kızın koruya girdikten kısa bir süre sonra eli boş döndüğünü söyledi. Demek ki kızın buraya kadar çıkıp geri dönecek vakti olmadı.&rdquo;</p>

  <p class="p7">&ldquo;Yaşlı kadınların sözlerine o kadar aldırmayın, efendim. Çünkü kadınların zaman hakkında hiçbir fikirleri yoktur.&rdquo;</p>

  <p class="p7">Hurst'le tartışmak niyetinde değildim. Adama başımla selam vererek, döndüm. Patikadan inmeye başladım. Tam eve yaklaştığım sırada aklıma bir şey geldi. Lawrence'la koruda karşılaştığımız gün bir izi takibe kalkışmış, fakat sonra Müfettişle karşılaşmıştık. Belki de o izleri bırakan Miss Cram ya da Dr. Stone&rsquo;du. Hatta yanılmıyorsam o gün birkaç kırık dal ve kuru yaprak da dikkatimi çekmişti.</p>

  <p class="p7">Çok geçmeden Lawrence'le karşılaştığım yere geldim. Dikkatle ilerlemeye başladım. Evet, gerçekten dallar kırılmış, yapraklar kurumuştu. Birdenbire küçük bir açıklığa çıktım. Burasının yakın bir zamanda kazılmış olduğu da belliydi. İki fundanın arasındaki yer. O tarafa giderek, yere diz çöktüm. Dalları iki yana iter itmez parlak kahverengi bir şey meydana çıktı. Heyecanla elimi uzattım. Evet, bulduğum küçük kahverengi bir bavuldu. Zaferle bağırdım. Miss Cram'ın bavulu bu olacaktı. Açmaya çalıştım. Fakat bavul kilitliydi. Ayağa kalktım. Bavulu elime alarak geldiğim yoldan geri döndüm. Çitin üzerinden atlayarak, patikaya çıkarken yakınımda biri heyecanla bağırdı. &ldquo;Ah, Mr. Clement! Demek buldunuz? Ne zekisiniz!&rdquo;</p>

  <p class="p7">Miss Marple'ın görünmeden herkesi görme sanatının ustalarından biri olduğunu düşünerek, bavulu yaşlı kadının bahçesinin etrafını çevreleyen alçak çitin üzerine koydum.</p>

  <p class="p7">Miss Marple &ldquo;Ta kendisi&rdquo; dedi. &ldquo;Bu bavul. Onu nerede görsem tanırdım.&rdquo;</p>

  <p class="p7">Bunun biraz abartıldığını düşündüm. Çünkü bu ucuz bavullardan pek çoktu.</p>

  <p class="p7">&ldquo;Kilitli değil mi, Mr. Clement?&rdquo;</p>

  <p class="p7">&ldquo;Evet. Bavulu polis merkezine götürüyordum.&rdquo;</p>

  <p class="p7">&ldquo;Oraya telefon etmeniz daha iyi olmaz mı?&rdquo;</p>

  <p class="p7">Bu doğruydu. Elimde bavulla köyden geçmem herkesin dikkatini üstüme çekmekten başka bir işe yaramayacaktı. Miss Marple'ın bahçe kapısını açarak içeri girdim. Müfettiş Slack'e telefon eder etmez adam hemen, &ldquo;Bir iki dakika sonra oradayım&rdquo; dedi.</p>

  <p class="p7">Miss Marple'ın evine eriştiği zaman da bütün aksiliği üzerindeydi. &ldquo;Demek bavulu ele geçirdik. Biliyor musunuz, efendim? Her şeyi kendinize saklamamalısınız. Madem bavulun nereye saklandığını öğrenmiştiniz bunu polise bildirmeliydiniz.&rdquo;</p>

  <p class="p7">&ldquo;Bavulu rastlantı sonucu buldum&rdquo; diye cevap verdim. &ldquo;Aklıma birdenbire bir şey geldi.&rdquo;</p>

  <p class="p7">&ldquo;İşte tam inanılacak bir hikâye. Koskoca koruda, doğru bavulun bulunduğu yere gittiniz ve onu elinizle koymuş gibi buldunuz.&rdquo;</p>

  <p class="p7">Müfettiş Slack'e bavulu nasıl bulduğumu anlatırdım ama adam yine beni fena halde sinirlendirmişti. Hiç sesimi çıkarmadım.</p>

  <p class="p7">Müfettiş Slack bavula tiksinti ve yapma bir kayıtsızlıkla baktı. &ldquo;Eh, içindekileri bir görelim bakalım.&rdquo; Yanında bir sürü anahtar ve tel getirmişti. Bir iki saniye içerisinde bavulu açıverdi. Bilmiyorum, neyle karşılaşacağımızı umuyorduk. Herhalde yüreğimizi ağzımıza getirecek bir şeyle, ilk gördüğümüz yağlı, kareli bir eşarp oldu, Müfettiş bunu aldı. Bunun altında eski, lâcivert bir palto ve kareli bir kasket vardı.</p>

  <p class="p7">Slack mırıldandı. &ldquo;Eski püskü şeyler.&rdquo; Bavulda bulduğu yırtık potinleri bir kenara attı. En dipte gazete kâğıdına sarılmış bir paket vardı. Müfettiş acı acı homurdandı. &ldquo;Herhalde bunun içinden de şık bir gömlek çıkacak.&rdquo;</p>

  <p class="p7">Fakat kâğıdı yırtar yırtmaz da nefesini tuttu.</p>

  <p class="p7">Çünkü paketin içinde gümüşten yapılmış eşyalar vardı.</p>

  <p class="p7">Miss Marple bunları tanımıştı. Tiz bir sesle bağırdı. &ldquo;Mr. Prothero'nun antika gümüşleri. Duyulmuş şey mi bu?&rdquo;</p>

  <p class="p7">Müfettiş kıpkırmızı kesildi. &ldquo;Demek oyunları buymuş? Hırsızlık! Ama anlayamadığım bir şey var. Köşktekiler böyle bir hırsızlığı haber vermediler.&rdquo;</p>

  <p class="p7">&ldquo;Belki gümüşlerin çalındığının henüz farkında değiller&rdquo; diye cevap verdim. &ldquo;Herhalde bu kıymetli gümüşleri kullanmıyorlardı. Kesinlikle Prothero bunları bir yere kilitliyordu.&rdquo;</p>

  <p class="p7">Müfettiş, &ldquo;Bu meseleyi soruşturmam gerek&rdquo; dedi. &ldquo;Hemen köşke gideceğim. Demek Dr. Stone bu yüzden buradan uzaklaştı.</p>

  <p class="p7">Cinayet olayından sonra bizim onun karıştırdığı işlerin kokusunu alacağımızdan korktu. Eşyalarının aranacağından kuşkulandı. Gümüşlerle uygun; bir takım elbiseyi kıza ormana saklattı. Sonra Miss Cram şüphe uyanmaması için burada kaldı. Stone ise başka yoldan gelerek gümüşleri alacaktı. Neyse, bu bir işe yaradı. Stone cinayet bakımından temize çıktı. Onun oyunu başka.&rdquo; Müfettiş, bavulu yerleştirerek evden ayrıldı.</p>

  <p class="p7">Ben, içimi çektim. &ldquo;Neyse, böylece bir esrar çözülmüş oldu. Slack'in söylediği, doğru. Stone'un katil olduğundan kuşkulanmak yersiz. Her şey uygun şekilde açıklandı.&rdquo;</p>

  <p class="p7">Miss Marple &ldquo;Öyle gözüküyor&rdquo; diye cevap verdi. &ldquo;Ama insan hiçbir zaman emin olamaz, o da başka. Öyle değil mi?&rdquo;</p>

  <p class="p7">&ldquo;Stone'un cinayet işlemesi için hiçbir neden yoktu&rdquo; dedim. &ldquo;Ama ele geçirmek için buraya kadar geldiği şeyi çalmıştı. Artık köyden gidecekti.&rdquo;</p>

  <p class="p7">&ldquo;Evet...&rdquo; Fakat yaşlı kadının buna tam anlamıyla inanmadığı açıktı. Kendisine merakla baktığımı görünce, telâşla, &ldquo;Yanıldığımdan eminim&rdquo; diye atıldı. &ldquo;Çünkü ben böyle şeylerden pek anlamam. Fakat aklıma geldi. Yani, bu gümüş takım çok kıymetli değil mi?&rdquo;</p>

  <p class="p7">&ldquo;Evet. Geçenlerde Prothero'nunki gibi gümüş bir tuzluk on bin sterline satıldı.&rdquo;</p>

  <p class="p7">&ldquo;Yani, kıymetli olan madenin kendisi değil.&rdquo;</p>

  <p class="p7">&ldquo;Hayır. Antika bunlar. Onun için de hepsi çok değerli.&rdquo;</p>

  <p class="p7">&ldquo;İşte ben de bunu söylemek istiyorum. Böyle şeylerin satışını ayarlamak herhalde çok uzun sürer. Bu bakımdan hazırlık yapılsa, bile antika gümüşler ancak gizlice satılabilir. Yani, hırsızlık ortaya çıktığı, polis ayağa kalktığı takdirde gümüşler kolaylıkla satılamaz.&rdquo;</p>

  <p class="p7">&ldquo;Ne demek istediğinizi pek anlayamadım&rdquo; diye mırıldandım.</p>

  <p class="p7">&ldquo;Biliyorum, hiç de anlaşılır bir şekilde açıklamadım.&rdquo; Daha şaşkın bir hal aldı. Bana özür diler gibi bakıyordu. &ldquo;Yani, o antika gümüşler öyle çalınıp götürülemez. Onların yerine sahtelerini koymak gerekir. O zaman hırsızlık bir süre ortaya çıkmaz.&rdquo;</p>

  <p class="p7">&ldquo;Çok zekice bir buluş.&rdquo; dedim.</p>

  <p class="p7">&ldquo;Antikalar ancak böyle çalınabilir. Öyle değil mi? Stone de sahte takımı diğerlerinin yerine koyduktan sonra adamın Prothero'yu öldürmesi için bir neden de kalmazdı.&rdquo;</p>

  <p class="p7">Başımı salladım. &ldquo;Evet. Ben öyle söyledim.&rdquo;</p>

  <p class="p7">&ldquo;Evet... Fakat, aklıma bir şey geldi. Tabii kesin olarak bilmiyorum. Mr. Prothero bazı şeyleri yapmadan önce sanki bunlar olmuş bitmiş gibi konuşurdu... Bazen planladığı şeyleri yapmazdı bile. Fakat...&rdquo;</p>

  <p class="p7">&ldquo;Evet?&rdquo;</p>

  <p class="p7">&ldquo;Fakat adam Londra'dan bir uzman getirerek eşyalara kıymet biçtireceğini söylediydi. Galiba sigorta için. Biri ona bunu tavsiye etmişti. Prothero durmadan bundan söz ediyordu. Bu meselenin çok önemli olduğunu söylemekteydi. Bilmiyorum, böyle bir uzmanı gerçekten çağırdı mı? Eğer öyleyse...&rdquo;</p>

  <p class="p7">Ağır ağır, &ldquo;Anlıyorum&rdquo; dedim.</p>

  <p class="p7">&ldquo;Tabii uzman antika gümüşlere bakar bakmaz durumu anlayacaktı. Tabii Mr. Prothero da takımı Dr. Stone'a gösterdiğini hatırlayacaktı. Ondan sonra da olanlar olacaktı. Acaba Dr. Stone antikaların yerine sahtelerini, Prothero takımı kendisine gösterdiği sırada mı koydu?... El çabukluğuyla mı başardı bunu?&rdquo;</p>

  <p class="p7">&ldquo;Ne demek istediğinizi anlıyorum&rdquo; diye gülümsedim. &ldquo;Durumu kesinlikle öğrenmeliyiz.&rdquo;</p>

  <p class="p7">Tekrar telefona gittim. Bir iki dakika sonra Ann Prothero'yla konuşuyordum. &ldquo;Hayır, hayır, önemli bir şey yok. Müfettiş geldi mi? Ya? O halde neredeyse gelir. Mrs. Prothero bana köşkteki eşyalara hiç değer biçilip biçilmediğini söyleyebilir misiniz? Ne dediniz?&rdquo;</p>

  <p class="p7">Ann'in sesi gayet iyi duyuluyordu. Genç kadının cevabını dinledikten sonra ona teşekkür ederek telefonu kapadım. Miss Marple'a döndüm. &ldquo;Durum kesin. Prothero Londra'da bir uzmanla Pazartesi günü köşke gelmesi için anlaşmış. Yani adam yarın burada olacakmış. O zaman eşyalara değer biçecekmiş. Prothero'nun ölümü üzerine bu iş daha ileriye atılmış.&rdquo;</p>

  <p class="p7">Miss Marple usulca başını salladı. &ldquo;O halde Stone'un Prothero'yu öldürmesi için bir sebep vardı.&rdquo;</p>

  <p class="p7">&ldquo;Evet, sadece bir sebep. Fakat o kadar. Silah patladığı sırada Dr. Stone, Ann Prothero'yla Lawrence'a katılmıştı. Ya da katılmak üzere çitin üstünden atlıyordu.&rdquo;</p>

  <p class="p7">Miss Marple düşünceli düşünceli mırıldandı. &ldquo;Evet. Bu yüzden onu şüpheliler listesinden çıkaracağız.&rdquo;</p>

  <p class="p7">Eve döndüğüm zaman Hawes çalışma odamda beni bekliyordu. Yardımcım sinirli bir tavırla bir aşağı bir yukarı dolaşmaktaydı. Ben içeri girince sanki biri kendisine vurmuş gibi fena halde irkildi. Alnını silerek, &ldquo;Kusuruma bakmayın&rdquo; dedi. &ldquo;Sinirlerim son zamanlarda berbat halde.&rdquo;</p>

  <p class="p7">&ldquo;Köyden uzaklaşıp, bir yerde dinlenmelisiniz, dostum. Yoksa yakında iyice hastalanacaksınız. Buna izin veremeyiz.&rdquo;</p>

  <p class="p7">&ldquo;İşimi bırakamam. Böyle bir şeyi hiçbir zaman yapamam.&rdquo;</p>

  <p class="p7">&ldquo;Bu işinizi bırakmak demek değil ki. Hastasınız. Dr. Bayldock'un da benim fikrimde olduğundan eminim.&rdquo; &ldquo;Baydock... Baydock. Ne biçim doktor o? Sadece cahil bir köy hekimi.&rdquo;</p>

  <p class="p7">&ldquo;Ona karşı haksızlık ediyorsunuz. Onun çok iyi bir doktor olduğunu herkes bilir.&rdquo;</p>

  <p class="p7">&ldquo;Belki, belki... Herhalde. Fakat ondan hoşlanmıyorum. Neyse... Buraya Baydock'tan söz etmeye gelmedim. Acaba bu gece benim yerime vaaz verir misiniz? Ben...bu işi yapacak halde değilim.&rdquo;</p>

  <p class="p7">&ldquo;Sizin yerinize ayini ben idare ederim tabii.&rdquo;</p>

  <p class="p7">&ldquo;Hayır, hayır. Ayini ben yönetirim. Bunu yapacak haldeyim. Fakat kürsüye çıkmak, bütün o gözlerin bana dikildiğini hissetmek...&rdquo; Gözlerini kapayarak yutkundu. Hawes'in gerçekten bir derdi olduğu belliydi. Düşüncelerimi sezmiş gibi gözlerini açarak çabucak, &ldquo;Öyle önemli bir şeyim yok&rdquo; dedi. &ldquo;Sadece başım çok ağrıyor. Çatlayacakmış gibi ağrıyor. Acaba bir bardak su içebilir miyim?&rdquo;</p>

  <p class="p7">Masadaki sürahiden bardağa su koyarak uzattım.</p>

  <p class="p7">Hawes cebinden çıkardığı küçük bir kutuyu açarak bundan bir ilâç çıkardı. &ldquo;Baş ağrısı ilâcı&rdquo; diye açıkladı.</p>

  <p class="p7">Birdenbire, &ldquo;Acaba Hawes'da beyaz zehir iptilâsı mı var?&rdquo; diye düşündüm. Bu şekilde adamın bütün tuhaflıkları açıklanmış olurdu.</p>

  <p class="p7">&ldquo;Fazla ilâç içmediğinizi umarım&rdquo; dedim.</p>

  <p class="p7">&ldquo;Hayır, hayır. Dr. Baydock bana bunu ihtar etti. Fakat ilâç gerçekten olağanüstü. İnsanın ağrısını hemen geçiriyor.&rdquo; Gerçekten de adam daha sakinleşmiş gibiydi. Ayağa kalktı. &ldquo;Bu gece siz vaaz vereceksiniz değil mi? Çok iyisiniz.&rdquo;</p>

  <p class="p7">&ldquo;Rica ederim. Ayini de ben idare ederim. Siz eve gidip dinlenin. Hayır, hayır, itiraza kalkışmayın.&rdquo;</p>

  <p class="p7">Bana tekrar teşekkür etti. Sonra da gözlerini benden kaçırarak, &ldquo;Bugün köşke gittiniz değil mi, efendim?&rdquo; diye sordu.</p>

  <p class="p7">&ldquo;Evet?&rdquo;</p>

  <p class="p7">&ldquo;Affedersiniz, fakat sizi oradan mı çağırttılar?&rdquo; Ona hayretle baktım. Kıpkırmızı kesildi. &ldquo;Özür dilerim. Sa.. sadece yeni bir şey olduğunu ve Mrs. Prothero'nun sizi bu yüzden çağırttığını düşündüm de.&rdquo;</p>

  <p class="p7">Hawes'in merakını gidermeye hiç niyetim yoktu. &ldquo;Mrs. Prothero&rsquo;yla cenaze törenini görüştük.&rdquo;</p>

  <p class="p7">&ldquo;Demek hepsi bu kadardı? Anlıyorum...&rdquo;</p>

  <p class="p7">Cevap vermedim.</p>

  <p class="p7">Sıkıntılı sıkıntılı kımıldandı. Nihayet, &ldquo;Mir. Redding dün gece beni görmeye geldi&rdquo; dedi. &ldquo;Bunun sebebini de bilmiyorum.&rdquo;</p>

  <p class="p7">&ldquo;Bunu size söylemedi mi?&rdquo;</p>

  <p class="p7">&ldquo;Geceleri biraz yalnızlık duyduğundan söz etti. Şimdiye kadar hiç böyle bir şey yapmamıştı.&rdquo;</p>

  <p class="p7">Gülümsedim. &ldquo;Redding hoş sohbet bir adamdır.&rdquo;</p>

  <p class="p7">&ldquo;Neden beni görmeye geldi? Bu hiç hoşuma gitmedi.&rdquo; Sesi yükselerek dikleşti. &ldquo;Bana tekrar uğrayacağından söz etti. Bütün bunlar ne anlama geliyor, ne düşünüyor o?&rdquo;</p>

  <p class="p7">&ldquo;Redding'in gizli bir amacı olabileceği nereden aklınıza geldi?&rdquo; diye sordum.</p>

  <p class="p7">Hawes inatla tekrarladı. &ldquo;Bu hiç hoşuma gitmedi. Ben hiçbir zaman onun aleyhinde hareket etmedim. O kendi kendisini suçladığı zaman bile onun katil olabileceğini söylemedim. Sadece bu hareketine bir anlam veremediğimden söz ettim. Eğer birinden kuşku ettiysem o da Archer'di. Ressamdan kuşkulanmak hiçbir zaman aklıma gelmedi. Archer tamamıyla başka bir mesele. Dinsiz, Allah korkusu olmayan bir serseri o. Sarhoş bir yaratık.&rdquo;</p>

  <p class="p7">&ldquo;Fazla sert davranmıyor musunuz?&rdquo; dedim. &ldquo;Neticede adam hakkında fazla bir şey bilmiyoruz.&rdquo;</p>

  <p class="p7">&ldquo;İzinsiz avlanan ve hapisten yeni çıkan bir adam her şey yapabilir.&rdquo;</p>

  <p class="p7">Merakla sordum. &ldquo;Onun Prothero'yu vurduğundan gerçekten emin misiniz?&rdquo;</p>

  <p class="p7">Hawes nedense 'evet' ya da 'hayır' diye cevap vermekten hiç hoşlanmıyor. Bunu son zamanlarda fark ettim.</p>

  <p class="p7">&ldquo;Meselenin ancak Archer'in üzerinde durulduğu takdirde halledileceğinin farkında değil misiniz, efendim?&rdquo; Başımı salladım. &ldquo;Bildiğim kadarıyla adamın aleyhinde hiçbir delil yok.&rdquo;</p>

  <p class="p7">Hawes heyecanla bağırdı. &ldquo;Savurduğu o tehditler. Onları unutuyorsunuz.&rdquo;</p>

  <p class="p7">Archer'in tehditlerini dinlemekten gına gelmişti bana. Ortada bunu gösterecek kesin bir delil olmadığı da anlaşılıyordu.</p>

  <p class="p7">Yardımcım, &ldquo;Adam Prothero'dan intikam almaya karar vermişti&rdquo; dedi. &ldquo;Önce içki içerek cesaretini arttırdı. Sonra da Proethero'yu vurdu.&rdquo;</p>

  <p class="p7">&ldquo;Bu sadece bir tahmin.&rdquo;</p>

  <p class="p7">&ldquo;Fakat mümkün olduğunu itiraf edersiniz.&rdquo;</p>

  <p class="p7">&ldquo;Hayır.&rdquo;</p>

  <p class="p7">Hawes yan yan bana baktı. &ldquo;Neden öyle düşünüyorsunuz?&rdquo;</p>

  <p class="p7">&ldquo;Çünkü&rdquo; diye cevap verdim. &ldquo;Archer gibi bir adam düşmanını tabancayla vurmayı akıl etmez. Olaydaki silah uygunsuz.&rdquo;</p>

  <p class="p7">Kuşkuyla sordu. &ldquo;Sizce bu itiraz etkili mi?&rdquo;</p>

  <p class="p7">&ldquo;Bence bu Archer'in katil olmadığını ortaya koyuyor&rdquo; dedim.</p>

  <p class="p7">Hawes daha fazla bir şey söyleyemedi. Bana tekrar teşekkür ederek, yanımdan ayrıldı. Ben de hole çıktım. Oradaki küçük masanın üzerinde dört mektup durduğunu gördüm. Hepsinin üzerlerindeki yazı, kadın yazısıydı. Dört zarfa da şu kelimeler eklenmişti. &ldquo;Acele-Elden.&rdquo; Aradaki tek fark dördüncü zarfın bir hayli kirli olmasıydı.</p>

  <p class="p7">Mutfaktan çıkan Mary benim mektuplara baktığımı gördü, &ldquo;öğleden sonra elden gönderildi bunlar. Bir teki hariç. Onu mektup kutusunda buldum.&rdquo;</p>

  <p class="p7">Başımı sallayarak, zarfları aldım. Hemen çalışma odama gittim. İlk mektup şöyleydi.</p>

  <p class="p7">Bir şey öğrendim. Bunu sizin de bilmeniz gerektiğini düşünüyorum. Bu zavallı Mr. Prothero'nun ölümüyle ilgili. Bu konuda fikrinizi almak istiyorum. Polise gitmem gerekiyor mu? Sevgili kocamın ölümünden sonra böyle işlere karışmayı hiç istemiyorum. Belki bu akşam üzeri birkaç dakika için bana uğrayabilirsiniz.</p>

  <p class="p7">Selamlar</p>

  <p class="p7">Martha Price Ridley</p>

  <p class="p7">İkinci mektubu açtım.</p>

  <p class="p7">&ldquo;Sevgili Mr. Clement,</p>

  <p class="p7">Çok dertliyim. Ne yapmam gerektiğini düşünüp duruyorum. Kulağıma bir şey geldi, bu önemli olabilir. Fakat polis işlerine karışmaktan o kadar korkarım ki. Bana bir iki dakika için uğramanızı ve o harikulade zekânızla bu derdimi halletmenizi istersem, sizi rahatsız mı etmiş olurum? Rahatsız ettiğim için özür dilerim.</p>

  <p class="p7">Selamlar</p>

  <p class="p7">Caroline Wetherby.&rdquo;</p>

  <p class="p7">Bana üçüncü mektubu ezberden okuyabilirmişim gibi geliyordu artık.</p>

  <p class="p7">&ldquo;Sevgili Mr. Clement. Çok önemli bir şey duydum. Bunu önce sizin öğrenmeniz gerektiğini düşünüyorum. Bu akşam üzeri bana uğrar mısınız? Sizi bekleyeceğim.&rdquo;</p>

  <p class="p7">Bu otoriter pusulanın altında 'Amanda Hartnell' imzası vardı.</p>

  <p class="p7">Dördüncü zarfı açtım. O zamana kadar fazla imzasız mektup almamıştım. Bence imzasız bir mektup dünyanın en aşağılık, en haince silahıdır. Bu elimdeki de öyleydi. Güya cahil bir insan tarafından yazılmıştı ama bazı şeylerden hiç de böyle olmadığı anlaşılıyordu.</p>

  <p class="p7">&ldquo;Muhterem Peder,</p>

  <p class="p7">Neler olduğunu öğrenmeniz gerek. Karınızın Mr. Redding'in kulübesinden sinsi bir tavırla çıktığını görenler var. Bunun ne anlama geldiğini bilirsiniz. O ikisi burnunuzun dibinde birbiriyle sevişiyorlar. Bunu bilmeniz gerektiğini düşündüm.</p>

  <p class="p7">Bir dost.&rdquo;</p>

  <p class="p7">Tiksintiyle hafifçe homurdanarak, kâğıdı buruşturdum. Ben bunu tam şömineye atarken Griselda da içeri girdi. &ldquo;Öyle kızarak attığın nedir, Len?&rdquo;</p>

  <p class="p7">&ldquo;Pislik&rdquo; dedim.</p>

  <p class="p7">Cebimden kibrit kutusunu çıkardım. Bir kibrit çakarak eğildim. Fakat Griselda benden atik davrandı. Ben daha ona engel olamadan eğildiği gibi buruşuk kâğıdı kaptı. Bunu açarak, okudu. Sonra da öfkeyle bağırarak mektubu bana attı. Kâğıdı tutuşturarak yanışını seyrettim.</p>

  <p class="p7">Griselda yanımdan uzaklaşmıştı. Camlı kapıda durmuş bahçeye bakıyordu. Dönmeden, &ldquo;Len&rdquo; dedi.</p>

  <p class="p7">&ldquo;Evet, yavrum.&rdquo;</p>

  <p class="p7">&ldquo;Sana bir şey söylemek istiyorum. Hayır, bana engel olma. Konuşmam gerekiyor. Lawrence Redding buraya geldiği zaman sana onu daha önce bir iki defa görmüşüm gibi bir tavır takındım. Aslında bu doğru değildi. Onu iyi tanıyordum. Hatta, seninle tanışmadan önce kendisine âşıktım da galiba. Zaten çok kişi Lawrence'e tutulur. Bir zamanlar onu çok beğenirdim. Hani şu romanlarda olduğu gibi... Ama dediğim gibi ressam bir zamanlar çok hoşuma giderdi.&rdquo;</p>

  <p class="p7">&ldquo;Bunu bana neden söylemedin?&rdquo; diye sordum.</p>

  <p class="p7">&ldquo;Bunun sebebini pek bilmiyorum. Fakat bazı bakımlardan tuhaf bir adamsın sen. Benden bir hayli büyük olduğun için, benim başkalarını beğeneceğimi düşünüyorsun. Lawrence'la ahbaplık etmeme de bu yüzden sinirleneceğini sandım.&rdquo;</p>

  <p class="p7">Onun bana bir hafta önce bu odada söylediklerini hatırlayarak, mırıldandım. &ldquo;Sırlarını saklamakta çok ustasın.&rdquo;</p>

  <p class="p7">&ldquo;Evet. Bazı şeyleri saklamasını iyi bilirim. Bir bakıma bu hoşuma da gider.&rdquo; Sesinde çocukça bir memnunluk vardı. &ldquo;Fakat söylediklerim doğru. Onun Ann'la seviştiğini bilmiyordum. Bu yüzden de Lawrence'in bana neden aldırmadığını anlayamıyordum. Ben böyle şeylere alışık değilim.&rdquo; Kısa bir sessizlik oldu. Griselda endişeyle sordu. &ldquo;Beni anlıyorsun, değil mi, Len?&rdquo;</p>

  <p class="p7">&ldquo;Evet&rdquo; dedim. &ldquo;Anlıyorum.&rdquo;</p>

  <p class="p7">&ldquo;Ama gerçekten anlıyor musun?&rdquo;</p>

  <p class="p7">İmzasız mektubun yaptığı etkiden kolay kolay kurtulamadım. Bazı kirli şeyler etrafa bulaşırlar. Fakat diğer üç mektubu alarak evden çıktım. Galiba o üç yaşlı kadının kulağına da gelen yine aynı haberdi. Ama sonradan yanıldığımı anlayacaktım.</p>

  <p class="p7">Yolumun Polis merkezinin önünden geçtiğini iddia edecek değilim. Ayaklarım beni kendiliklerinden oraya sürüklediler. Müfettiş Slack'in köşkten dönüp dönmediğini öğrenmek istiyordum.</p>

  <p class="p7">Müfettiş dönmüştü. Hem de Gladys Cram'le birlikte. Kız, kurumla oturmuş, avaz avaz koruya bavul filan götürmediğini söylüyordu.</p>

  <p class="p7">&ldquo;O ihtiyar cadılardan birinin hiç işi kalmamış, gece vakti pencereden bakmış. Bu yüzden şimdi benimle uğraşıyorsunuz. O cinayet günü beni yolun ucunda gördüğünü söylediği zaman da yanılmıştı. Gündüz vakti böyle bir hataya düşen bir ihtiyar, gece daha da büyük yanlışlıklar yapar. Beni güneş ışığında tanımayan kadın ay ışığında nasıl tanır? Buradaki ihtiyar kadınların dedikoduculuğu da bir felâket. Akıllarına gelen her şeyi söylüyorlar. Oysa ben yatağımda uyuyordum. Utanın, utanın.&rdquo;</p>

  <p class="p7">&ldquo;Mavi Domuz hanının sahibi bavulun sizin olduğunu söylerse?&rdquo;</p>

  <p class="p7">&ldquo;Öyle bir şey söylerse hata etmiş olur. Bavulun üzerinde isim yok. Hemen herkesin böyle bir çantası var. Hele zavallı adam tanınmış bir arkeolog.&rdquo;</p>

  <p class="p7">&ldquo;Demek bize durumu açıklamaya yanaşmıyorsunuz, Miss Cram?&rdquo;</p>

  <p class="p7">&ldquo;İtiraz ettiğim yok. Siz sadece bir hata yaptınız, işte o kadar. Siz ve dedikoducu Marple. Bundan başka bir tek kelime bile söyleyecek değilim. Artık yanımda bir avukat olursa konuşurum. Şimdi kalkıp gideceğim. Tabii beni tutuklayacaksanız o başka.&rdquo;</p>

  <p class="p7">Müfettiş cevap vereceği yerde ayağa kalkarak kıza kapıyı açtı. Miss Cram de başını şöyle bir sallayarak dışarı çıktı.</p>

  <p class="p7">Slack tekrar koltuğa oturdu. &ldquo;Takındığı tavır bu. Her şeyi inkâr ediyor. Tabii ihtiyar kadın da yanılmış olabilir. Hiçbir jüri mehtaplı bir gecede birini uzaktan tanıyabileceğine inanmaz. Sonra dediğim gibi Miss Marple&rsquo;ın yanılmış olması ihtimali var.&rdquo;</p>

  <p class="p7">&ldquo;Evet, var&rdquo; dedim. &ldquo;Fakat sanmıyorum. Miss Marple daima haklı çıkar. İşte bu yüzden onu pek sevmiyorlar.&rdquo;</p>

  <p class="p7">Müfettiş güldü. &ldquo;Hurst de öyle söylüyor. Allah&rsquo;ım, bu köyler!&rdquo;</p>

  <p class="p7">&ldquo;Gümüş meselesi ne oldu?&rdquo;</p>

  <p class="p7">&ldquo;Takımlar yerinde. Tabii bundan da o iki takımdan birinin sahte olduğu neticesi ortaya çıkıyor. Benham da iyi bir uzman var. Eski gümüşlerden çok iyi anlıyor. Ona telefon ettim. Adamı getirmesi için de araba yolladım. Hangi takımın sahte olduğunu öğreneceğiz. Hırsızlık yapıldı ya da sadece plan safhasında kaldı. Ama bizim bakımımızdan ikisi de aynı kapıya çıkar. Hırsızlık, cinayetle kıyaslandığı zaman çok önemsiz biriyle adam hakkında bilgi ediniriz. Miss Cram'i onun için salıverdim.&rdquo;</p>

  <p class="p7">&ldquo;Ben de bunun nedenini merak etmiştim&rdquo; diye mırıldandım.</p>

  <p class="p7">&ldquo;Mr. Redding bakımından üzülüyorum. Hiç kimse polise onun kadar kolaylık göstermez.&rdquo;</p>

  <p class="p7">Güldüm. &ldquo;Herhalde.&rdquo;</p>

  <p class="p7">Müfettiş, kararını verdi. &ldquo;Kadınlar ortalığı çok karıştırıyor.&rdquo; içini çekti. &ldquo;Tabii. Archer'in üzerinde de durabiliriz.&rdquo;</p>

  <p class="p7">&ldquo;Demek onu da biliyorsunuz?&rdquo; Biraz şaşırmıştım.</p>

  <p class="p7">&ldquo;Tabii, efendim. Aklımıza ilk gelen o oldu. Bunun için o imzasız mektuplara da ihtiyacımız yoktu.&rdquo;</p>

  <p class="p7">Çabucak atıldım. &ldquo;İmzasız mektuplar mı? Size imzasız mektup mu geldi?&rdquo;</p>

  <p class="p7">&ldquo;Bu yeni bir şey değil, efendim. Günde düzinelerle mektup gelir bize. Evet, bize Archer'ı da haber verdiler. Sanki polis olayı kendi başına çözemezmiş gibi. Daha ilk andan itibaren şüpheler Archer'in üzerinde toplandı. Fakat adam o akşam üzeri arkadaşlarıyla olduğunu kanıtladı. Aslında bu önemli değil, Archer gibi bir adamın arkadaşları her şeye yemin edebilirler. Onların sözlerine inanılmaz. Biz bunu biliyoruz. Fakat halk bilmez. Jüri de ne yazık ki halkın arasından seçilir. Tabii Archer de ayrıca yemin eder.&rdquo;</p>

  <p class="p7">Gülümsedim. &ldquo;Yani Archer, Redding gibi kolaylık gösterecek bir tip değil.&rdquo;</p>

  <p class="p7">&ldquo;Öyle... &ldquo;</p>

  <p class="p7">&ldquo;Fakat... Archer'in gerçekten katil olduğuna inanıyor musunuz?&rdquo;</p>

  <p class="p7">Adam, &ldquo;Daha emin olmayı isterdim&rdquo; diye itiraf etti. &ldquo;Örneğin bir parmak izi. Ya da cinayet saatinde sizin o taraflarda görülmüş olmak. Archer'i böyle bir delil olmadan tutuklama tehlikesini göze alamayız. Archer ressamın evine de gitmiş. Fakat adam bunu annesini görmek için yaptığını iddia edecek tabii... Hayır ben yine Mrs. Lestrange'den kuşku ediyorum. Elime şantajla ilgili kesin bir delil geçseydi...&rdquo;</p>

  <p class="p7">Müfettiş Slack'dan ayrıldıktan sonra, önce Miss Hartnell'e gittim. Herhalde kadın pencereden dışarıyı gözlüyordu. Çünkü ben daha zili çalmadan kapıyı açarak, beni elimden yakaladı. Hızla içeri soktu. &ldquo;Geldiğiniz için çok teşekkür ederim. Şöyle buyurun.&rdquo;</p>

  <p class="p7">Kümesten daha küçük bir odaya girdik. Miss Hartnell olağandan fazla ciddi bir tavırla kapıyı kapayarak, beni bir koltuğa oturttu. &ldquo;Ben lafı ağzımda gevelemekten hoşlanmam. Böyle bir köyde konuşmaların etrafa ne kadar çabuk yayıldığını biliyorsunuz.&rdquo;</p>

  <p class="p7">&ldquo;Maalesef biliyorum&rdquo; diye cevap verdim.</p>

  <p class="p7">&ldquo;Size hak veriyorum. Kimse dedikodudan benim kadar nefret edemez. Ama ne yaparsınız? Cinayet günü Mrs. Lestrange'a uğradığımı ve onu evde bulamadığımı polise söylemem gerektiğini düşündüm. Görevimi yaptığım için bana teşekkür etmelerini beklemem. Sadece vazifemi yaptım. İnsan hayatta daima nankörlükle karşılaşıyor. Örneğin bu köydeki fakirler...&rdquo;</p>

  <p class="p7">Onun her zaman çektiği söyleve başlamasına engel olmak için hemen atıldım. &ldquo;Evet, evet... Demek Müfettişe Mrs. Lestrange'a uğradığınızı söylediniz.&rdquo;</p>

  <p class="p7">&ldquo;Evet. Ve adam bana teşekkür bile etmedi. Bilgi edinmek istediği zaman gerekli soruları soracağını söyledi. Son zamanlarda polislik mesleğine eskilerden farklı kimseler giriyor.&rdquo;</p>

  <p class="p7">&ldquo;Belki... Bana bir şey mi anlatacaktınız?&rdquo;</p>

  <p class="p7">&ldquo;Bu kez o terbiyesiz müfettişe yaklaşmamaya karar verdim.</p>

  <p class="p7">Neticede bir rahip 'centilmen' sayılır. Daha doğrusu bazıları öyledir.&rdquo;</p>

  <p class="p7">Bu sınıfa beni de dâhil ettiği anlaşılıyordu. &ldquo;Size ne şekilde yardım edebilirim?&rdquo; diye başladım.</p>

  <p class="p7">Miss Hartnell &ldquo;Bu görevimi yerine getirme meselesi&rdquo; diyerek dudaklarını büzdü. &ldquo;Bütün bunları söylemeyi istemiyorum. Böyle şeyler hoşuma gitmez. Ama vazife, vazifedir.&rdquo; Bekledim. Miss Hartnell sözlerine devam etti. Yüzü de kızarmıştı. &ldquo;Anladığıma göre Mrs. Lestrange o sırada evde olduğunu iddia ediyormuş. Kapıyı da istemediği için açmadığından söz etmekteymiş. O da kendisini pek beğeniyor. Ben sadece bir vazife saydığım için ona uğramak zahmetine katlandım. Ve o bana böyle davrandı.&rdquo;</p>

  <p class="p7">Usulca, &ldquo;Mrs. Lestrange hastaydı&rdquo; dedim.</p>

  <p class="p7">&ldquo;Hasta mıydı? Saçma. Sizin dünyadan haberiniz yok, Mr. Clement. O kadının hiçbir şeyciği yok. Resmi Soruşturma'ya gelemeyecek kadar hastaymış! Laf! Raporu da Dr. Baydock yazmış. Kadın adamı küçük parmağında oynatıyor. Bunu bilmeyen yok. Eee, nerede kalmıştım?&rdquo;</p>

  <p class="p7">Bunu ben de bilmiyordum. Çünkü Miss Hartnell'in konuyu nerede bıraktığı, şikâyet ve çekiştirmeye hangi noktada başladığı kolay kolay anlaşılmaz.</p>

  <p class="p7">&ldquo;A, evet, Mrs. Lestrange'a o akşam üzeri uğradığımdan bahsediyorduk. Onun evde olduğunu iddia etmesi saçma. Çünkü ben kadının evde olmadığını biliyorum.&rdquo;</p>

  <p class="p7">&ldquo;Nereden bilebilirsiniz?&rdquo;</p>

  <p class="p7">Miss Hartnell'in yüzü daha da kızardı. &ldquo;Zili çaldım, kapıya vurdum&rdquo; diye açıkladı. &ldquo;Belki iki, belki de üç kez. Sonra birden aklıma zilin bozuk olabileceği geldi. Kartımı mektup kutusuna atmayı istemedim. Bu kabalık olacaktı. Belki benim birçok kusurum var ama kabalık bunlara dâhil değildir.&rdquo; Bu şaşılacak sözleri gözünü kırpmadan söylemişti. Yüzü kızarmadan konuşmasına devam etti. &ldquo;Evin arka tarafına geçerek, cama vurmayı düşündüm. Evin etrafında dolaşarak bütün pencerelerden içeri baktım. Evde kimse yoktu.&rdquo;</p>

  <p class="p7">Onun ne demek istediğini gayet iyi anlamıştım. Evin boş olmasından faydalanarak o korkunç merakını tatmine kalkışmış, evin etrafında dolaşarak bahçeyi incelemiş, camlardan içeri bakmıştı. Şimdi de bunu bana anlatıyordu. Benim bu hikâyeyi polisten daha büyük bir hoşgörüyle karşılayacağımdan emindi. &ldquo;Bu olay kaçta oldu Miss Hartnell?&rdquo; diye sordum.</p>

  <p class="p7">Kadın, &ldquo;Saat altıya geliyordu sanırım&rdquo; dedi. &ldquo;Oradan hemen buraya döndüm. Eve girdiğim zaman altıyı on geçiyordu. Mrs. Prothero da Dr. Stone'la Mr. Redding'i dışarıda bırakarak bana uğradı. Saat altı buçukta oldu bu. Onunla çiçek soğanlarından gözettik. Zavallı Mr. Prothero ise o sırada ölmüştü. Acımasız bir dünya bu.&rdquo;</p>

  <p class="p7">&ldquo;Bazen de kötü bir dünya&rdquo; diye mırıldanarak ayağa kalktım. &ldquo;Bana anlatacaklarınız bu kadar mı?&rdquo;</p>

  <p class="p7">&ldquo;Bunun önemli olabileceğini düşündüm.&rdquo;</p>

  <p class="p7">Başımı salladım. &ldquo;Olabilir.&rdquo; Miss Hartnell'in ağzımdan laf alma çabalarına aldırmayarak, oradan ayrıldım. Ondan sonra gittiğim Miss Wetherby beni telâşla karşıladı. &ldquo;Ah, muhterem peder! Ne kadar iyisiniz! Çay içer misiniz? İçmek istemediğinizden gerçekten emin misiniz? Arkanıza bir yastık koyayım mı? Hemen geldiğiniz için teşekkür ederim. Başkaları uğruna daima her güçlüğe katlanırsınız.&rdquo; Kadın konuya girmeden önce böyle bir sürü laf söyledi. Ve nihayet, &ldquo;Bu anlatacaklarımı çok emin bir yerden duydum&rdquo; dedi.</p>

  <p class="p7">Bizim köyde, 'çok emin bir yer' daima birinin hizmetçisidir. &ldquo;Bunu size anlatanın kim olduğunu söylemeyecek misiniz?&rdquo;</p>

  <p class="p7">&ldquo;Söz verdim, sevgili Mr. Clement. Ben sözlerin kutsal şeyler olduklarına inanırım.&rdquo; Ciddi bir tavırla bana baktı. &ldquo;Bu haberi bana küçük bir kuşun fısıldadığını söyleyebiliriz. Böylece işi de emniyete almış oluruz.&rdquo;</p>

  <p class="p7">İçimden, &ldquo;Amma da saçma&rdquo; demek geldi. Keşke bunu söyleseydim. Miss Wetherby'nin yüzünün ne hal alacağını görmek isterdim.</p>

  <p class="p7">Miss Wetherby &ldquo;Bu küçük kuş bana bilinen bir hanımı gördüğünü söyledi&rdquo; dedi. &ldquo;Tabii bu hanımın adını açıklamayacağız.&rdquo;</p>

  <p class="p7">&ldquo;O da başka bir küçük kuş mu?&rdquo; diye sordum.</p>

  <p class="p7">Büyük bir hayretle Miss Wetherby'nin kahkahalar attığını gördüm. Sonra şakacı bir tavırla koluma vurdu. &ldquo;Ah, muhterem peder o kadar yaramaz olmayın.&rdquo; Kendisini topladıktan sonra sözlerine devam etti. &ldquo;O bilinen hanım, nereye gidiyordu dersiniz? Kadın sizin eve giden yola saptı. Fakat daha önce dikkatle sağa sola bakındı. Hem de pek tuhaf bir tavırla. Kendisini görüp görmediklerini anlamaya çalışıyordu herhalde.&rdquo;</p>

  <p class="p7">&ldquo;Ve o küçük kuş&rdquo; diye sordum.</p>

  <p class="p7">&ldquo;O sırada balıkçıdaydı. Dükkânın üzerindeki odada oturuyordu.&rdquo;</p>

  <p class="p7">İşte böylece hizmetçilerin izin günlerinde nereye gittiklerini öğrenmiş oluyordum. Nedense hiçbiri de açık havada dolaşmaktan hoşlanmazlar.</p>

  <p class="p7">Miss Wetherby esrarlı bir tavırla öne doğru eğildi. &ldquo;Saat altıya doğru olmuş bu.&rdquo;</p>

  <p class="p7">&ldquo;Hangi gün?&rdquo;</p>

  <p class="p7">Miss Wetherby birdenbire bağırdı. &ldquo;Cinayet günü tabii! Bunu söylemedim mi?&rdquo;</p>

  <p class="p7">&ldquo;Ama ben anladım. Peki hanımın adı.&rdquo;</p>

  <p class="p7">İhtiyar kız, başını birkaç kez salladı... &ldquo;L harfiyle başlıyor bu.&rdquo;</p>

  <p class="p7">Miss Wetherby'nin sözlerinin sonuna gelmiş olduğunu anlayarak ayağa kalktım. O, üzüntüyle, &ldquo;Polisin beni sorguya çekmesine engel olursunuz, değil mi?&rdquo; diyerek elimi iki avucunun arasına hapsetti. &ldquo;Böyle şeylerden hoşlanmam. Hele hâkimin karşısında ayakta durmaktan hiç.&rdquo;</p>

  <p class="p7">&ldquo;Özel olaylarda tanığın oturmasına izin veriyorlar&rdquo; diye başımı sallayarak oradan kaçtım.</p>

  <p class="p7">Sıra Mrs. Price Ridley'deydi. Kadın bana haddimi hemen bildirdi. Soğuk bir tavırla elimi sıktıktan sonra, &ldquo;Polis işine karışmak niyetinde değilim&rdquo; dedi. &ldquo;Bunu anlıyorsunuz tabii? Diğer taraftan açıklanması gereken bir olayla karşı karşıyayım. Bunu ilgili makamlara bildirmek şart.&rdquo;</p>

  <p class="p7">&ldquo;Bu Mrs. Lestrange'le ilgili mi?&rdquo; diye sordum.</p>

  <p class="p7">Kadın soğuk soğuk bana baktı. &ldquo;Neden olsun?&rdquo;</p>

  <p class="p7">Doğrusu verecek cevap bulamadım.</p>

  <p class="p7">&ldquo;Bu olay basit&rdquo; diye sözlerine devam etti. &ldquo;Hizmetçim Clara, bahçe kapısının önünde duruyormuş. Oraya hava almak için çıktığını söylüyor ama ben buna pek inanmıyorum. Herhalde balıkçının çırağını bekliyordu. O küstah serseriyi. Çırak on yedi yaşına geldiği için her kıza takılabileceğini sanıyor. Her ne hal ise... Clara kapıda duruyormuş, birinin aksırdığını duymuş.&rdquo;</p>

  <p class="p7">&ldquo;Evet&rdquo; diyerek bekledim.</p>

  <p class="p7">&ldquo;İşte bu kadar. Bizim hizmetçi birinin aksırdığını duymuş. Bana eskisi kadar genç olmadığımı, bir hata yaptığımı da söylemeyin. Aksırık sesini duyan hizmetçim. O da henüz on dokuz yaşında.&rdquo;</p>

  <p class="p7">&ldquo;Fakat&rdquo; dedim. &ldquo;Kız aksırık sesi duyarsa ne olur?&rdquo;</p>

  <p class="p7">Mrs. Price Ridley aptal olduğum için bana çok acıdığını belirten bir tavırla baktı. &ldquo;Hizmetçim o aksırık sesini cinayet günü sizin evde kimsenin olmadığı bir saatte duymuş. Herhalde katil fidanların arasına saklanmış, fırsat kolluyordu. Artık soğuk almış bir adamı yakaladınız mı, mesele tamam.&rdquo;</p>

  <p class="p7">&ldquo;Ya da saman nezlesi olan birini&rdquo; diye mırıldandım. &ldquo;Fakat bu esrar kolaylıkla çözülebilir, Mrs. Price Ridley. Bizim hizmetçi Mary başını üşütmüş. Hatta sık sık burnunu çekmesi hepimizin de sinirini bozmaya başladı. Herhalde hizmetçiniz onun aksırığını duydu.&rdquo;</p>

  <p class="p7">Mrs. Price Ridley kesin bir tavırla, &ldquo;Aksıran bir erkekmiş&rdquo; dedi. &ldquo;Sonra sizin hizmetçinin aksırdığı bizim bahçe kapısından duyulmaz.&rdquo;</p>

  <p class="p7">Atıldım. &ldquo;Sizin bahçe kapısından benim çalışma odasında oturan birinin aksırdığı da duyulmaz. Buna ihtimal vermiyorum.&rdquo;</p>

  <p class="p7">Kadın, homurdandı. &ldquo;Size katilin fidanların arasına saklanmış olabileceğini söyledim. Herhalde hizmetçim kapıdan çekildikten sonra da sizin eve girdi.&rdquo;</p>

  <p class="p7">&ldquo;Bu mümkün.&rdquo; Ona hak verirmiş gibi bir tavır takınmaya çalıştım ama Mrs. Price Ridley birdenbire bana öfkeyle baktı.</p>

  <p class="p7">&ldquo;Ben dinlenilmemeye alışığım. Fakat şunu da söylemek isterim. Tenis raketini prese koymadan çimlerin üzerine atmamak gerekir.&rdquo; Hücumun nedenini anlayamamıştım. Şaşkın şaşkın baktım. Kadın, &ldquo;Belki, siz bu fikirde değilsiniz&rdquo; dedi.</p>

  <p class="p7">&ldquo;Hayır, hayır... Aynı fikirdeyim.&rdquo;</p>

  <p class="p7">&ldquo;Buna memnun oldum, işte söylemek istediklerimin hepsini söyledim. Artık bu olayla hiçbir ilgim kalmadı.&rdquo; Arkasına yaslanarak gözlerini kapattı. Ona teşekkür ederek, dışarı çıktım.</p>

  <p class="p7">Kapıda hizmetçi kıza hanımının sözlerinden söz ettim. Clara, &ldquo;Evet, efendim&rdquo; dedi. &ldquo;Gerçekten bir aksırık duydum. Hem o öyle sıradan bir aksırık da değildi...&rdquo;</p>

  <p class="p7">Eve doğru giderken birdenbire eski bir arkadaşımı ziyaret etmeye karar verdim. Ayinden önce zamanım vardı. Baydock'un evine gittim. Doktor beni kapıda karşıladı. Yine çok yorgun ve endişeli bir hali vardı. Nedense bu cinayet onu bayağı ihtiyarlatmıştı.</p>

  <p class="p7">&ldquo;Seni gördüğüme sevindim&rdquo; dedi. &ldquo;Ne haberler var?&rdquo;</p>

  <p class="p7">Ona Stone olayını anlattım.</p>

  <p class="p7">&ldquo;Demek adam usta bir hırsızmış&rdquo; diye mırıldandı. &ldquo;Bu birçok şeyi aydınlatıyor. Adam, arkeoloji konusunda bir hayli kitap okumuştu herhalde. Fakat zaman zaman bazı hatalar yapıyordu. Herhalde Prothero onu bir keresinde yakaladı. Çıkan kavgayı hatırlıyorsun, değil mi? Kız hakkında ne düşünüyorsun? O da Stone'un ortağı mı?&rdquo;</p>

  <p class="p7">&ldquo;Bu konuda henüz bir karar verilmedi. Bence kız masum.&rdquo; ilâve ettim. &ldquo;Gladys Cram budalanın biri.&rdquo;</p>

  <p class="p7">&ldquo;Hiç de değil. Miss Gladys Cram bir hayli kurnaz. Ayrıca çok da sağlam. Bizim meslektaşların başına dert olacaklardan değil.&rdquo;</p>

  <p class="p7">Baydock'a Hawes için endişelendiğimi, onun bir yere gidip bir süre dinlenmesini istediğimi söyledim.</p>

  <p class="p7">Doktorun tavırları değişti. Benden bir şeyler saklıyormuş gibi bir hali vardı şimdi. &ldquo;Evet, en iyisi bu olur. Zavallı.&rdquo;</p>

  <p class="p7">&ldquo;Ondan hoşlanmadığını sanıyordum.&rdquo;</p>

  <p class="p7">&ldquo;Pek hoşlanıyorum sayılmaz. Fakat ben sevmediğim çok kişiye acırım.&rdquo; Bir an durdu. Sonra ilâve etti. &ldquo;Prothero'ya bile acıyorum. Zavallı... kendisini seven hemen hiç yoktu. Kendinden çok emindi, dünyada onun kadar doğru bir insan daha olmadığına inanırdı. Bu yüzden de sevilmezdi tabii. Daima öyleydi Prothero. Gençliğinde bile.&rdquo;</p>

  <p class="p7">&ldquo;Onu gençken tanıdığını bilmiyordum.&rdquo;</p>

  <p class="p7">&ldquo;Tanırdım. Westmoremand'de oturuyordu. Benim de yakında bir muayenehanem vardı. Yıllar önce. Hemen hemen yirmi sene önce.&rdquo;</p>

  <p class="p7">İçimi çektim. Yirmi yıl önce Griselda beş yaşındaydı. Zaman çok tuhaf bir şey...</p>

  <p class="p7">&ldquo;Bana söylemek istediklerin bu kadar mıydı, Clement?&rdquo;</p>

  <p class="p7">Hayretle başımı kaldırdım. Baydock beni dikkatle süzüyordu. &ldquo;Bir şey daha var değil mi?&rdquo;</p>

  <p class="p7">Başımı salladım. Oraya ilk geldiğim zaman henüz kararımı vermemiştim. Fakat konuşmak niyetindeydim. Baydock'u severim. Çok iyi bir insandır. Anlatacaklarımın doktora faydası olacağını sanıyordum. Ona, Miss Hartnell'le Miss Wetherby'nin anlattıklarını tekrarladım.</p>

  <p class="p7">Sözlerim bittikten sonra Baydock bir süre konuşmadı. Sonra, &ldquo;Bu doğru Clement&rdquo; diye mırıldandı. &ldquo;Mrs. Lestrange'i elimden geldiği kadar korumaya çalıştım. Aslında o benim eski arkadaşlarımdandır. Fakat ona yardıma çalışmamın tek nedeni bu değil. Verdiğim o rapor sandığın gibi uydurma bir şey değildi.&rdquo; Durdu ve sonra ciddi bir tavırla ekledi. &ldquo;Bu ikimizin arasında kalacak, Clement. Mrs. Lestrange ölümün eşiğinde.&rdquo;</p>

  <p class="p7">&ldquo;Ne?&rdquo;</p>

  <p class="p7">&ldquo;Ölüyor o. En fazla bir ay yaşar. Şimdi onu polisin sorgu ve suallerinden neden korumaya çalıştığımı anladın mı?&rdquo; Devam etti. &ldquo;O cinayet akşamı bu yola saptığı zaman buraya, bana geliyordu.&rdquo;</p>

  <p class="p7">&ldquo;Bunu neden daha önce söylemedin.&rdquo;</p>

  <p class="p7">&ldquo;Dedikoduya sebep olmak istemedim. Herkes benim altıyla yedi arası hasta kabul etmediğimi biliyor. Fakat bana inan, Mrs. Lestrange o akşam buradaydı.&rdquo;</p>

  <p class="p7">&ldquo;Fakat seni almaya geldiğim zaman burada değildi. Yani ceset bulunduktan sonra...&rdquo;</p>

  <p class="p7">&ldquo;Orası öyle.&rdquo; Baydock'un yine endişeli bir hali vardı. &ldquo;Mrs. Lestrange buradan ayrılmıştı. Biriyle randevusu vardı.&rdquo;</p>

  <p class="p7">&ldquo;Neredeydi bu randevu? Kendi evinde mi?&rdquo;</p>

  <p class="p7">&ldquo;Bilmiyorum, Clement. Şerefim üzerine yemin ederim ki bilmiyorum.&rdquo;</p>

  <p class="p7">Ona inandım fakat... &ldquo;Ya masum bir insan asılırsa?&rdquo;</p>

  <p class="p7">Başını salladı. &ldquo;Hayır. Prothero'nun öldürülmesi yüzünden hiç kimse asılmayacak. Bana inan. Bunu yapamazdım.&rdquo; Fakat sesinden bundan emin olduğu da belliydi. Tekrarladı. &ldquo;Hiç kimse, asılmayacak.&rdquo;</p>

  <p class="p7">&ldquo;O Archer denilen adam...&rdquo;</p>

  <p class="p7">Eliyle sabırsızca bir işaret yaptı. &ldquo;Archer, tabancanın üzerindeki parmak izlerini silecek kadar akıllı değildi.&rdquo;</p>

  <p class="p7">Şüpheyle, mırıldandım. &ldquo;Belki... &ldquo;</p>

  <p class="p7">Sonra aklıma bir şey geldi. Bavulu aradığım sırada koruda kahverengi kristalimsi bir şey bulmuştum. Aslında bunun üzerinde bile durmamış, fakat cebime atmıştım nedense. Biraz önce cebimi yoklarken elime geçmişti bu. Kristali çıkararak ona uzattım. &ldquo;Bu nedir?&rdquo;</p>

  <p class="p7">&ldquo;Hım...&rdquo; Tereddüt etti. &ldquo;Pikrik aside benziyor. Nereden buldun?&rdquo;</p>

  <p class="p7">&ldquo;Bu Sherlock Holmes'un sırrı&rdquo; dedim.</p>

  <p class="p7">Güldü.</p>

  <p class="p7">&ldquo;Pikrik asit nedir?&rdquo; diye sordum.</p>

  <p class="p7">&ldquo;Patlayıcı bir maddedir.&rdquo;</p>

  <p class="p7">&ldquo;Bunu biliyorum. Ama bu başka bir işe de yarar değil mi?&rdquo;</p>

  <p class="p7">Başını salladı. &ldquo;Evet. Yanıklara sürülür, iyi bir ilâçtır.&rdquo;</p>

  <p class="p7">O akşam kilisede kürsüye çıkarken tuhaf duyguların etkisindeydim. Nedense içerisi iyice kalabalıktı. Herhalde köy halkı son dedikoduları öğrenmek için kalkıp gelmişti. Baydock da oradaydı. Bu olağan şeylerden değildi. Lawrence Redding de sıralardan birinde oturuyordu. Hawes'un ressamın yanında olduğunu görünce bayağı şaşırdım. Ann Prothero her zamanki yerindeydi. Lettice'i fark edince şaşkınlığım büsbütün arttı. Gladys Cram bir kenarda kurumla oturuyordu. En dipteki gölgenin Mrs. Lestrange olduğuna karar verdim. Mrs. Price Ridley, Miss Hartnell, Miss Wetherby ve Miss Marple&rsquo;ın da kilisede olduklarını söylememe gerek yok herhalde.</p>

  <p class="p7">O akşam ister istemez içimden geldiği gibi konuşacaktım.</p>

  <p class="p7">Ağır ağır konuyu bildirdim. &ldquo;Dürüstleri değil, günahkârları tövbeye çağırıyorum.&rdquo; Bunu iki defa tekrarladım. Sesim beni bile şaşırttı. Len Clement'in o basit sesi değildi bu. Ön sırada oturan Griselda'yla Dennis'in hayretle başlarını kaldırarak bana baktıklarını gördüm.</p>

  <p class="p7">Bir an soluğumu tuttum. Ondan sonra da kendimi kapıp koyuverdim. &ldquo;Size söylüyorum.&rdquo; Bu sözleri her tekrarlayışımda, cemaatten bir inilti yükseliyordu adeta.</p>

  <p class="p7">Vaazımı şu dokunaklı sözlerle bitirdim.</p>

  <p class="p7">&ldquo;Belki de bu gece ruhunuzu sizden isteyecekler...&rdquo;</p>

  <p class="p7">Acayip bir haldi bu. Eve döndüğümüz zaman yine her zamanki sakin ve sessiz Len Clement'tim. Griselda'nın renginin iyice uçmuş olduğunu derhal fark ettim.</p>

  <p class="p7">&ldquo;Len&rdquo; dedi. &ldquo;Bu gece bayağı korkunçtun. Bu...bu hiç hoşuma gitmedi. Şimdiye kadar senin böyle vaaz ettiğini hiç duymadım.&rdquo;</p>

  <p class="p7">&ldquo;Bir daha da duyacağını sanmıyorum.&rdquo; Bitkin bir tavırla kanepeye çöktüm. İyice yorulmuştum.</p>

  <p class="p7">&ldquo;Neden öyle konuştun?&rdquo;</p>

  <p class="p7">&ldquo;Bilmem... Birdenbire çıldırdım sanırım.&rdquo;</p>

  <p class="p7">&ldquo;Yani, ortada özel bir neden yoktu. Öyle mi?&rdquo;</p>

  <p class="p7">&ldquo;Ne demek özel bir neden?&rdquo;</p>

  <p class="p7">&ldquo;Hiç merak ettim de. Hiç beklenmedik bir şekilde konuştun. Biliyor musun, zaman zaman seni hiç de iyi tanımadığımı düşünüyorum.&rdquo;</p>

  <p class="p7">Mary izinli olduğu için soğuk yemekler konulmuş sofranın başına geçtik.</p>

  <p class="p7">Griselda &ldquo;Sana bir mektup geldi&rdquo; dedi. &ldquo;Holdeki masada. Dennis getiriver.&rdquo;</p>

  <p class="p7">O akşam pek sessizleşmiş olan yeğenim bu isteği yerine getirdi. Zarfı alır almaz inledim. Bunun üzerinde, 'Acele elden' yazılıydı. &ldquo;Bu Miss Marple'dan olmalı. Geriye başka hiç kimse kalmadı.&rdquo;</p>

  <p class="p7">Bu tahminimde yanılmamıştım.</p>

  <p class="p7">&ldquo;Sevgili Mr. Clement,</p>

  <p class="p7">Aklıma gelen bir iki şeyi sizinle görüşmeyi istiyorum. Hepimizin de bu acı esrarı çözmek için elimizden geleni yapması gerektiğine inanıyorum. Eğer sizce bir sakıncası yoksa dokuz buçukta gelecek ve çalışma odanızın camlı kapısını vuracağım. Belki sevgili Griselda da bize gelip yeğenimi eğlendirmek zahmetine katlanır. Mr. Dennis de tabii. Eğer sizden bir haber çıkmazsa onları bekleyecek ve sonra da size geleceğim.</p>

  <p class="p7">Selamlar.</p>

  <p class="p7">Jane Marple.&rdquo;</p>

  <p class="p7">Pusulayı Griselda'ya verdim. Neşeyle, &ldquo;Pekâlâ&rdquo; diye güldü. &ldquo;Gidelim bari. Pazar akşamı evden yapılmış likörden bir iki kadeh içmek insana iyi gelir. Mary'nin muhallebisi insanın içini kapatıyor. Cenaze levazımatçısından alınmış bir şey gibi bu.&rdquo;</p>

  <p class="p7">Bu davet Dennis'in pek hoşuna gitmemişti. &ldquo;Durum senin için iyi. Kitaplardan, sanattan söz edebiliyorsun. Ama ben sizi dinlerken kendimi pek aptal buluyorum.&rdquo;</p>

  <p class="p7">Griselda sakin sakin, &ldquo;Bu da senin için iyi bir şey&rdquo; diye cevap verdi. &ldquo;Böylece haddini bilirsin. Ayrıca Raymond West'in iddia ettiği kadar zeki bir adam olduğunu da hiç sanmıyorum.&rdquo;</p>

  <p class="p7">&ldquo;Çoğumuz da öyleyizdir&rdquo; dedim.</p>

  <p class="p7">Yemekten sonra Griselda'yla Dennis, Raymond West'i eğlendirmeye gittiler. Miss Marple da tam dokuz buçukta çalışma odama geldi. Omzuna yün bir şal almıştı. Pek zayıf nahif, bir hali vardı. Onu koltuğa oturttum. Kendim de karşısına geçtim. Birbirimize baktık. Miss Marple utangaç bir tavırla gülümsedi.</p>

  <p class="p7">&ldquo;Herhalde bütün bu olayların beni neden bu kadar ilgilendirdiğini düşünüyorsunuz. Belki bunun bir kadına yakışmayacak bir şey olduğu fikrindesiniz. Hayır, rica ederim... Bırakın da açıklayayım.&rdquo; Bir an durdu. Yanakları iyice kızarmıştı, &ldquo;insan böyle küçük bir köyde oturunca kendisine bir eğlence, bir meşgale arıyor. Benim uğraşım da insanların karakteridir. Bu hem çok değişik, hem de çok ilgi çekici bir konu. Ben de insanları inceleye inceleye onları birtakım sınıflara ayırdım.&rdquo;</p>

  <p class="p7">&ldquo;Beni korkutuyorsunuz&rdquo; dedim. &ldquo;Mikroskopun altına konulmuş gibi hissediyorum kendimi.&rdquo;</p>

  <p class="p7">Miss Marple gülümsedi. &ldquo;Tabii bütün bunları Albay Melchett'e söylemeye çekinirim. O çok otoriter bir adam. Müfettiş Slack'e gelince... O da tıpkı bir ayakkabıcıdaki tezgâhtara benziyor. Siz kahverengi deri ayakkabı istiyorsunuz, o ise elinde var diye size siyah rugan potin satmaya kalkıyor.&rdquo; Gerçekten Slack bundan daha güzel bir şekilde tarif edilemezdi. Miss Marple devam etti. &ldquo;Sizin cinayet konusunda Müfettiş Slack kadar bilginiz olduğundan eminim, Mr. Clement. Sizinle baş başa verdiğimiz takdirde...&rdquo;</p>

  <p class="p7">&ldquo;Bilmem ki&rdquo; diye mırıldandım, &ldquo;için için herkes keşfedilmemiş bir Sherlock Holmes olduğuna inanır.&rdquo; Sonra ona o akşam üzeri gelen üç mektubu, Ann'ın bulduğu yüzü parçalanmış portreyi, Miss Cram'in polise karşı takındığı tavrı ve koruda bulduğum kahverengi kristal hakkında edindiğim bilgiyi anlattım.</p>

  <p class="p7">Miss Marple &ldquo;Son zamanlarda faydası olur diye Amerikan dedektif romanları okumaya başladım&rdquo; dedi.</p>

  <p class="p7">&ldquo;Onlarda pikrik asitten söz ediliyor mu?&rdquo;</p>

  <p class="p7">&ldquo;Korkarım hayır. Fakat aklıma bir hikâye geldi. O romanların birinde adamın vücuduna pikrik asit ve lanolinden yapılmış bir merhem sürerek zehirliyorlardı.&rdquo;</p>

  <p class="p7">İçimi çektim. &ldquo;Ama burada hiç kimse zehirlenmedi...&rdquo; Sonra ona uzun süreden beri sormak istediğim bir soruyu sordum. &ldquo;Miss Marple kimden kuşku ediyorsunuz? Bir keresinde yedi aday olduğunu söylemiştiniz.&rdquo;</p>

  <p class="p7">Miss Marple dalgın dalgın mırıldandı. &ldquo;Öyle... Sanırım hepimiz başka başka kimselerden kuşkulanıyoruz. Bu belli bir şey zaten.&rdquo; Bana kimden kuşku ettiğimi sormadı. &ldquo;Mesele şu: her şeyin açıklanması gerek. Hem de uygun bir şekilde. Eğer varsayımınız bütün gerçeklere uyuyorsa o zaman doğru yoldasınız demektir. Fakat bu da çok güç. Eğer o pusula olmasaydı...&rdquo;</p>

  <p class="p7">Şaşkın şaşkın mırıldandım. &ldquo;O pusula mı?&rdquo;</p>

  <p class="p7">&ldquo;Evet. Size başlangıçta da söyledim ya. O pusula altıyı otuz beş geçe yazıldı. Sonra da katil tepeye 6.20 yazdı.&rdquo;</p>

  <p class="p7">Miss Marple bana doğru eğildi. &ldquo;Öyle de olsa yine bir tuhaflık var. Mrs. Prothero o akşam gelip bu camlı kapıdan içeri baktı. Fakat kocasını göremedi.&rdquo;</p>

  <p class="p7">&ldquo;Çünkü adam yazı masasının başındaydı.&rdquo;</p>

  <p class="p7">&ldquo;İşte tuhaf olan da bu. Çünkü o zaman altıyı yirmi geçiyordu. Fakat biz adamın o saatte böyle bir pusula yazmayacağına, bunu ancak altı buçukta yazdığına karar vermiştik. O halde Prothero o sırada neden yazı masasının başındaydı?&rdquo;</p>

  <p class="p7">&ldquo;Bu hiç aklıma gelmemişti&rdquo; dedim.</p>

  <p class="p7">&ldquo;Mr. Clement, olayı tekrar gözden geçirelim. Ann Prothero camlı kapıdan içeri bakıyor ve kocasını göremiyor. Odanın boş olduğunu düşünüyor. Böyle düşünmeseydi herhalde ressamla buluşmak için atölyeye gitmezdi. Demek ki odada çıt çıkmıyordu. O zaman üç ihtimalle karşılaşırız.&rdquo;</p>

  <p class="p7">&ldquo;Yani... &ldquo;</p>

  <p class="p7">&ldquo;Bir, Prothero ölmüştü bile. Ama sanmıyorum. Çünkü o zaman ya ben ya da Ann silah sesini duyardık. İki, Prothero yazı masasının başındaydı ama sonradan bulunan pusulayı değil, başka bir şey yazıyordu. Üç...&rdquo;</p>

  <p class="p7">&ldquo;Evet?&rdquo;</p>

  <p class="p7">&ldquo;Ann Prothero haklıydı. Odada kimse yoktu.&rdquo;</p>

  <p class="p7">&ldquo;Yani Prothero içeri alındıktan sonra tekrar sokağa çıktı ve biraz sonra yeniden mi döndü?&rdquo;</p>

  <p class="p7">&ldquo;Evet.&rdquo;</p>

  <p class="p7">&ldquo;Peki ama bunu neden yapsın?&rdquo;</p>

  <p class="p7">Miss Marple şaşkın bir tavırla ellerini iki yanına açtı. &ldquo;Bilmem...&rdquo; Sonra hafifçe içini çekerek ayağa kalktı. &ldquo;Artık gideyim. Sizinle bu kısa konuşmayı yaptığım için çok memnunum.&rdquo;</p>

  <p class="p7">&ldquo;Doğrusu ben işin içinden çıkamayacağıma inanmaya başladım.&rdquo;</p>

  <p class="p7">&ldquo;Yok canım, öyle demeyin. Bence bir tek varsayım bütün olaylara gayet iyi uyuyor. Tabii bir tek hadisenin rastlantı olduğunu kabul edersek. Birden fazla rastlantıya imkân yok... Ah, o pusula tamamıyla bambaşka bir şey olsaydı...&rdquo; İçini çekerek başını salladı. Camlı kapıya doğru yürürken dalgın dalgın oradaki sehpanın üzerinde duran bitki halli çiçeğe dokundu. &ldquo;Biliyor musunuz, Mr. Clement. Buna daha sık su verilmesi gerekir. Zavallıcığın suya çok gereksinmesi var. Galiba çiçeklere Mary bakıyor.&rdquo;</p>

  <p class="p7">&ldquo;Mary her işe nasıl bakıyorsa&rdquo; diye cevap verdim. &ldquo;Çiçeklere de öyle bakıyor. Griselda ise kızı terbiyeye kesinlikle yanaşmıyor. Biliyor musunuz, Mary geçen gün çıkmaya kalkıştı.&rdquo;</p>

  <p class="p7">&ldquo;Ya? Ben kızın ikinize de bağlı olduğunu sanıyordum.&rdquo;</p>

  <p class="p7">&ldquo;Doğrusu böyle bir şeyin hiç farkına varmadım&rdquo; diye mırıldandım. &ldquo;Ama Mary o gün Lettice Prothero'ya kızmış. Bizimle Resmi Soruşturma'dan öfkeyle dönmüş ve Lettice'i burada bulmuş. Onunla tartışmışlar.&rdquo;</p>

  <p class="p7">Miss Marple &ldquo;Ah&rdquo; dedi. Tam kapıdan çıkacakken durakladı. Yüzünde birtakım tuhaf ifadeler birbirini izledi. &ldquo;Hay Allah! Ne aptalmışım. Demek mesele buydu.&rdquo;</p>

  <p class="p7">&ldquo;Miss Marple... Ne var?&rdquo;</p>

  <p class="p7">Endişeli bir çehreyle bana baktı. &ldquo;Hiç, hiç. Aklıma bir şey geldi. Gidip evde bazı şeyleri iyice düşüneceğim. Doğrusu çok aptallık ettim.&rdquo;</p>

  <p class="p7">Nezaketle gülümsedim. &ldquo;İşte buna inanmam.&rdquo; Onu kapıdan çıkararak çim sahadan geçirdim. &ldquo;Birdenbire aklınıza ne geldi? Bunu bana söyleyecek misiniz?&rdquo;</p>

  <p class="p7">&ldquo;Şimdilik söylememem daha doğru olur. Çünkü hâlâ yanılmış olma ihtimalim var. Ama sanmıyorum. İşte, bahçe kapıma da geldik. Beni uğurladığınız için teşekkür ederim.&rdquo;</p>

  <p class="p7">O kapıdan içeri girerken sordum. &ldquo;Pusula hâlâ bir engel teşkil ediyor mu?&rdquo;</p>

  <p class="p7">Bana dalgın dalgın baktı. &ldquo;Pusula mı? Hayır, o aslında gerçek bir mektup değildi. Zaten ben de daima öyle düşündüm. İyi geceler, Mr. Clement.&rdquo;</p>

  <p class="p7">Arkasından hayretle bakakaldım. Ne düşüneceğimi bilemiyordum. Eve döndüm. Holde duraklayarak, Miss Marple'ın sözlerini incelemeye devam ettim. Ama bence bunların hiçbir anlamı yoktu.</p>

  <p class="p7">Aynı anda kapı çalınmaya başladı. İlerledim. Posta kutusuna bir mektup atılmıştı. Kapının bu yüzden çalındığım düşünerek zarfı aldım. Fakat zil hâlâ çalıyordu. Mektubu cebime sokarak, ön kapıyı açtım. Gelen Melchett'ti.</p>

  <p class="p7">&ldquo;Merhaba Clement. Arabayla şehirden dönüyordum. Size uğrayıp bir içkinizi içeyim dedim.&rdquo;</p>

  <p class="p7">&ldquo;Çok iyi etmişsiniz. Çalışma odama geçelim.&rdquo;</p>

  <p class="p7">Kütüphaneden viski şişesini çıkararak, iki bardağa doldurdum. Melchett sırtındaki deri ceketi bir tarafa atarak, şöminenin önünde durdu. &ldquo;Size bir haberim var, Clement. Çok şaşacağınız bir şey bu. Neyse bunu şimdilik bir tarafa bırakalım. Burada durum nasıl? Yaşlı kadınlar hâlâ iz üzerindeler mi?&rdquo;</p>

  <p class="p7">&ldquo;Evet. İçlerinden biri esrarı çözdüğünden de emin.&rdquo;</p>

  <p class="p7">&ldquo;Dostumuz Miss Marple mı?&rdquo;</p>

  <p class="p7">&ldquo;Evet. Dostumuz Miss Marple.&rdquo;</p>

  <p class="p7">&ldquo;Onun gibi kadınlar her şeyi bildiklerini sanırlar.&rdquo; Melchett viskisinden bir yudum aldı. &ldquo;Zaman zaman acaba katil Archer mı, diye düşünüyorum. Prothero onunla çok uğraşmıştı. İki adam birbirlerine düşmandılar. Prothero öyle merhametli bir insan değildi.&rdquo;</p>

  <p class="p7">&ldquo;Evet&rdquo; dedim. &ldquo;Acımasız bir adamdı.&rdquo;</p>

  <p class="p7">Melchett &ldquo;Halbuki insanın biraz anlayışlı ve hoşgörülü olması gerekir... Tabii kanun kanundur ama bir insana kendisini savunma hakkını tanımak da lâzımdır. Ama Prothero bunu hiçbir zaman yapmazdı.&rdquo;</p>

  <p class="p7">&ldquo;Üstelik&rdquo; diye mırıldandım. &ldquo;Bununla da övünürdü.&rdquo; Kısa bir sessizlik oldu. Sonra sordum. &ldquo;O şaşılacak haber neydi?&rdquo;</p>

  <p class="p7">&ldquo;Gerçekten şaşılacak bir şey bu. Prothero'nun öldürüldüğü sırada yazdığı o yarım kalmış pusulayı hatırlıyor musunuz?&rdquo;</p>

  <p class="p7">&ldquo;Evet.&rdquo;</p>

  <p class="p7">&ldquo;Ona, 6.20'yi başka birinin ekleyip eklemediğini anlamak için bir uzmana gösterdik. Uzman ne neticeye vardı, biliyor musunuz? O pusulayı da Prothero yazmamış.&rdquo;</p>

  <p class="p7">&ldquo;Yani mektup sahte mi?&rdquo;</p>

  <p class="p7">&ldquo;Sahte ya! 6.20'yi başka birinin yazmış olması ihtimali var. Ama bu konuda kesin bir şey söyleyemiyor uzman. Saat değişik mürekkeple yazılmış. Pusula ise sahte. Prothero yazmamış onu.&rdquo;</p>

  <p class="p7">&ldquo;Hayret...&rdquo; Birdenbire aklım başıma geldi. &ldquo;Sahi, Ann Prothero bir ara yazının kocasınınkine hiç benzemediğini söylemişti. Fakat ben buna aldırmadım. Kadınların daima böyle saçma sapan sözler söylediklerini düşündüm.&rdquo; Melchett'le birbirimize baktık. Ağır ağır, &ldquo;Tuhaf&rdquo; dedim. &ldquo;Miss Marple bu akşam pusulada bir gariplik olduğundan söz ediyordu.&rdquo;</p>

  <p class="p7">&ldquo;Hay Allah! Kadın cinayeti kendisi işleseydi ancak bu kadar bilgi sahibi olurdu.&rdquo;</p>

  <p class="p7">Telefon çalmaya başlamıştı. Uzanarak kulaklığı kaldırdım. &ldquo;Ben Len Clement. Kiminle konuşuyorum.&rdquo;</p>

  <p class="p7">Tuhaf, tiz ve heyecanlı bir ses duydum. &ldquo;İtiraf etmek istiyorum !&rdquo;</p>

  <p class="p7">&ldquo;Alo&rdquo; dedim. &ldquo;Alo... Santral, konuşmayı kestiniz. Hangi numaradan telefon ediliyordu?&rdquo;</p>

  <p class="p7">Yorgun bir ses, &ldquo;Bilmiyorum&rdquo; diye cevap verdi. &ldquo;Rahatsız edildiğiniz için özür dilerim.&rdquo;</p>

  <p class="p7">Telefonu kapayarak Melchett'e döndüm. &ldquo;Biri daha katil olduğunu itiraf ettiği takdirde çıldıracağınızı söylemiştiniz.&rdquo;</p>

  <p class="p7">&ldquo;E?&rdquo;</p>

  <p class="p7">&ldquo;Biri böyle bir itirafta bulunacaktı ama konuşma kesildi.&rdquo;</p>

  <p class="p7">Melchhett, telefona atıldı. &ldquo;Santralle konuşurum.&rdquo;</p>

  <p class="p7">&ldquo;İyi olur. Ben gidiyorum. Telefondaki sesi tanıdığımı sanıyorum.&rdquo;</p>

  <p class="p7">Köy yolundan telâşla ilerledim. Saat on bir olmuştu. Hawes'un odasında ışık olduğunu görerek kapıyı çaldım. Neden sonra Hawes'un ev sahibesi kapıyı aralayarak, kuşkuyla dışarıya baktı. &ldquo;A, Mr. Clement'miş.&rdquo;</p>

  <p class="p7">&ldquo;Merhaba&rdquo; dedim. &ldquo;Hawes'u görmek istiyorum. Odasında ışık olduğuna göre henüz yatmamış olacak.&rdquo; &ldquo;Belki... Onu akşam yemeğini verdikten sonra bir daha görmedim. Sokağa çıktığını sanmıyorum. Odasında sessiz sedasız oturuyor.&rdquo;</p>

  <p class="p7">Başımı salladım. Kadının yanından geçerek çabucak yukarı çıktım. Hawes'u oturma ve yatak odası ikinci kattaydı. Oturma odasına girdim. Hawes şezlonga uzanmış uyuyordu. Girişim onu uyandırmadı. Yanındaki masada boş bir kaşe kutusu ve yarıya kadar su dolu bir bardak duruyordu.</p>

  <p class="p7">Yerde, ayağının dibinde buruşuk bir kâğıt vardı. Bunu alarak düzelttim.</p>

  <p class="p7">&ldquo;Sevgili Clement...&rdquo; Mektubu sonuna kadar okudum. Sonra acı acı bağırarak, kâğıdı cebime tıktım ve Hawes'in üzerine eğildim. Ona dikkatle baktıktan sonra yardımcımın dirseğinin dibindeki telefona uzandım. Santrale evimin numarasını verdim. Melchett hâlâ telefonun nereden edildiğini anlamaya çalışıyordu galiba. Çünkü santral bana telefonun meşgul olduğunu haber verdi. Onlara beni aramalarını söyleyerek, ahizeyi yerine bıraktım.</p>

  <p class="p7">Hawes'in mektubunu tekrar okumak için elimi cebime soktum. Kâğıtla beraber o gece eve gelen zarf da çıktı. İğrenç bir şekilde aşina geldi bana bu. O akşam üzeri gelen imzasız mektuptaki yazıyı tanımıştım. Zarfı açtım. Mektubu bir kez okudum. Sonra bir kez daha. Ancak ondan sonra o cümlelerin anlamını kavrayabildim. Bunu tam üçüncü kez okumaya başladığım sırada telefon çaldı. Rüyada gibi uzanarak, ahizeyi aldım. &ldquo;Alo?&rdquo;</p>

  <p class="p7">&ldquo;Alo?&rdquo;</p>

  <p class="p7">&ldquo;Melchett siz misiniz?&rdquo;</p>

  <p class="p7">&ldquo;Evet. Neredesiniz. Demin nereden telefon edildiğini öğrendim...&rdquo;</p>

  <p class="p7">&ldquo;O numarayı biliyorum.&rdquo;</p>

  <p class="p7">&ldquo;İyi, iyi. Şimdi oradan mı konuşuyorsunuz?&rdquo;</p>

  <p class="p7">&ldquo;Evet.&rdquo;</p>

  <p class="p7">&ldquo;O itiraf meselesi ne oldu?&rdquo;</p>

  <p class="p7">&ldquo;İtiraf bende.&rdquo;</p>

  <p class="p7">&ldquo;Yani katili yakaladınız mı?&rdquo;</p>

  <p class="p7">Delice bir arzuya kapıldım. Bir Hawes'a, bir buruşuk kâğıda baktım. Sonra da o imzasız mektuba. Üzerinde eczacı Cherubim'in adı olan boş ilâç kutusunu süzdüm. Bir alelade konuşmayı hatırladım. Sonra bütün irademi kullandım. &ldquo;Bilmiyorum... Siz hemen gelin.&rdquo; Melchett'e adresi verdim.</p>

  <p class="p7">Sonra Hawes'un karşısındaki koltuğa oturarak düşünmeye başladım. Bunu yapmak için ancak iki dakikam vardı, iki dakika sonra Melchett orada olacaktı.</p>

  <p class="p7">İmzasız mektubu üçüncü kez okudum. Sonra da gözlerimi kapayarak düşünmeye başladım.</p>

  <p class="p7">Melchett kapıdan girerken ben de gözlerimi açarak doğruldum. Polis Müdürü uyumakta olan Hawes'a baktıktan sonra bana döndü. &ldquo;Nedir bu Clement? Ne anlama geliyor?&rdquo;</p>

  <p class="p7">Elimdeki mektuplardan birini seçerek Melchett'e uzattım. O bunu yüksek sesle okudu.</p>

  <p class="p7">&ldquo;Sevgili Clement,</p>

  <p class="p7">Söyleyeceğim şey bir hayli kötü. Onun için bunu yazmayı tercih ediyorum. Bu meseleyi daha sonra görüşürüz. Bu son tuhaf olaylarla ilgili. Korkarım suçluyu iyice anlamış bulunuyorum. Bundan eminim. Bir kiliseye mensup papazı suçlamak hiçbir şey değil ama görevimin ne olduğunu gayet iyi biliyorum. Bu herkese bir ibret dersi olmalı...&rdquo;</p>

  <p class="p7">Melchett bir soru sorarmış gibi bana baktı. Mektup orada karışık bir çizgi halini almıştı. Çünkü ölüm bunun yazarını bulmuştu.</p>

  <p class="p7">Melchett derin bir nefes alarak, Hawes'a baktı. &ldquo;Demek mesele bu? Üzerinde bile durmadığımız bu adam... Pişmanlık yüzünden itirafa kalkıştı.&rdquo;</p>

  <p class="p7">&ldquo;Son zamanlarda hali çok tuhaftı&rdquo; dedim.</p>

  <p class="p7">Birdenbire Melchett hızla atılarak Hawes'u omuzlarından yakaladı. Onu iyice sarstı. &ldquo;Bu adam uyumuyor, ilâç almış galiba!..&rdquo; Gözleri boş kutuya takıldı. &ldquo;O...&rdquo;</p>

  <p class="p7">Başımı salladım, &ldquo;öyle sanıyorum. O ilâçları bana geçen gün gösterdi. Baydock'un dozu fazla kaçırmamasını tembih ettiğinden söz etti. Zavallı kurtuluşu bu ilâçta buldu. Onun hakkında hüküm veremeyiz.&rdquo;</p>

  <p class="p7">Fakat Melchett Polis Müdürüydü. O katili yakalamıştı. Onun asılmasını da istiyordu. Doğru telefona koştu. Baydock'un numarasını istedi. &ldquo;Alo, alo? Hemen Hawes'un evine gelin... Çabuk... Ne? Yanlış numara mı? Affedersiniz.&rdquo; Öfkeyle telefonu kapattı. Neyse santral bu sefer doğru numarayı verdi. &ldquo;Baydock siz misiniz? Ben Melchett Hemen Hawes'un evine gelin. Adam fazla dozda ilâç almış. Çabuk olun, çabuk.&rdquo; Almacı yerine bırakarak sabırsız bir tavırla odada bir aşağı bir yukarı dolaşmaya başladı. &ldquo;Neden doktoru hemen çağırmadınız, Clement? Herhalde çok şaşaladınız.&rdquo; Neyse ki Melchett'in aklına herkesin kendisi gibi düşünmediği hiç bir zaman gelmez. &ldquo;Mektubu nerede buldunuz?&rdquo;</p>

  <p class="p7">&ldquo;Yerde. Ayağının dibinde.&rdquo;</p>

  <p class="p7">&ldquo;Acayip bir durum. O ihtiyar kadın bulduğumuz pusulanın yanlış olduğunu iddia etmekte çok haklıymış. Bunu nasıl anladı acaba? Fakat Hawes o pusulayı neden ortadan kaldırmadı? Dünyanın en tehlikeli delili bu.&rdquo;</p>

  <p class="p7">&ldquo;İnsanlar bazen acayip şeyler yapıyorlar.&rdquo;</p>

  <p class="p7">&ldquo;Yapmasalardı katilleri hiçbir zaman yakalayamazdık zaten. Muhakkak er geç bir budalalık yaparlar. Clement, bitkin haldesiniz. Bu sizin için ağır bir darbe oldu sanırım.&rdquo;</p>

  <p class="p7">&ldquo;Öyle. Dediğim gibi Hawes'un hali son zamanlarda bir acayipti. Ama hiç bir zaman onun...&rdquo;</p>

  <p class="p7">&ldquo;Bu kimin aklına gelirdi? A, bir araba sesi geldi galiba?&rdquo; İlerleyerek, pencereyi açtı. &ldquo;Evet, Baydock geldi.&rdquo;</p>

  <p class="p7">Bir dakika sonra doktor içeri girdi. Melchett ona durumu çabucak anlattı. Baydock öyle hislerini belli eden bir adam değildir.</p>

  <p class="p7">Sadece kaşlarını kaldırdı. Başını sallayarak Hawes'un yanına gitti. Yardımcımın nabzını yokladı. Göz kapaklarını kaldırarak dikkatle baktı. Sonra Melchett'e döndü. &ldquo;Onu darağacı için kurtarmamı mı istiyorsunuz? Adam ölmek üzere. Elimden geleni de yapsam yine de ümit pek az. Bilmiyorum Hawes'u kurtarabilecek miyim?</p>

  <p class="p7">&ldquo;İmkânı olan her şeyi yapın.&rdquo;</p>

  <p class="p7">&ldquo;Pekâlâ.&rdquo; Baydock, Hawes&rsquo;a çabucak bir iğne yaptı. Sonra da doğruldu. &ldquo;En iyisi onu Benham'daki hastaneye kaldırmak. Bana yardım edin de onu arabama bindirelim.&rdquo;</p>

  <p class="p7">Melchett de ben de yardıma koştuk... Baydock direksiyona geçerken omzunun üzerinden seslendi. &ldquo;Onu asamayacaksınız, Melchett.&rdquo;</p>

  <p class="p7">&ldquo;Yani kurtulamayacak mı?&rdquo;</p>

  <p class="p7">&ldquo;Belki kurtulur, belki kurtulmaz. Ama ben bunu kastetmedim. Kurtulsa bile aslında bu zavallı yaptıklarından sorumlu değildi. Mahkemede de bu hususta tanıklık edeceğim.&rdquo;</p>

  <p class="p7">Tekrar yukarı çıkarken Melchett sordu. &ldquo;Baydock ne demek istedi?&rdquo;</p>

  <p class="p7">Ona Hawes'un 'uyku hastalığı' geçirmiş olduğunu anlattım.</p>

  <p class="p7">&ldquo;Son zamanlarda her kötü harekete bir kulp takıyorlar. Bir bu eksikti... Neyse şimdi odayı arayalım...&rdquo;</p>

  <p class="p7">Tam o sırada çok şaşılacak bir şey oldu. Kapı açılarak içeri Miss Marple girdi. Yüzü kıpkırmızıydı. Bizim fena halde şaşaladığımızı da fark etti tabii. &ldquo;Özür dilerim... Özür dilerim... Fakat Mr. Hawes'un hastalandığını duyunca belki yardıma ihtiyacınız olur diye kalkıp geldim.&rdquo;</p>

  <p class="p7">Melchett alaylı alaylı, &ldquo;Teşekkür ederiz&rdquo; diye mırıldandı. &ldquo;Fakat Hawes&rsquo;ın hastalandığını nereden öğrendiniz?&rdquo;</p>

  <p class="p7">&ldquo;Telefondan. Baydock'a telefon ediyorum diye bizim evi açtı, Mr. Melchett. Ben de durumu o zaman öğrendim... Zavallı Mr. Hawes nasıl?&rdquo;</p>

  <p class="p7">&ldquo;Baydock onu hastaneye götürdü.&rdquo;</p>

  <p class="p7">&ldquo;Hastaneye mi? Buna sevindim. Mr. Hawes artık orada emniyette olur.&rdquo;</p>

  <p class="p7">Atıldım. &ldquo;Fakat Hawes'un kurtulacağını pek sanmıyoruz.&rdquo;</p>

  <p class="p7">Miss Marple&rsquo;ın gözleri ilâç kutusuna kaydı. &ldquo;Dozu fazla kaçırdı galiba?&rdquo;</p>

  <p class="p7">Başımı salladım. &ldquo;Evet...&rdquo; Sonra da yaşlı kadına Prothero&rsquo;nun yarım kalmış olan pusulasını uzattım. &ldquo;Şuna bir bakın.&rdquo;</p>

  <p class="p7">Miss Marple mektubu çabucak okudu. Öyle şaşırmış gibi de bir hali yoktu.</p>

  <p class="p7">Sordum. &ldquo;Siz de böyle bir şey olduğunu tahmin etmiştiniz, değil mi?&rdquo;</p>

  <p class="p7">&ldquo;Evet, evet... Mr. Clement, bu gece buraya neden geldiğinizi sorabilir miyim? Bu beni çok şaşırttı.&rdquo;</p>

  <p class="p7">Ona telefon konuşmasını, o sesi Hawes'unkine benzettiğimi anlattım. Miss Marple düşünceli bir tavırla başını salladı. &ldquo;Allahtan böyle olmuş... Tam zamanında yetişmişsiniz.&rdquo;</p>

  <p class="p7">Acı acı, &ldquo;Tam zamanında mı?&rdquo; dedim. &ldquo;Hawes&rsquo;ın kurtulmaması daha iyi olmaz mı? Hem onun için, hem de başkaları için. Artık gerçeği biliyoruz ve...&rdquo;</p>

  <p class="p7">Fakat Miss Marple heyecanla başını sallamaya başlamıştı. &ldquo;Tabii, tabii. O da sizin böyle düşünmenizi istiyor. Hepsi birbirine çok uyuyor. Mektup, ilâç zavallı Mr. Hawes'un son zamanlardaki hali ve açıklamaları. Hepsi birbirine uyuyor ama çıkardığınız sonuç yanlış.&rdquo;</p>

  <p class="p7">Ona hayretle baktık.</p>

  <p class="p7">Miss Marple &ldquo;Bu yüzden Mr. Hawes'un hastaneye kaldırılmış olmasına sevindim&rdquo; diye açıkladı. &ldquo;Kimse ona dokunamaz. Adamcağız iyileştiği zaman da size gerçeği anlatır.&rdquo;</p>

  <p class="p7">&ldquo;Gerçeği mi?&rdquo;</p>

  <p class="p7">&ldquo;Evet. Prothero'nun saçının bir teline bile zarar vermediğini.&rdquo;</p>

  <p class="p7">Mırıldandım. &ldquo;Fakat telefondaki ses. Mektup. İlâç içen bir insan. Pusulayı saklayıp, sonra bu gece kullandı.&rdquo; Ben, &ldquo;O diye söz ettiğiniz kim?&rdquo; dedim.</p>

  <p class="p7">Miss Marple cevap verdi. &ldquo;Katil tabii...&rdquo; Sonra ekledi. &ldquo;Mr. Lawrence Redding.&rdquo;</p>

  <p class="p7">Ona hayretle bakakaldık. Sanırım bir an kadının çıldırdığına bile karar verdim. Suçlaması o kadar inanılmayacak gibiydi ki.</p>

  <p class="p7">Nihayet Melchett merhametle, &ldquo;Bu saçma, Miss Marple&rdquo; dedi. &ldquo;Redding temize çıktı.&rdquo;</p>

  <p class="p7">Yaşlı kadın, &ldquo;Tabii&rdquo; diye cevap verdi. &ldquo;Onun istediği de buydu.&rdquo;</p>

  <p class="p7">Melchett alayla mırıldandı. &ldquo;Aksine, adam kendisini cinayetle suçlamamız için gereken her şeyi yaptı.&rdquo;</p>

  <p class="p7">Miss Marple &ldquo;Evet&rdquo; dedi. &ldquo;Böylece ben de dâhil olmak üzere hepimizi aldattı. Redding'in itirafını duyduğum zaman ne kadar şaşırdığımı hatırlıyor musunuz, Mr. Clement? Çünkü o zamana kadar ressamın suçlu olduğundan emindim. Bu itirafı duyunca onun suçsuz olduğuna inanmak zorunda kaldım.&rdquo;</p>

  <p class="p7">&ldquo;Demek siz daima Lawrence Redding'den kuşkulandınız.&rdquo;</p>

  <p class="p7">&ldquo;Kitaplarda katiller daima en olmayacak kimselerdir ama gerçek hayatta böyle değil. Ann Prothero'yu çok severdim ama onun Lawrence Redding'in yönetimine girmiş olduğu da açıktı. Onun her istediğini yapacaktı. Ressam ise beş parasız bir kadınla kaçacaklardan değildi. Ona göre Mr. Prothero&rsquo;nun ortadan kaldırılması gerekiyordu. Ve kaldırdı da.&rdquo;</p>

  <p class="p7">Melchett bağırdı. &ldquo;Saçma. Cinayet saatinde Redding'in nerede olduğunu biliyoruz.&rdquo;</p>

  <p class="p7">&ldquo;Fakat Prothero'yu ressam değil, karısı Ann vurdu.&rdquo; Dantel atkısını düzeltti. &ldquo;Şimdiye kadar konuşmayı istemedim. Çünkü bütün olayları açıklayacak durumda değildim. Fakat tam Mr. Clement'in çalışma odasından çıkarken gözüm kapının yanındaki saksıya ilişti. O zaman her şeyi anladım.&rdquo;</p>

  <p class="p7">Melchett bana fısıldadı. &ldquo;Delirmiş. İyice kaçırmış.&rdquo;</p>

  <p class="p7">Fakat Miss Marple bize bakarak, tatlı tatlı gülümsedi. &ldquo;Bu duruma üzülüyorum. Çünkü ikisini de çok severdim. Ve başlangıçta hem Ann, hem de ressam suçsuz olduklarını itiraf edince içim rahatladı. 'Demek ki yanılmışım,' diye düşündüm. 'İkisi de suçsuz.' Ondan sonra Prothero'yu ortadan kaldırmayı isteyebilecek kişilerin üzerinde durdum.&rdquo;</p>

  <p class="p7">Mırıldandım. &ldquo;Yedi kuşkulu kişi.&rdquo;</p>

  <p class="p7">Kadın, bana gülümsedi. &ldquo;Evet. Archer... Uzun süreden beri ona âşık olan, aksi ve sinirli hizmetçi Mary. Paraya ve özgürlüğe kavuşmak isteyen Lettice. Sonra o tenis raketi olayı vardı.&rdquo;</p>

  <p class="p7">&ldquo;Tenis raketi mi?&rdquo;</p>

  <p class="p7">&ldquo;Evet. Mrs. Price Ridley'in hizmetçisinin çimlerin üzerinde gördüğü raket. Bundan da Mr. Dennis'in tenisten söylediğinden daha erken döndüğü anlaşılıyordu. On altı yaşındaki çocuklar çabuk etki altında kalırlar. O da sizin ya da Lettice'in yüzünden böyle bir şeye kalkışmış olabilirdi. Sonra zavallı Mr. Hawes ve siz vardınız.&rdquo;</p>

  <p class="p7">Büyük bir hayretle bağırdım. &ldquo;Ben mi?&rdquo;</p>

  <p class="p7">&ldquo;Evet... Özür dilerim, Mr. Clement. Zaten sizden hiçbir zaman tam anlamıyla kuşkulanmadım. Fakat kilisede toplanılan paralar ortadan kayboluyordu. Ya siz suçluydunuz, ya da Mr. Hawes. Mrs. Price Ridley hırsızın siz olduğunu önüne gelene söylüyordu. Çünkü olayın soruşturulmasına karşı çıkmıştınız. Ama ben aslında hırsızın Mr. Hawes olduğunu anlamıştım...&rdquo; Bir an durdu. &ldquo;Sonra sevgili Griselda.&rdquo;</p>

  <p class="p7">Melchett atıldı. &ldquo;Fakat Mrs. Clement'in bu işle hiçbir ilgisi yoktu. 6.50 treniyle dönmüştü!...&rdquo;</p>

  <p class="p7">Miss Marple &ldquo;Griselda öyle söyledi&rdquo; diye cevap verdi. &ldquo;Ama her söylenilene inanmamak gerek. 6.50 treni o akşam yarım saat gecikti. Fakat ben yediye çeyrek kala kendi gözlerimle Griselda'nın eski köşke doğru gittiğini gördüm. Bundan da onun daha önceki trenle geldiği anlaşılıyordu. Zaten onu başkaları da görmüştü. Hoş belki bunu siz de biliyorsunuz...&rdquo; Dikkatle bana baktı.</p>

  <p class="p7">Bakışları öylesine etkiliydi ki, dayanamayarak biraz önce açıp okumuş olduğum o son imzasız mektubu kendisine uzatmak zorunda kaldım.</p>

  <p class="p7">Bunda Griselda'nın cinayet günü 6.20'de Lawrence Redding'in kulübesinin arka penceresinden çıkarken görüldüğü yazılıydı.</p>

  <p class="p7">Tabii Miss Marple'a o arada içimi kemirmeye başlayan o korkunç kuşkudan hiç söz etmedim. Benim için bir karabasandan farksızdı bu. Ressamla Griselda'nın eski dostlukları. Prothero'nun bunu duyuşu. Bunu bana açıklamaya karar verişi. Çaresiz bir durumda olan Griselda'nın Redding'in tabancasını çalarak, Prothero'yu susturuşu. Dediğim gibi bir karabasandı bu. Ama neyse ki sadece bir iki dakika sürmüştü.</p>

  <p class="p7">Belki Miss Marple bu düşüncelerimi de sezdi. Ondan hiçbir şey gizlenmez zaten. Yaşlı kadın imzasız mektubu bana geri vererek, başını salladı. &ldquo;Bu dedikodu bütün köye yayıldı... Neyse, konudan ayrılmayalım... Size durumu anlatacağım. Bana inanmasanız da ben yine görevimi yapmış olacağım.&rdquo; Bir an durdu sonra daha kesin bir tavırla konuşmaya başladı. &ldquo;Bence Perşembe akşamı cinayet planı en ince detayına kadar hazırdı. Rahibin evde olmadığını bilen Lawrence Redding ona uğradı. Tabanca yanındaydı. Bunu çalışma odasının kapısının yanındaki saksıya gizledi. Mr. Clement gelince de ona artık köyden gitmeye karar verdiğini anlattı. Ressam saat beş buçukta köşkün kuzey kapısından Mr. Clement'e telefon etti. Sesini bir kadınınki gibi inceltmişti. Onun iyi bir amatör aktör olduğunu unutmayın.</p>

  <p class="p7">&ldquo;O sırada Mrs. Prothero kocasıyla köye doğru yola çıkmıştı. Ve işin tuhafı Ann yanına çanta almamıştı. Bir kadın için garip bir şeydi bu. Kadın, altıyı yirmi geceden biraz önce benim bahçemin önünde durdu. Böylece bana halinin gayet normal olduğunu, üzerinde silah olmadığını görme fırsatımı da verdi. Çünkü ikisi de benim gözümden hiçbir şeyin kaçmadığını biliyorlardı. Ann Prothero çalışma odasına gitti. Zavallı Prothero yazı masasının başındaydı. Sağır olduğu için de karısının geldiğini duymamıştı. Kadın, tabancayı saksıdan alarak kocasını vurdu. Silahı yere atarak dışarı fırladı. Ve doğru atölyeye gitti!...&rdquo;</p>

  <p class="p7">Melchett karşı çıktı. &ldquo;Fakat siz silah sesini duymamışsınız?&rdquo;</p>

  <p class="p7">&ldquo;Maxim susturucusu diye bir alet var sanırım. Okuduğum dedektif romanlarından öğrendim bunu. Belki de hizmetçi Clara'nın duyduğu o tuhaf aksırık aslında susturucu takılmış tabancanın sesiydi... Neyse... Redding'le Ann, atölyeden çıktılar. Gayet neşeli bir görünüşleri vardı. Tabii bu bir hataydı. Çünkü ikisi de birbirleriyle vedalaştıklarını iddia ediyorlardı. O halde neşeli değil, aksine çok...çok üzgün olmaları gerekmez miydi? Ama bu planlarının en zayıf tarafıydı. Endişeli gibi gözükmeye cesaret edemiyorlardı. Ondan sonra on dakika kadar bazı kimselerle konuştular. Yani kendilerine tanık buldular. Nihayet Redding tekrar Mr. Clement'in evine gitti. Tabancayı aldı. O sahte pusulayı bıraktı. Bunun üstüne de, özellikle değişik bir yazıyla 6.20 yazılmıştı. Sahtekârlık ortaya çıktığı zaman herkes katilin suçu Ann Prothero'ya yüklemeye kalktığını sanacaktı. Fakat ressam sahte pusulayı bırakırken Prothero'nun yazdığı mektubu gördü. Çok akıllı bir insan. Bu pusulanın ileride işine yarayacağını düşünerek hemen aldı. Bilerek saati de altı yirmiye getirdi. Yine isteyerek kuşkular Ann'ın üzerinde toplanılmaya çalışılmış olacaktı. Sonra Redding sizin geldiğinizi uzaktan görerek, dışarı fırladı. Karşınızda çıldırmış gibi rol yaptı. Neticede cinayet işlemiş bir katil öyle davranmaz, sanki hiçbir şey olmamış gibi hareket ederdi. Evet, ressam çok zeki. Genç adam, susturucuyu attıktan sonra doğru polise gitti ve suçunu itirafa geldiğini söyledi.&rdquo;</p>

  <p class="p7">Sordum. &ldquo;Daha önce korudan gelen silah sesi neydi? Bir rastlantı mıydı bu?&rdquo;</p>

  <p class="p7">&ldquo;Hayır, hayır.&rdquo; Miss Marple başını çabucak salladı. &ldquo;Bu bir rastlantı değildi. Silah sesinin duyulması gerekiyordu. Yoksa Mrs. Prothero'dan kuşkulanabilirlerdi. Bilemiyorum, Redding bunu nasıl ayarladı? Anladığıma göre pikrik asit, üzerine bir ağırlık düştüğü zaman patlarmış. Herhalde ressam da koruda böyle bir şey ayarlamıştı. Saatliydi bu pikrik asit. 6.30'da, yani Redding'le Ann Prothero herkesin önünde, atölyeden çıkarlarken patlayacaktı.&rdquo;</p>

  <p class="p7">Melchett o ana kadar bu anlatılanları rüyadaymış gibi dinlemişti. Birdenbire canlanıverdi. &ldquo;Vay vay vay... Vay vay vay...&rdquo; Sanırım o da benim gibi Miss Marple'ın anlattıklarına inanmıştı. Fakat henüz bunu açıklamayı istemiyordu. Elini uzatarak, buruşuk mektubu aldı. &ldquo;Peki Hawes meselesini nasıl açıklayacaksınız? Adam telefonda suçunu itiraf etti.&rdquo;</p>

  <p class="p7">&ldquo;Bu da iyi oldu. Mr. Clement'in vaazı onu çok etkiledi sanırım. Onun üzerine kilisede toplanılan paraları çaldığını itirafa karar verdi.&rdquo;</p>

  <p class="p7">&ldquo;Ne?&rdquo;</p>

  <p class="p7">&ldquo;Evet ya. Onun için Mr. Hawes'un ölümden kurtulmasını arzuluyorum. Lawrence Redding, Mr. Prothero'nun mektubunu saklamıştı. Bunda sözü edilen şahsın kim olduğunu anlayıncaya kadar bekledi... Sonunda suçlunun Mr. Hawes olduğunu öğrendi. Bu gece onunla birlikte buraya geldi. Hawes'un ilâçlarından birinin yerine usulca kendi ilâcını koydu. Prothero'nun pusulasını da genç adamın robdöşambrının cebine soktu. Zavallı Hawes bu gece o öldürücü ilâcı aldıktan sonra mektubu buldu. Bu ona ilâhî bir işaretmiş gibi geldi. Zaten Mr. Clement'in vaazının etkisi altındaydı. Her şeyi itirafa karar verdi.&rdquo;</p>

  <p class="p7">Melchett bağırdı. &ldquo;Hay Allah! Hay Allah! Bunların bir tek kelimesine bile inanmadım.&rdquo; Fakat sesinden bunun aksini düşündüğü o kadar belliydi ki. Bunu kendisi de anladığı için telâşla, &ldquo;Peki, Mr. Redding'in kulübesinden Mrs. Price Ridley'e edilen telefonu nasıl açıklayacaksınız?&rdquo;</p>

  <p class="p7">Miss Marple güldü. &ldquo;Ah! İşte tek rastlantı buydu. Sevgili Griselda'yla Mr. Dennis'in işiydi bu. Mrs. Price Ridley'in rahip için hırsız dediğini duymuşlar, kadını bu şekilde susturmaya karar vermişlerdi. Telefonun, korudan silah sesi geldiği anda edilmesi bu iki olayın birbirine bağlı olduğu izlenimini uyandırıyordu. Ama aslında böyle bir şey yoktu.&rdquo;</p>

  <p class="p7">Birdenbire herkesin o silah sesini biraz değişik diye tarif ettiklerini hatırladım. Doğruydu bu.</p>

  <p class="p7">Melchett öksürdü. &ldquo;Anlattıklarınız akla çok yakın, Miss Marple. Fakat elinizde en ufak bir kanıt bile yok.&rdquo;</p>

  <p class="p7">Yaşlı kadın, &ldquo;Biliyorum&rdquo; dedi. &ldquo;Fakat sözlerime inanıyorsunuz, değil mi?&rdquo;</p>

  <p class="p7">Kısa bir sessizlik oldu. Sonra Polis Müdürü istemeye istemeye itiraf etti. &ldquo;Evet, inanıyorum. Fakat kanıt yok, kanıt.&rdquo; Miss Marple öksürdü. &ldquo;Fakat, bir tuzak kuramaz mıyız?&rdquo;</p>

  <p class="p7">İkimiz de ona hayretle baktık. &ldquo;Tuzak mı? Nasıl bir tuzak?&rdquo;</p>

  <p class="p7">&ldquo;Mr. Redding'e telefon edilip, her şeyin anlaşıldığı haber verilirse...&rdquo;</p>

  <p class="p7">Melchett güldü. &ldquo;Fena bir yöntem değildir bu, Miss Marple. Fakat Redding böyle oyunlara gelmeyecek kadar akıllı bir adam.&rdquo;</p>

  <p class="p7">Miss Marple &ldquo;Fakat&rdquo; diye cevap verdi. &ldquo;Ona bu haberi Dr. Baydock verirse? Köyde herkes doktorun katillerin cezalandırılması konusundaki düşüncelerini biliyor. Dr. Baydock, Redding'e Mr. Hawes'un ev sahibesinin ya da kadının çocuklarının onun ilâçları değiştirdiğini görmüş olduğunu söyleyebilir. Ressam suçsuzsa bu sözleri anlamsız bulur. Ama değilse.&rdquo;</p>

  <p class="p7">&ldquo;O zaman bir delilik yapabilir! Evet, anlıyorum. Fakat Dr. Baydock böyle bir oyuna katılmaya razı olur mu acaba?&rdquo;</p>

  <p class="p7">Yaşlı kadın, neşeyle, &ldquo;Doktor geldi&rdquo; diye cevap verdi. &ldquo;Bunu kendisine sorun.&rdquo;</p>

  <p class="p7">Baydock, Miss Marple&rsquo;ın yanımızda olduğunu görünce bir hayli şaşırdı. Doktorun yüzünden ne kadar yorgun olduğu anlaşılıyordu. &ldquo;Neyse, Hawes'u kurtardım. Az kalsın gidiyordu. Ölseydi daha sevinirdim tabii. Fakat bir doktor olarak onu kurtarmam gerekiyordu.&rdquo;</p>

  <p class="p7">Melchett &ldquo;Anlatacaklarımızı duyunca belki fikrinizi değiştirirsiniz&rdquo; dedi. Doktora kısaca Miss Marple'ın varsayımını anlattı.</p>

  <p class="p7">Baydock'un katiller hakkındaki fikirlerinin tamamıyla değişmiş olduğu anlaşılıyordu. Ressama kinle sövdü, saydı. Prothero'nun öldürülmesinden çok zavallı Hawes'un başına gelenlere kızmıştı. &ldquo;Allanın belâsı ahlâksız! Hawes'un annesiyle kız kardeşi var. O zavallılar ömürlerinin sonuna kadar bir katilin annesi ve kardeşi olduklarını düşünecek, herkesten kaçacaklardı... Size seve seve yardım ederim. O Redding denilen köpek cezasını bulmalı...&rdquo; Doktorla Melchett, tuzak hakkında konuşurlarken Miss Marple da ayağa kalktı. Yaşlı kadını evine kadar götürmekte ısrar ettim.</p>

  <p class="p7">Tam kapının önünde ondan ayrılacağım sırada Miss Marple'ın yeğeni Raymond West'in cinayet hakkındaki fikirleri aklıma geldi. &ldquo;Bu cinayet konusunda yeğeninize karşı büyük bir zafer kazandınız.&rdquo;</p>

  <p class="p7">Miss Marple güldü. &ldquo;Büyük annem ne derdi biliyor musunuz? 'Gençler yaşlıların aptal olduğunu düşünürler, yaşlılar ise gençlerin aptal olduğunu bilirler.'&ldquo;</p>

  <p class="p7">Anlatılacak daha fazla bir şey yok. Miss Marple'ın planı başarılı oldu. Lawrence Redding ilâcı değiştirirken görüldüğünü duyunca fena halde sarsıldı. İlk düşüncesi kaçmak oldu tabii. Fakat suç ortağına durumu bildirmesi de gerekirdi. Ann'a haber vermeden kaçamazdı. Sabaha kadar beklemeye de cesareti yoktu. Hemen o gece köşke gitti. Peşinde de Melchett'in en usta adamlarından ikisi vardı tabii. Ressam, Ann&rsquo;in penceresine çakıl taşı atarak, kadını aşağıya çağırdı. Ann Prothero'yla bahçede daha rahat konuşacaklarını düşünüyordu herhalde. Fakat iki dedektif onların konuşmalarını kolaylıkla dinlediler. Böylece Miss Marple'ın yanılmamış olduğu da ortaya çıktı.</p>

  <p class="p7">Lawrence Redding'le Ann Prothero davasını okumayan yok. Onun için bundan söz edecek değilim.</p>

  <p class="p7">Lettice davadan önce bana geldi. &ldquo;Bütün bunlar sona erdikten sonra Avrupa'ya gideceğim.&rdquo; Bir an kararsızlıkla durdu. &ldquo;Annemle gideceğim.&rdquo;</p>

  <p class="p7">Hayretle başımı kaldırdım.</p>

  <p class="p7">Lettice, başını salladı. &ldquo;Bunu tahmin edemediniz mi? Mrs. Lestrange annem benim. O...ölmek üzere. Beni görmek istediği için başka bir isimle buraya gelmiş... Dr. Baydock da ona yardım etmiş. Adam gençliğinde anneme âşıkmış herhalde. Annem o gece babamı görmeye gitmiş ve ona ölmek üzere olduğunu da söylemiş. Beni görmeyi çok istediğini anlatmış. Ama babam çok kötü bir insandı. Anneme benim üzerimde hiçbir hakkı olmadığını, benim onun öldüğüne inandığımı iddia etmiş. Sanki ben o hikâyeyi yutmuşum gibi. Babam gibi adamlar burunlarının ucunu bile göremezler... Annem ise öyle kolay kolay yenilgiyi kabul eden kadınlardan değil. Babam kendisini öyle acımasızca tersleyince bana bir mektup yolladı. Ben de tenis partisinden erkenden ayrılarak onunla altıya çeyrek kala buluştum. Ayak üstü bir daha ne zaman buluşacağımızı kararlaştırdık. Sonradan cinayeti annemin işlediğini sanacaklarını düşünerek büyük bir korkuya kapıldım. Neticede annem babama karşı dostluk duymuyordu. İşte bu yüzden gece tavan arasına çıkarak annemin portresini parçaladım. Polis resmi bulabilirdi. Dr. Baydock da korkuyordu. Sanırım adamcağız bazen annemin katil olduğundan da kuşku etmekteydi.&rdquo; Bir an durdu. &ldquo;Ne tuhaf değil mi? Yerimin annemin yanı olduğunu hissediyorum. Babama karşı hiçbir zaman böyle bir şey duymadım. Evet, annemle gideceğim. Sonuna kadar onun yanında olacağım.&rdquo;</p>

  <p class="p7">Ayağa kalkarak, elini sıktım. &ldquo;Tanrı ikinizi de korusun. Senin ileride çok mutlu olacağından da eminim, Lettice.&rdquo;</p>

  <p class="p7">Gülmeye çalıştı. &ldquo;Öyle olması gerekir. Çünkü şimdiye kadar pek mutlu oldum sayılmaz. Hoşçakalın, Mr. Clement. Siz ve Griselda bana çok iyi davrandınız.&rdquo;</p>

  <p class="p7">Griselda!</p>

  <p class="p7">Karıma o imzasız mektubun beni ne kadar sarstığını açıklamak zorunda kaldım. Önce güldü, sonra da bana ciddi bir söylev verdi. Ve nihayet, &ldquo;Bundan sonra daha dikkatli davranacağım&rdquo; dedi. &ldquo;Çünkü hayatıma denge sağlayacak bir olay olacak. Bunun seni gençleştireceğinden de eminim. Ve artık kendi çocuğun olacağı için beni durmadan, 'yavrum,' diye çağırmayacaksın. Artık hem iyi bir ev kadını, hem de mükemmel bir anne olmaya çalışacağım. Çocuk bakımı için kitap da aldım.&rdquo;</p>

  <p class="p7">Onu kendime çekerken, endişeyle, &ldquo;'Kocaları nasıl yönetmeli,' diye bir kitap da almadığından emin misin?&rdquo;</p>

  <p class="p7">Griselda cevap verdi. &ldquo;Buna ihtiyacım yok ki. İyi bir kadınım. Seni de çok seviyorum. Daha ne istiyorsun?&rdquo;</p>

  <p class="p7">&ldquo;Hiç&rdquo; dedim.</p>

  <p class="p7">&ldquo;Bir kez olsun beni çılgıncasına sevdiğini söyleyemez misin?&rdquo;</p>

  <p class="p7">&ldquo;Griselda&rdquo; diye fısıldadım. &ldquo;Sana tapıyorum! Senin için çıldırıyorum! Sana tüm benliğimle, delicesine, bir din adamına yakışmayacak şekilde âşığım.&rdquo;</p>

  <p class="p7">Karım mutlulukla içini çekti. Sonra da telâşla kollarımdan sıyrıldı. &ldquo;Eyvah, Miss Marple geliyor. Sakın ona bir şey söyleme. Herkesin bana yastık getirmesini, ayaklarımı şuraya buraya dayamamı söylemesini istemiyorum. Ona golf alanına gittiğimi söylersin.&rdquo;</p>

  <p class="p7">Miss Marple camlı kapıya gelerek durakladı, özür diler gibi Griselda'yı sordu.</p>

  <p class="p7">&ldquo;Griselda&rdquo; dedim. &ldquo;Golf alanına gitti.&rdquo;</p>

  <p class="p7">Miss Marple&rsquo;ın gözlerinde endişeli bir anlam belirdi. &ldquo;Artık böyle şeyler yapması doğru mu?&rdquo; Sonra da kıpkırmızı kesildi.</p>

  <p class="p7">Hemen konuyu değiştirerek Prothero vakasından, tanınmış bir hırsız olan uydurma Dr. Stone'dan söz ettik. Zavallı Miss Cram'in suçsuz olduğu ortaya çıkmıştı. Kız bavulu koruya götürmüştü ama bunu kendisinden Dr. Stone istemiş, diğer arkeologların düşmanlığından korktuğunu söylemişti. Miss Cram de adama inanmıştı.</p>

  <p class="p7">Konuşurken Miss Marple'ın son sırrımızı nasıl anladığını düşünüp duruyordum. Yaşlı kadın ipucunu bana kendisi verdi. &ldquo;Griselda'nın kendisini yormayacağını umarım. Dün Benham'daki kitapçıdaydım.&rdquo;</p>

  <p class="p7">Zavallı Griselda. Çocuk bakımı kitabı onu ele vermişti.</p>

  <p class="p7">Birdenbire, &ldquo;Miss Marple&rdquo; dedim. &ldquo;Herhalde siz cinayet işleseydiniz hiçbir zaman yakalanmazdınız.&rdquo;</p>

  <p class="p7">Yaşlı kadın, şaşırdı. &ldquo;Aman ne korkunç bir fikir.&rdquo;</p>

  <p class="p7">Mırıldandım. &ldquo;Fakat insanların karakterini biliyorsunuz...&rdquo;</p>

  <p class="p7">Miss Marple güldü. &ldquo;Çok şakacısınız, Mr. Clement.&rdquo; Ayağa kalktı. &ldquo;Keyfiniz yerinde tabii.&rdquo; Camlı kapının önünde durdu. &ldquo;Griselda'ya selâm söyleyin. O küçük sırrını da kimseye açıklayacak değilim.&rdquo;</p>

  <p class="p7">Doğrusunu söylemek gerekirse, Miss Marple çok şirin bir kadın...</p>

  <p class="p7"><a id="a5"></a>SON</p>

  <p class="p7">&nbsp;</p>
</body>
</html>
