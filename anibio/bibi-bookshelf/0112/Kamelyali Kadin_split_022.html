<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Kamelyali Kadin</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_20">XIX</h1>
				<p class="normal">İlk üç mektupta babam suskunluğumdan duyduğu kaygıyı belirtiyor, nedenini soruyordu: sonuncusunda, yaşamımdaki değişiklik hakkında bilgi edindiğini belli ediyor, yakında geleceğini bildiriyordu.</p>
				<p class="normal">Babama her zaman büyük bir saygı, içten bir sevgi duymuşumdur. Susmanın ufak bir yolculuktan ileri geldiğini yazdım, kendisini karşılayabilmem için geliş gününü önceden bildirmesini rica ettim.</p>
				<p class="normal">Uşağıma kırdaki adresimi verdim, C... kentinin damgasını taşıyan ilk mektubu bana getirmesini söyledim, sonra hemen Bougival’in yolunu tuttum.</p>
				<p class="normal">Marguerite bahçe kapısında bekliyordu beni.</p>
				<p class="normal">Bakışında kaygı vardı. Boynuma atıldı, sonra:</p>
				<p class="normal">"Prudence’ı gördün mü?" demekten kendini alamadı.</p>
				<p class="normal">"Hayır."</p>
				<p class="normal">"Epeyce kaldın Paris’te!"</p>
				<p class="normal">"Babamdan mektuplar gelmişti, bunlara yanıt yazdım."</p>
				<p class="normal">Birkaç dakika sonra, Nanine soluk soluğa içeriye girdi. Marguerite kalktı, gidip alçak sesle konuştu onunla.</p>
				<p class="normal">Nanine çıktığı zaman, Marguerite gene yanıma oturup elimi avcuna alarak:</p>
				<p class="normal">"Neden aldattın beni?" dedi. "Prudence’a gitmişsin."</p>
				<p class="normal">"Kim söyledi?"</p>
				<p class="normal">"Nanine."</p>
				<p class="normal">"O nereden biliyor?"</p>
				<p class="normal">"Arkandan geldi."</p>
				<p class="normal">"Beni gözetlemesini mi söylemiştin ona?"</p>
				<p class="normal">"Evet. Dört aydır hiç ayrılmamıştın yanımdan, Paris’e gitmen için önemli bir neden bulunması gerekirdi. Başına bir dert gelmesinden, belki de bir başka kadını görmeye gitmenden korkuyordum."</p>
				<p class="normal">"Çocuk!"</p>
				<p class="normal">"Şimdi rahatladım, ne yaptığını biliyorum, ama sana ne söylendi, onu bilmiyorum daha."</p>
				<p class="normal">Marguerite’e babamın mektuplarını gösterdim.</p>
				<p class="normal">"Bu değil senden sorduğum; ben Prudence’a neden gittiğini bilmek istiyorum."</p>
				<p class="normal">"Görmek için."</p>
				<p class="normal">"Yalan söylüyorsun, dostum."</p>
				<p class="normal">"Peki, atın iyileşip iyileşmediğini, şalına, mücevherlerine hâlâ gereksinimi olup olmadığını sormaya gittim."</p>
				<p class="normal">Marguerite kızardı, ama yanıt vermedi.</p>
				<p class="normal">"Atlarını, şallarını, elmaslarını ne yaptığını öğrendim," diye sürdürdüm.</p>
				<p class="normal">"Buna kızıyor musun?"</p>
				<p class="normal">"Gereken şeyi benden istemeyi düşünmemiş olmana kızıyorum."</p>
				<p class="normal">"Bizimki gibi bir ilişkide, kadının azıcık onuru kalmışsa, sevgilisinden para isteyip aşkına satılık bir yan vermektense, tüm özverileri benimsemesi gerekir. Beni seviyorsun, bundan kuşkum yok, ama benim gibi kadınlara beslenen aşkı yürekte tutan bağın ne kadar hafif olduğunu da bilirim. Kim bilir? Belki de bir huzursuzluk ya da sıkıntı anında, ilişkimizde iyi düzenlenmiş bir hesap göreceğin tutar. Bu atları ne yapacaktım sanki! Satmakla bir tutumluluk yaptım; pekâlâ atsız da yapabilirim, üstelik masrafları da kalktı ortadan, yeter ki, beni sevesin, bütün istediğim bu, sen beni atsız, şalsız, elmassız da seversin."</p>
				<p class="normal">Bütün bunlar o kadar doğal bir dille söylenmişti ki, dinlerken gözlerim yaşarmıştı.</p>
				<p class="normal">"Ama, benim iyi Marguerite’im," dedim, aşkla ellerini sıktım sevgilimin, "bir gün özveriyi öğreneceğimi, öğrendiğim gün de buna katlanamayacağımı iyi biliyordun."</p>
				<p class="normal">"O da neden?"</p>
				<p class="normal">"Neden olacak, sevgili çocuk, bana verdiğin sevgi seni en ufak bir mücevherden bile yoksun bıraksın istemem. Ben de, bir huzursuzluk ya da bir sıkıntı dakikasında, başka erkeklerle yaşayınca bu anların olmayacağını düşünebilmeni, benimle yaşadığından dolayı bir dakikacık olsun pişmanlık duymanı istemiyorum. Atların, elmasların, şalların birkaç güne kadar geri verilecek. Yaşamak için hava ne kadar gerekliyse, bunlar da o kadar gerekli sana, belki de gülünç bir şey, ama ben sadeliğinden çok görkemliliğini seviyorum senin."</p>
				<p class="normal">"Öyleyse beni sevmiyorsun artık."</p>
				<p class="normal">"Deli!"</p>
				<p class="normal">"Beni sevseydin, seni gönlümce sevmeme ses çıkarmazdın; tam tersine, beni hâlâ lükssüz yapamayacak bir yosma gibi görüyorsun, hep ödemek zorunda olduğunu sanıyorsun. Aşkımın kanıtlarını benimsemekten utanç duyuyorsun. Elinde olmadan, bir gün beni bırakacağını düşünüyorsun, inceliğini her türlü kuşkudan uzak tutmakta ısrar ediyorsun. Haklısın, dostum, ama ben daha iyisini bekliyordum."</p>
				<p class="normal">Marguerite kalkmaya davrandı; bırakmadım.</p>
				<p class="normal">"Mutlu olmanı istiyorum, başıma kakabileceğin hiçbir şey bulunmasın istiyorum, o kadar," dedim.</p>
				<p class="normal">"Ve ayrılacağız."</p>
				<p class="normal">"Neden Marguerite? Kim ayırabilir bizi?" diye atıldım.</p>
				<p class="normal">"Sen; öyle ya, durumunu anlamak istemiyor, benim durumumu sürdürme hevesine kapılıyorsun, içinde yaşadığım lüksü sürdürmekle, bizi ayıran ruhsal uzaklığı olduğu gibi bırakmak istiyorsun; gelirini seninle paylaşacak kadar çıkardan uzak görmüyorsun benim sevgimi, bu parayla mutlu olabilirdik bir arada, ama sen gülünç bir önyargının tutsağısın, varını yoğunu batırmayı yeğ görüyorsun. Bir arabayı, birkaç mücevheri senin aşkınla karşılaştırır mıyım sanıyorsun? Benim için mutluluğun, sevmeyenleri sevindiren ama sevenler için hiçbir değer taşımayan boş şeylerin tutsağı olmak olduğunu mu sanıyorsun? Borçlarımı ödeyeceksin, servetini tüketeceksin, beni besleyeceksin! Bütün bunlar ne kadar sürecek? İki üç ay, o zaman da şimdi sana önerdiğim yaşamı yaşamamız için iş işten geçmiş olacak, çünkü o zaman her şeyi kabul ederdin benden, bu da onurlu bir adamın yapamayacağı bir şey. Oysa şimdi sekiz-on bin frank gelirin var, bununla yaşayabiliriz. Elimdekilerin fazlasını satarım, bu satış bile, yılda iki bin frank gelir sağlar bana. Güzel, küçük bir daire kiralarız, ikimiz otururuz burada. Yazın da kıra geliriz, böyle bir eve değil, iki kişiye yetecek küçük bir eve. Sen bağımsızsın, ben özgürüm, ikimiz de genciz; Armand, Tanrı aşkı için, eskiden sürdürmek zorunda kaldığım yaşamın içine yeniden atma beni."</p>
				<p class="normal">Yanıt vermiyordum, minnet ve aşk yaşlarıyla doluydu gözlerim, Marguerite’in kollarına atıldım.</p>
				<p class="normal">"Sana hiçbir şey söylemeden her şeyi düzenlemek, tüm borçlarımı ödemek, yeni dairemi hazırlamak istiyordum," diye sürdürdü. "Ekim ayında, Paris’e dönmüş olacaktık, her şey söylenmiş olacaktı; ama olan olmuş bir kez, Prudence her şeyi anlatmış, öyleyse sonradan razı olacağına, önceden razı olacaksın. Bunu kabul edecek kadar seviyor musun beni?"</p>
				<p class="normal">Bu kadar bağlılık karşısında direnmek olanaksızdı. Coşkunlukla ellerini öptüm Marguerite’in.</p>
				<p class="normal">"Her istediğini yapacağım," dedim.</p>
				<p class="normal">Böylece onun kararı benimsendi.</p>
				<p class="normal">Çılgınca bir sevince kapıldı o zaman; dans ediyor, şarkı söylüyor, yeni dairesinin sadeliğini bir sevinç nedeni durumuna getiriyor, semti, biçimi hakkında şimdiden görüşümü soruyordu.</p>
				<p class="normal">Bizi birbirimize kesin olarak yaklaştıracak gibi görünen bu karardan mutluluk ve gurur duyduğunu görüyordum.</p>
				<p class="normal">Bunun için, ondan geri kalmak istemedim.</p>
				<p class="normal">Bir anda yaşamım konusunda karar verdim. Servetimi hesapladım; annemden kalan geliri Marguerite’e bıraktım, bunu da karşı çıkmadığım özveriyi karşılamakta pek yetersiz buldum.</p>
				<p class="normal">Babamın ayırdığı beş bin frank kalıyordu bana, ne olursa olsun, beni geçindirebilecek kadar bir gelirim vardı.</p>
				<p class="normal">Kararımı Marguerite’e söylemedim, bu bağışı geri çevireceğini biliyordum.</p>
				<p class="normal">Bu gelir, hiç görmediğim bir evin altmış bin franklık ipoteğinden geliyordu. Bütün bildiğim, her üç ayda bir babamın eski bir aile dostu olan noterinin basit bir makbuz karşılığında bana yedi yüz elli frank verdiğiydi.</p>
				<p class="normal">Marguerite’le daire aramak için Paris’e geldiğimiz gün, notere gittim, bu geliri başka birine devretmek için ne yapmam gerektiğini sordum.</p>
				<p class="normal">Adamcağız varımı yoğumu batırdığımı sandı, bu kararın nedenini sordu benden. Bu bağışı kime yaptığımı er geç söylemem gerektiği için, gerçeği hemen anlatmayı yeğ gördüm.</p>
				<p class="normal">Noterlik ve dostluk durumunun kendisine verdiği yetkiyi kullanmadı, hiç karşı çıkmadı, her şeyi en iyi biçimde düzenleyeceğini söyledi.</p>
				<p class="normal">Elbette babama hiçbir şey sızdırmamasını söyledim, Julie Duprat’nın evinde beni bekleyen Marguerite’in yanına gittim, gidip Prudence’ın öğütlerini dinlemektense, buraya inmeyi yeğ görmüştü.</p>
				<p class="normal">Daire aramaya başladık. Bütün gördüklerimizi Margue-rite fazla pahalı, ben fazla basit buluyordum. En sonunda anlaştık, Paris’in en sakin semtlerinden birinde asıl yapıdan ayrı, küçük bir ev üzerinde karar kıldık.</p>
				<p class="normal">Bu küçük evin arkasında, sevimli bir bahçe uzanıyordu, bizim eve bağlıydı bu bahçe, duvarlarla çevriliydi, duvarlar bizi komşularımızdan ayıracak kadar yüksek, görünümü kapatmayacak kadar da alçaktı.</p>
				<p class="normal">Umduğumuzdan da iyiydi burası.</p>
				<p class="normal">Ben dairemden çıkacağımı bildirmek için evime giderken, Marguerite de isteyeceği şeyi daha önce de başkaları için yapmış bir işadamına gidiyordu.</p>
				<p class="normal">Gelip Provence Sokağı’nda buldu beni, sevinçten uçuyordu. Bu adam borçlarını ödeyeceğine, ödeme senedini getireceğine, bütün mobilyalarını bırakmasına karşılık yirmi bin frank kadar da para vereceğine söz vermişti.</p>
				<p class="normal">Bu namuslu adamın, müşterisinin sırtından en azından otuz bin frank kazanabileceğini satışın yapıldığı fiyattan anlamışsınızdır.</p>
				<p class="normal">Sevinç içinde Bougival’in yolunu tuttuk, geleceğe ilişkin tasarılarımızı birbirimize anlatırken, umursamazlığımızın, hele aşkımızın desteğiyle, en parlak renkler içinde görüyorduk geleceği.</p>
				<p class="normal">Sekiz gün sonra, öğle yemeğimizi yediğimiz bir sırada, Nanine geldi, uşağımın beni görmek istediğini söyledi.</p>
				<p class="normal">İçeriye aldırttım.</p>
				<p class="normal">"Mösyö, babanız Paris’e geldi, hemen evinize gelmenizi rica ediyor," dedi, "orada bekliyor sizi."</p>
				<p class="normal">Bu haber dünyanın en basit şeyiydi, gene de, öğrendiğimiz zaman, Marguerite’le birbirimize baktık.</p>
				<p class="normal">Bu küçük olayda bir yıkım sezinliyorduk.</p>
				<p class="normal">Bu nedenle, paylaştığım bu izlenimi belirtmesine gerek kalmadan, ona elimi uzatarak karşılık verdim:</p>
				<p class="normal">"Hiç korkma," dedim.</p>
				<p class="normal">"Olabildiğince erken gel," diye mırıldandı Marguerite beni öperken, "pencerede bekleyeceğim seni."</p>
				<p class="normal">Joseph’i babama yollayıp geleceğimi bildirmesini söyledim.</p>
				<p class="normal">Gerçekten de, iki saat sonra, Provence Sokağı’ndaydım.</p>
				</body>
</html>