<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Kamelyali Kadin</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_25">XXIV</h1>
				<p class="normal">Bu da bir şeydi, ama yeterli değildi. Bu kadının üzerindeki etkimi anlıyor, bunu alçakça kötüye kullanıyordum.</p>
				<p class="normal">Şimdi onun öldüğünü düşünüyorum da ettiğim kötülükleri Tanrı bir gün bağışlar mı acaba diye düşünüyorum.</p>
				<p class="normal">Çok gürültülü geçen gece yemeğinden sonra, kumara başlandı.</p>
				<p class="normal">Olympe’in yanına oturdum, paramı öyle bir ustalıkla sürdüm ki, dikkat etmekten kendini alamıyordu. Bir an içinde, yüz elli-iki yüz <span class="ideitalik">louis</span> kazandım, önüme yığdım, ateşli gözlerle bakıyordu bunlara.</p>
				<p class="normal">Tümüyle oyuna dalmayıp onunla ilgilenen tek insandım. Bütün gece kazandım, oynaması için ona para veren de ben oldum, çünkü önündeki, belki de evindeki bütün parayı kaybetmişti.</p>
				<p class="normal">Saat beşte gidildi.</p>
				<p class="normal">Üç yüz <span class="ideitalik">louis</span> kazanmıştım.</p>
				<p class="normal">Bütün oyuncular aşağıya inmişlerdi bile, yalnız ben geride kalmıştım, kimse de farkına varmamıştı, çünkü bu beylerden hiçbirinin dostu değildim.</p>
				<p class="normal">Olympe merdivende ışık tutuyordu, ben de ötekiler gibi inmek üzereydim, birdenbire, ona doğru gelerek:</p>
				<p class="normal">"Sizinle konuşmam gerek," dedim.</p>
				<p class="normal">"Yarın," dedi.</p>
				<p class="normal">"Hayır, şimdi."</p>
				<p class="normal">"Ne söyleyeceksiniz bana?"</p>
				<p class="normal">"Göreceksiniz. "</p>
				<p class="normal">Sonra daireye girdim.</p>
				<p class="normal">"Yitirdiniz," dedim.</p>
				<p class="normal">"Evet."</p>
				<p class="normal">"Elinizdeki bütün parayı mı?"</p>
				<p class="normal">Duraladı.</p>
				<p class="normal">"Açık konuşun."</p>
				<p class="normal">"Evet, doğru."</p>
				<p class="normal">"Ben üç yüz <span class="ideitalik">louis</span> kazandım, işte, beni burada alıkoyarsanız, sizin olsun."</p>
				<p class="normal">Aynı zamanda, altınları masanın üstüne attım.</p>
				<p class="normal">"Peki, bu öneri niçin?"</p>
				<p class="normal">"Niçin olacak, sizi seviyorum."</p>
				<p class="normal">"Hayır; Marguerite’e tutkunsunuz, benim sevgilim olarak ondan öç almak istiyorsunuz da ondan. Benim gibi bir kadın aldatılmaz, dostum; yazık ki önerdiğiniz rolü kabul edemeyecek kadar genç ve güzelim."</p>
				<p class="normal">"Demek geri çeviriyorsunuz?"</p>
				<p class="normal">"Evet."</p>
				<p class="normal">"Beni karşılıksız sevmeyi mi yeğliyorsunuz? O zaman da ben istemem. Düşünün Olympe; koyduğum koşullarla kendi adıma size üç yüz <span class="ideitalik">louis</span>’yi önerecek bir adam yollasam, kabul ederdiniz. Böyle davranmama yol açan nedenleri araştırmadan kabul edin; güzel olduğunuzu, sizi sevmemde şaşılacak bir şey bulunmadığını düşünün."</p>
				<p class="normal">Marguerite de Olympe gibi bir yosmaydı, gene de, daha ilk görüşümde, bu kadına söylediğimi hiçbir zaman ona söylemeyi göze alamazdım. Çünkü Marguerite’i seviyordum, çünkü bu yaratıkta eksik olan içgüdüler sezmiştim onda. Daha bu pazarlığa giriştiğim sırada, görkemli güzelliğine karşın, pazarlığımı kabul edecek kadın beni tiksindiriyordu.</p>
				<p class="normal">Sonunda elbette kabul etti, öğleyin sevgilisi olarak çıktım evinden; ama kendisine bıraktığım altı bin frank karşılığında bana yağdırmak zorunda olduğunu sandığı okşayışlardan ve aşk sözlerinden hiçbir anı götürmeden ayrıldım yatağından.</p>
				<p class="normal">Oysa bu kadın için varını yoğunu batıranlar olmuştu.</p>
				<p class="normal">O günden sonra, durmadan işkence ettim Marguerite’e. Olympe’le Marguerite görüşmez oldular, nedenini kolayca anlarsınız. Yeni metresime bir araba verdim, mücevherler verdim, kumar oynadım, kısacası Olympe gibi bir kadına tutkun bir adama yaraşan ne varsa, hepsini yaptım. Yeni tutkumun dedikodusu hemen yayılıverdi.</p>
				<p class="normal">Prudence bile yuttu bunu, Marguerite’i tümden unuttuğumu sandı sonunda. Marguerite’e gelince, ya beni böyle davranmaya yönelten nedeni bildiğinden, ya da ötekiler gibi aldandığından, her gün açtığım yaralara büyük bir onurlulukla yanıt veriyordu. Yalnız, acı çeker gibiydi, kendisiyle karşılaştığım her yerde, gittikçe daha solgun, gittikçe daha kederli görüyordum onu. Ona olan aşkım kine dönüştüğünü sanmasına yol açacak kadar coşmuştu, acısını gördükçe seviniyordum. Birkaç kez, alçakça acımasız davrandığım durumlarda, Marguerite öyle yalvaran bakışlarla bakmıştı ki, seçtiğim rol yüzümü kızartıyor, ondan özür dilememe ramak kalıyordu.</p>
				<p class="normal">Ama çok kısa sürüyordu bu pişmanlıklar, Olympe de her türlü onuru bir yana bırakmış, Marguerite’e kötülük ederek benden her istediğini elde edeceğini anlamıştı, durmadan ona karşı kışkırtıyordu beni, erkekten yetki almış kadının şu sürekli alçaklığıyla, fırsatını bulduğu her seferde onu aşağılıyordu.</p>
				<p class="normal">Marguerite, Olympe’le bana rastlamak korkusuyla, baloya, tiyatroya gitmez olmuştu sonunda. O zaman, doğrudan doğruya yapılan küstahlıkların yerini imzasız mektuplar aldı. Marguerite hakkında olmayacak iğrençlikler anlatması için sevgilimi kışkırtıyor, kendim de böyle şeyler anlatmaktan çekinmiyordum.</p>
				<p class="normal">Bu noktaya kadar gelmek için çılgın olmak gerekirdi. Kötü bir şarapla sarhoş olduktan sonra, sinirli taşkınlıklara düşmüş bir adam gibiydim, bu durumda kafası hiç işe karışmadan eli cinayetler işleyebilirdi insanın. Bütün bunların ortasında, büyük acılar çekiyordum. Marguerite’in bütün saldırılarım karşısındaki yanıtı olan horgörüsüz sakinlik, küçümsemesiz onur, onu kendi gözlerimde kendimden üstün kılıyor, beni büsbütün kızdırıyordu.</p>
				<p class="normal">Bir akşam, Olympe bir yerlere gitmiş, Marguerite’le karşılaşmıştı. Marguerite kendisini aşağılayan budala kız karşısında bu kez altta kalmamış, o da yenildiğini kabul etmek zorunda kalmıştı. Olympe hiddet içinde dönmüştü eve, Marguerite’i de baygın götürmüşlerdi.</p>
				<p class="normal">Eve dönünce, Olympe olanları bana anlatmış, Marguerite’in, kendisini yalnız görünce, sevgilim olduğu için öç almak istediğini, benim de ona mektup yazarak, ben yanında bulunayım, bulunmayayım, sevdiğim kadına saygı göstermesini bildirmem gerektiğini söylemişti.</p>
				<p class="normal">Söylemeye ne hacet, razı oldum, acı, yüz kızartıcı ve acımasız türünden ne kadar söz bulabildimse hepsini doldurdum bu mektuba, hemen o gün adresine yolladım.</p>
				<p class="normal">Bu kez zavallı kadının ses çıkarmadan katlanamayacağı kadar sertti yumruk.</p>
				<p class="normal">Bir yanıt gelebilir diye düşünüyordum; bu yüzden bütün gün evden çıkmamaya karar verdim.</p>
				<p class="normal">Saat ikiye doğru kapı çalındı, Prudence’ın içeriye girdiğini gördüm.</p>
				<p class="normal">Bu gelişini neye borçlu olduğumu sormak üzere ilgisiz bir tavır takınmaya çalıştım; ama o gün Madam Duvernoy güler yüzlü değildi, gerçekten üzgün bir sesle, dönüşümden, yani aşağı yukarı üç haftadan beri, Marguerite’i üzmek için tek fırsatı kaçırmadığımı söyledi bana; hasta olduğunu, dünkü atışma ile bu sabahki mektubun onu yatağa düşürdüğünü söyledi.</p>
				<p class="normal">Kısacası, hiçbir serzenişte bulunmadan, Marguerite kendisini bana yollayarak aman diliyor, yaptığıma katlanabilmek için ruhsal, bedensel, hiç gücü kalmadığını söyletiyordu.</p>
				<p class="normal">"Matmazel Gautier beni evinden kovabilir, bu onun hakkıdır," dedim Prudence’a, "ama benim sevgilimdir diye sevdiğim kadını alçaltmasına gelince, buna hiçbir zaman izin veremem."</p>
				<p class="normal">"Dostum, siz yüreksiz ve kafasız bir kızın etkisi altında kalıyorsunuz," dedi Prudence; "onu seviyorsunuz, doğru, ama kendini savunamayan bir kadına işkence etmek için bir neden değil bu."</p>
				<p class="normal">"Matmazel Gautier kont de N...’i yollasın bana, o zaman koşullar eşit olur."</p>
				<p class="normal">"Bunu yapamayacağını iyi biliyorsunuz. Onu rahat bırakın, Armand’cığım; kendisini görseniz, bu davranışınızdan utanırdınız. Çok solgun, öksürüyor, fazla yaşamaz artık."</p>
				<p class="normal">Sonra Prudence elini uzattı bana.</p>
				<p class="normal">"İsterseniz gelip görün, gelmeniz çok sevindirecektir onu," diye ekledi.</p>
				<p class="normal">"Mösyö de N...’le karşılaşmak istemem."</p>
				<p class="normal">"Mösyö de N... hiç evinde değil. Marguerite katlanamıyor onu görmeye."</p>
				<p class="normal">"Marguerite beni görmek istiyorsa, nerede oturduğumu biliyor, gelsin, ama ben Antin Sokağı’na adımımı bile atmam."</p>
				<p class="normal">"Peki, onu iyi karşılayacak mısınız?"</p>
				<p class="normal">"Elbette."</p>
				<p class="normal">"İyi, geleceğinden kuşkum yok."</p>
				<p class="normal">"Gelsin."</p>
				<p class="normal">"Bugün sokağa çıkacak mısınız?"</p>
				<p class="normal">"Bütün akşam evimde olacağım."</p>
				<p class="normal">"Söylerim."</p>
				<p class="normal">Prudence gitti.</p>
				<p class="normal">Olympe’e kendisini görmeye gelemeyeceğimi yazmadım bile. Pek teklifsiz davranıyordum ona. Yanında haftada bir gece ya geçiriyor, ya geçirmiyordum. O da bilmem hangi bulvar tiyatrosundan bir oyuncuyla avunuyordu sanırım.</p>
				<p class="normal">Akşam yemeğimi yemek için sokağa çıktım, aşağı yukarı hemen sonra da döndüm. Her yanda ateş yaktırdım, sonra Joseph’e izin verdim.</p>
				<p class="normal">Bir saatlik bekleyiş sırasında beni çırpındırtan değişik ruhsal durumları anlatamam size; ama, saat dokuza doğru, kapının çalındığını işittiğim zaman, öyle bir heyecanla özetlendi ki, kapıyı açmaya giderken, düşmemek için duvara dayanmak zorunda kaldım.</p>
				<p class="normal">Bereket versin, dış oda loştu, hatlarımın bozulmuşluğu o kadar görünmüyordu.</p>
				<p class="normal">Marguerite içeriye girdi.</p>
				<p class="normal">Tepeden tırnağa karalar giymişti, peçeliydi. Dantelin üstünden yüzünü güç tanıyordum.</p>
				<p class="normal">Salona geçti, peçesini kaldırdı.</p>
				<p class="normal">Mermer gibi solgundu.</p>
				<p class="normal">"İşte geldim, Armand," dedi; "beni görmek istemişsiniz, geldim."</p>
				<p class="normal">Başını avuçlarına aldı, gözlerinden yaşlar boşandı.</p>
				<p class="normal">Yanına yaklaştım.</p>
				<p class="normal">"Neyiniz var?" dedim boğuk bir sesle.</p>
				<p class="normal">Yanıt vermeden sıktı elimi, çünkü gözyaşları sesini hâlâ perdeliyordu. Ama biraz sonra, azıcık yatışınca:</p>
				<p class="normal">"Bana çok acı çektirdiniz, Armand," dedi, "bense size hiçbir şey yapmadım."</p>
				<p class="normal">"Hiçbir şey mi?" dedim acı bir gülümsemeyle.</p>
				<p class="normal">"Koşulların yapmak zorunda bıraktırdıklarından başka hiçbir şey."</p>
				<p class="normal">Benim Marguerite’i görünce duyduğumu hiç duydunuz mu yaşamınızda, ya da duyacak mısınız, bilmem.</p>
				<p class="normal">Bana son gelişinde, şimdi oturduğu yere oturmuştu; yalnız, o zamandan beri, bir başkasının metresi olmuştu; benim öpüşlerimden başka öpüşler dokunmuştu dudaklarına, gene de bu kadını eskisi kadar, belki eskisinden de fazla sevdiğimi seziyordum, dudaklarım elimde olmadan onun dudaklarına doğru uzanıyordu.</p>
				<p class="normal">Bu arada, konuşmayı bana gelmesine neden olan konuya getirmek güçtü. Marguerite hiç kuşkusuz anladı bunu:</p>
				<p class="normal">"Gelip canınızı sıkıyorum, Armand," dedi, "çünkü iki isteğim var sizden: dün Matmazel Olympe’e yaptığımdan dolayı özür, belki bana hâlâ yapmaya hazır olduğunuz şeylerden dolayı da aman diliyorum. İsteyerek ya da istemeden, döndüğünüzden beri, beni o kadar üzdünüz ki, bu sabaha kadar katlandıklarımın dörtte birine bile dayanabilecek durumda değilim şimdi. Bana acıyacaksınız, değil mi? Duygulu bir adam için, benim gibi hasta ve kederli bir kadından öç almaktan çok daha soylu işler bulunduğunu da anlayacaksınız. Bakın, tutun şu elimi. Ateşim var, sizden dostluk değil, ilgisizlik dilemek için yatağımdan kalktım da geldim."</p>
				<p class="normal">Marguerite’in elini tuttum. Gerçekten de ateş gibiydi, zavallı kız kadife mantosunun altında titriyordu.</p>
				<p class="normal">Üzerinde oturduğu koltuğu ateşin yanına sürdüm.</p>
				<p class="normal">"Köyde bekleyip durduktan sonra sizi aramak için Paris’e geldiğim, sonra da beni deli etmesine ramak kalan mektubu bulduğum gece ben acı çekmedim mi sanıyorsunuz?" dedim. "Beni nasıl aldatabildiniz, Marguerite, o kadar seviyordum ki sizi!"</p>
				<p class="normal">"Bunu bırakalım, Armand, bunu konuşmak için gelmedim size. Bir düşman gibi değil, başka türlü görmeye geldim sizi, hepsi bu kadar, bir de elinizi bir kez daha sıkmaya geldim. Genç, güzel bir sevgiliniz var, onu seviyormuşsunuz da, öyle diyorlar; onunla mutlu olun, beni unutun."</p>
				<p class="normal">"Siz de mutlusunuz kuşkusuz."</p>
				<p class="normal">"Bende mutlu bir kadın yüzü var mı, Armand? Acımla alay etmeyin, bu acının nedenini ve enginliğini siz herkesten daha iyi bilirsiniz."</p>
				<p class="normal">"Hiç acılı olmamak yalnız size bağlıydı; söylediğiniz gibi acılıysanız eğer..."</p>
				<p class="normal">"Hayır, dostum, koşullar benim istemimden daha güçlü çıktı. Söylemek ister gibi olduğunuz yosmalık içgüdülerimi dinlemiş değilim, ciddi bir zorunluluğa, ciddi nedenlere boyun eğdim, günün birinde öğreneceksiniz bunları, öğrenince beni bağışlayacaksınız."</p>
				<p class="normal">"Neden bugün söylemiyorsunuz bu nedenleri?"</p>
				<p class="normal">"Aramızda olanaksız olan bir yakınlaşmayı kuramazlardı, belki sizi de uzaklaşmamanız gereken insanlardan uzaklaştırırlardı da ondan."</p>
				<p class="normal">"Kim bu insanlar?"</p>
				<p class="normal">"Söyleyemem."</p>
				<p class="normal">"Öyleyse yalan söylüyorsunuz."</p>
				<p class="normal">Marguerite kalktı, kapıya doğru yürüdü.</p>
				<p class="normal">Bu solgun ve ağlayan kadını bir zamanlar benimle Opéra-Comique’te alay etmiş olan çılgın kadınla karşılaştırdığım zaman, sessiz, ama çok şey anlatan acısını görüp de üzülmemezlik edemezdim.</p>
				<p class="normal">Kapının önüne dikildim.</p>
				<p class="normal">"Gitmeyeceksin," dedim.</p>
				<p class="normal">"Neden?"</p>
				<p class="normal">"Bana yaptığına karşın, seni seviyorum ve burada alıkoymak istiyorum da ondan."</p>
				<p class="normal">"Yarın kovmak için, değil mi? Hayır, bu olanaksız! Yollarımız ayrıldı, birleştirmeye çalışmayalım; belki de küçümsersiniz beni, oysa şimdi benden ancak nefret edebilirsiniz."</p>
				<p class="normal">Tüm aşkımın, tüm arzularımın bu kadına dokununca uyandığını duydum.</p>
				<p class="normal">"Hayır, Marguerite!" diye atıldım. "Hayır, her şeyi unutacağım, bir zamanlar birbirimize söz verdiğimiz biçimde mutlu olacağız."</p>
				<p class="normal">Marguerite kuşkusunu belirtmek için başını salladı.</p>
				<p class="normal">"Köleniz, köpeğiniz değil miyim?"</p>
				<p class="normal">"Ne isterseniz yapın beni, alın, sizinim."</p>
				<p class="normal">Sonra, mantosunu, şapkasını çıkararak kanepenin üzerine attı, birdenbire korsajının kopçalarını çözmeye başladı, hastalığında sık sık rastlanan tepkilerden biriyle, kanı yüreğinden başına çıkıyor, onu boğuyordu.</p>
				<p class="normal">Kuru ve boğuk bir öksürük duyuldu sonra.</p>
				<p class="normal">"Arabacıma söylesinler de arabayı geri götürsün," dedi.</p>
				<p class="normal">Adamı yollamak için kendim indim aşağıya.</p>
				<p class="normal">Döndüğüm zaman, Marguerite ateşin önüne uzanmıştı, üşümekten dişleri birbirine vuruyordu.</p>
				<p class="normal">Onu kollarıma aldım, giysilerini çıkardım, hiçbir şey yapmadı, buz gibiydi, yatağıma götürdüm.</p>
				<p class="normal">Yanına oturdum, okşayışlarımla ısıtmaya çalıştım onu. Bir şeycik söylemiyordu bana, ama gülümsüyordu.</p>
				<p class="normal">Of! Çok garip bir geceydi. Marguerite’in tüm yaşamı bana yağdırdığı öpüşlere geçmiş gibiydi, onu öylesine seviyordum ki, ateşli aşkımın taşkınlığı içinde, bir daha başkasının olmasın diye onu öldürsem mi diyordum içimden.</p>
				<p class="normal">Bunun gibi bir aylık bir aşk, bedence de, yürekçe de bir cesede dönüştürürdü insanı.</p>
				<p class="normal">Gün her ikimizi de uyanık buldu.</p>
				<p class="normal">Marguerite mosmordu. Tek sözcük söylemiyordu. İri gözyaşları dökülüyordu bazı bazı gözlerinden, yanağının üzerinde duruyor, elmaslar gibi parlıyordu. Zaman zaman bitkin kolları beni kucaklamak için açılıyor, ama güçsüz bir biçimde yatağın üzerine düşüyordu.</p>
				<p class="normal">Bougival’den ayrılışımdan sonra olanları unuturum sandım bir an.</p>
				<p class="normal">"Gidelim, Paris’ten ayrılalım ister misin?" dedim Margue-rite’e.</p>
				<p class="normal">"Hayır, hayır," dedi, dehşete düşmüştü neredeyse, "fazlasıyla acı çekerdik, mutluluğuna yararım dokunmaz artık, ama alıp verecek tek soluğum kaldığı sürece, isteklerinin kölesi olacağım. Günün ya da gecenin hangi saatinde istersen, gel, senin olacağım; ama geleceğini benimkine bağlama artık, çok mutsuz olursun, beni de çok mutsuz edersin. Daha bir süre güzel bir kızım, yararlan bundan, ama benden başka şey isteme."</p>
				<p class="normal">Gittiği zaman, içimde bıraktığı yalnızlık dehşete düşürdü beni. Gidişinden iki saat sonra, ayrıldığı yatağın üzerinde oturuyordum hâlâ, bedeninin yerlerini saklayan yastığa bakıyordum, aşkımla kıskançlığım arasında ne olacağını düşünüyordum.</p>
				<p class="normal">Saat beşte, ne yapacağımı bilmeden, Antin Sokağı’na gittim.</p>
				<p class="normal">Nanine açtı bana kapıyı.</p>
				<p class="normal">"Madam sizi kabul edemez," dedi sıkıla sıkıla.</p>
				<p class="normal">"Neden?"</p>
				<p class="normal">"Kont de N... burada da ondan, hiç kimseyi bırakamam."</p>
				<p class="normal">"Doğru," diye kekeledim, "unutmuşum."</p>
				<p class="normal">Körkütük sarhoş bir adam gibi döndüm eve, girişeceğim utanç verici davranışta bulunmak için bol bol yeten kıskançlık çılgınlığı içinde ne yaptım, ne yaptım, biliyor musunuz? Bu kadın benimle alay ediyor diye düşündüm, kontla baş başa kalışını, bu baş başalığı hiç kimsenin bulandıramadığını, gece bana söylediği sözcükleri şimdi de ona yinelediğini getiriyordum gözlerimin önüne, beş yüz franklık bir banknot aldım, şu sözcüklerle ona yolladım:</p>
				<p class="normal1">"Bu sabah o kadar çabuk gittiniz ki, ücretinizi vermeyi unutmuşum.</p>
				<p class="normal1">İşte gecenizin ücreti."</p>
				<p class="normal">Sonra, bu mektup götürülünce, bu alçaklığın uyandırdığı pişmanlıktan sıyrılmak istercesine sokağa çıktım.</p>
				<p class="normal">Olympe’e gittim, giysi beğeniyordu, yalnız kaldığımız zaman, açık saçık şarkılar söyleyerek oyalamaya çalıştı beni.</p>
				<p class="normal">Bu kız tam utanmak bilmez, yüreksiz, kafasız yosma örneğiydi, hiç değilse bana göre, çünkü belki de bir adam benim Marguerite’le kurduğum düşü kurmuştu onunla.</p>
				<p class="normal">Benden para istedi, verdim, gitmekte serbesttim artık, evime döndüm.</p>
				<p class="normal">Marguerite bana yanıt vermemişti.</p>
				<p class="normal">Ertesi günü ne çarpıntılar içinde geçirdiğimi söylemek bile fazla.</p>
				<p class="normal">Saat altı buçukta bir haberci içinde mektubumla beş yüz franklık banknot bulunan bir zarf getirdi, bir sözcük bile yoktu bundan başka.</p>
				<p class="normal">"Kim verdi bunu size?" dedim adama.</p>
				<p class="normal">"Hizmetçisiyle birlikte Boulogne arabasına binen bir kadın. Bunu size ancak araba kalktıktan sonra getirmemi söyledi."</p>
				<p class="normal">Marguerite’in evine koştum.</p>
				<p class="normal">"Madam bugün saat altıda İngiltere’ye gitti," dedi kapıcı.</p>
				<p class="normal">Beni Paris’te tutan hiçbir şey yoktu artık, ne aşk, ne kin. Tüm bu sarsıntılarla bitmiştim. Dostlarımdan biri Doğu’da bir yolculuk yapacaktı; babama gidip onunla birlikte yola çıkmak istediğimi bildirdim; babam çekler, tanıtma mektupları verdi, sekiz on gün sonra, Marsilya’dan gemiye biniyordum.</p>
				<p class="normal">Zavallı kızın hastalığını İskenderiye’de, elçiliğin bir ataşesinden öğrendim, Marguerite’in evinde birkaç kez karşılaşmıştım kendisiyle.</p>
				<p class="normal">Bildiğiniz yanıtı verdiği mektubu yazdım o zaman, bu yanıtı Toulon’da aldım.</p>
				<p class="normal">Hemen yola çıktım, gerisini biliyorsunuz.</p>
				<p class="normal">Şimdi, Julie Duprat’nın verdiği şu birkaç kâğıdı okumaktan başka bir şey kalmıyor size, size anlattıklarımın tamamlanması için bu kâğıtların okunması zorunlu.</p>
				</body>
</html>