<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Kamelyali Kadin</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_13">XII</h1>
				<p class="normal">Sabah saat beşte, perdeler arasından ışık gelmeye başlayınca:</p>
				<p class="normal">"Seni kovacağım, kusura bakma, ama bu zorunlu," dedi Marguerite. "Dük her sabah gelir; gelince uyuduğumu söyleyecekler, ama belki de uyanmamı bekleyecektir."</p>
				<p class="normal">Marguerite’in başını ellerimin arasına aldım, bozulan saçları dalga dalga yayılmıştı, son bir kez daha öptüm onu:</p>
				<p class="normal">"Ne zaman göreceğim seni?"</p>
				<p class="normal">"Dinle," dedi, "şöminenin üzerindeki şu küçük, sarı anahtarı al, şu kapıyı aç; anahtarı gene buraya getir ve git. Gündüz bir mektup alıp buyruklarımı öğreneceksin, çünkü, biliyorsun, körü körüne boyun eğeceksin bana."</p>
				<p class="normal">"Evet, ya şimdiden bir şey istesem?"</p>
				<p class="normal">"Neymiş o?"</p>
				<p class="normal">"Bu anahtarı bana bırakmanı."</p>
				<p class="normal">"Hiç kimse için yapmadım bu istediğini."</p>
				<p class="normal">"Ne olacak, benim için yap işte, çünkü, yemin ederim, ötekiler gibi sevmiyorum ben seni."</p>
				<p class="normal">"Peki, sende kalsın; ama haber vereyim, bu anahtarın işine yarayıp yaramaması yalnız bana bağlı."</p>
				<p class="normal">"Neden?"</p>
				<p class="normal">"Kapının iç yanında sürgüler var."</p>
				<p class="normal">"Kötü kız!"</p>
				<p class="normal">"Söktürtürüm."</p>
				<p class="normal">"Demek beni seviyorsunuz biraz?"</p>
				<p class="normal">"Nasıl oluyor, bilmem, ama öyle gibime geliyor. Şimdi git, uykusuzluktan ölüyorum."</p>
				<p class="normal">Bir iki saniye daha birbirimizin kolları arasında kaldık, sonra ayrıldım.</p>
				<p class="normal">Sokaklar ıssızdı, tüm kent uyuyordu daha, bir iki saat sonra insanların gürültüsüyle dolacak semtlerde tatlı bir serinlik dolaşıyordu.</p>
				<p class="normal">Bu uyumuş kent benimmiş gibi geldi bana; belleğimde o zamana kadar mutluluklarına imrendiğim kişilerin adlarını arıyordum; birini anımsayıp da kendimi ondan daha mutlu bulmadığım olmuyordu.</p>
				<p class="normal">Arı bir genç kızın aşkını kazanmak, ona aşkın garip gizemini ilk gösteren insan olmak, büyük bir mutluluktur elbet, ama dünyanın en basit şeyidir. Saldırılara alışmamış bir yüreği fethetmek, savunmasız, açık bir kente girmektir. Görgü, görev duygusu, aile çok güçlü bekçilerdir, ama sevdiği adamın ağzından doğanın ilk aşk öğütlerini, arı oldukları kadar da ateşli olan ilk aşk öğütlerini verdiği on altı yaşında bir kızın aldatamayacağı kadar uyanık bekçi yoktur.</p>
				<p class="normal">Genç kız iyiye ne kadar çok inanırsa, o kadar kolay bırakır kendini, sevgiliye bırakmasa bile aşka bırakır, öyle ya, sakınımsız olduğu için güçsüzdür de, ona kendini sevdirtmek de yirmi beş yaşına gelmiş her erkeğin istediği zaman erişebileceği bir utkudur. Bunun ne kadar doğru olduğunu görmek için, genç kızların çevresindeki denetimlere, setlere bakmak yeter. Bütün bu sevimli kuşları üzerine çiçekler atma çabasına bile girilmeyen kafeslerinde kapalı tutmak için okulların yeterince yüksek duvarları, annelerin yeterince sağlam kilitleri, dinin de yeterince sürekli görevleri yoktur. Kendilerinden gizlenen dünyayı nasıl arzularlar, çekici olduğuna nasıl inanırlar, demir çubuklar arasından gelip kendilerine gizler anlatan ilk sesi nasıl dinlerler, gizemli perdenin bir ucunu ilk kez kaldıran eli nasıl kutsarlar!</p>
				<p class="normal">Ama bir yüksek yosmanın aşkını gerçekten kazanmak başka türlü zor bir yengidir. Onlarda, beden ruhu yıpratmış, duyular yüreği yakıp kavurmuş, aşırı haz duyguları kabuklandırmıştır. Kendilerine söylenen sözcükleri çoktandır bilir, başvurulan yolları tanırlar, uyandırdıkları aşkı bile satmışlardır. Tutkun olduklarından değil, meslek gereği severler. Hesapları bir genç kızı koruyan anadan ya da okuldan daha iyi korur onları; bu nedenle bazı bazı bir dinleniş, bir özür ya da avuntu olarak giriştikleri tecim dışı aşkları adlandırmak için "kapris" sözcüğünü uydurmuşlardır; bin insanı haraca kesen, ama açlıktan ölen bir zavallıya faiz ve senet istemeden günün birinde yirmi frank borç vermekle tüm günahlarını ödediklerini sanan şu tefecilere benzerler.</p>
				<p class="normal">Sonra, Tanrı bir yüksek yosmaya aşk bahşedince, ilkin bir bağışlanış gibi görünen bu aşk hemen her zaman bir ceza olur onun için. Çilesiz arınma olmaz. Tüm geçmişi başına kakılabilecek bir suç olan bir yaratık birdenbire derin, içten, dayanılmaz bir aşka, hiç duyamayacağını sandığı bir aşka kapılınca, bir de bu aşkını söyleyince, sevilen adam ne kadar egemen olur ona! Ona "Para için yaptığınızdan fazla bir şey yapmıyorsunuz aşk için!" diyebilmenin acımasız hakkıyla ne kadar güçlü bulur kendini.</p>
				<p class="normal">O zaman zavallıcıklar hangi kanıtı vereceklerini bilemezler. Bir masal vardır hani: çocuğun biri bir tarlada işçileri rahatsız etmek için uzun zaman "İmdat!" diye bağırdıktan sonra, günün birinde bir ayıya yem olur da kaç kez aldattığı kişiler bu kez gerçek olan çığlıklarına kulak bile asmazlar. Gerçekten sevdikleri zaman, bu zavallı kızlar için de durum böyledir. O kadar yalan söylemişlerdir ki, kimse inanmak istemez sözlerine, pişmanlıklarının ortasında, aşkları zavallıcıkları kemirip durur.</p>
				<p class="normal">Kimilerinde rastlanan o büyük bağlılıklar, o çetin yalnızlığa çekilmeler bundan ileri gelir.</p>
				<p class="normal">Ama bu bağışlatıcı aşkı uyandıran adam bu aşkı geçmişi anımsamadan benimseyebilecek kadar yürekliyse, kendini bu aşka bırakırsa, kısacası sevildiği gibi severse, tüm yeryüzü coşkularını bir çırpıda tüketiverir, bu aşktan sonra başka türlü her aşka kapalı kalır yüreği.</p>
				<p class="normal">Evime döndüğüm sabah geçirmiyordum bu düşünceleri aklımdan. Karşılaşacaklarımın önsezisi olabilirlerdi ancak, Marguerite’i çok seviyordum, gene de böyle sonuçlar beklemiyordum; bugün böyle düşünüyorum. Her şey dönüşsüz biçimde bittikten sonra, olayların sonucu olarak çıkıyorlar ortaya.</p>
				<p class="normal">Ama bu ilişkinin ilk gününe dönelim. Eve döndüğümde, çılgın bir sevinç içindeydim. İmgelemimin Marguerite’le benim arama koyduğu engellerin yok olduklarını, onun benim olduğunu, düşüncesinde azıcık yer tuttuğumu, cebimde dairesinin anahtarının, elimde bu anahtarı kullanma hakkının bulunduğunu düşündükçe, yaşamımdan memnunluk, kendimden gurur duyuyordum, bana bütün bunları sağlayan Tanrı’yı seviyordum.</p>
				<p class="normal">Bir gün bir genç adam sokaktan geçmektedir, bir kadınla dirsek dirseğe gelir, ona bakar, geriye döner, geçer. Tanımaz bu kadını, kendisinin hiçbir payı bulunmayan hazları, kederleri, aşkları vardır kadının. Bu kadın için yoktur genç adam, konuşmaya kalksa, kadın belki de alay eder onunla; Marguerite’in benimle alay ettiği gibi. Haftalar, aylar, yıllar geçer, sonra birden, her biri farklı bir düzene göre yazgısını yaşadıktan sonra, rastlantının mantığı onları karşı karşıya getirir. Nasıl? Neden? Yaşamları tek bir yaşamdır artık; aralarında içlidışlılık başlar başlamaz, çok eskiden beri varmış gibi gelir onlara, eskiden kalan ne varsa, hepsi silinir iki sevgilinin belleğinden. Ne yalan söylemeli, çok tuhaf bir şey.</p>
				<p class="normal">Bana gelince, düne kadar nasıl yaşadığımı anımsamıyordum artık. O ilk gecede karşılıklı söylenen sözcükleri anımsadım mı tüm benliğim bir sevinç biçiminde yüceliyordu. Ya Marguerite aldatmakta çok becerikliydi, ya da daha ilk öpüşte kendini belli eden, bazı bazı da doğdukları gibi çabucak ölen şu beklenmedik, şu birdenbire doğan tutkulardan birini duyuyordu bana.</p>
				<p class="normal">Düşündükçe, Marguerite’in duymadığı bir aşkı duyuyormuş gibi davranması için hiçbir neden bulunmadığı sonucuna varıyordum, bir de kadınların iki tür sevme biçimleri olduğunu, bunların birbirlerinden çıkabileceğini düşünüyordum: yürekleriyle ya da duyularıyla severler. Çoğu zaman bir kadın yalnızca duyularının buyruğunu yerine getirmek için sevgili bulur, sonra, hiç ummamasına karşın, madde dışı aşkın gizine varır, yalnız yüreğiyle yaşar artık; çoğu zaman da bir genç kız, evlilikte iki arı sevginin birleşmesinden başka bir şey aramazken, bedensel aşkın, ruhun en temiz izlenimlerinin bu güçlü sonucunun gizine erişir.</p>
				<p class="normal">Bu düşünceler içinde uyudum. Marguerite’in bir mektubuyla uyandım; şu sözcükler vardı bu mektupta:</p>
				<p class="normal"><span class="indentmetinitalik">"İşte buyruğum: bu akşam Vaudeville’deyim. Üçüncü perdeden sonra gelin.</span></p>
				<p class="sagitalik">M.G."</p>
				<div class="clrb"/>
				<p class="normal">Bazı bazı kuşkuya düşüyordum, gene kuşku duyacak olursam, gerçek her zaman elimin altında bulunsun diye bir çekmeceye koydum bu pusulayı.</p>
				<p class="normal">Gündüz evine gelip kendisini görmemi söylemiyordu, ben de gitmeyi göze alamadım; ama akşam olmadan onunla karşılaşmak için öyle büyük bir istek duyuyordum ki, Champs-Elysées’ye gittim, dünkü gibi geçtiğini gördüm.</p>
				<p class="normal">Yedide, Vaudeville’deydim.</p>
				<p class="normal">Hiçbir zaman böylesine erken girmemiştim tiyatroya.</p>
				<p class="normal">Bütün localar birbiri ardından doldu. Yalnız biri boş duruyordu: alt katta sahne önü.</p>
				<p class="normal">Üçüncü perdenin başında, üzerinden hemen hiç gözlerimi ayırmadığım bu locanın kapısının açıldığını işittim, Marguerite göründü.</p>
				<p class="normal">Hemen öne geçti, orkestra yönüne baktı, beni gördü, bakışıyla teşekkür etti.</p>
				<p class="normal">Olağanüstü derecede güzeldi o akşam.</p>
				<p class="normal">Bu şıklığın nedeni ben miydim? Onu ne kadar güzel bulursam o kadar mutlu olacağıma inanacak kadar seviyor muydu beni? Bilmiyordum daha; ama niyeti buysa, başarıyordu, çünkü göründüğü zaman, başlar birbirlerine doğru eğildi, sahnedeki oyuncu bile şöyle bir görünmekle seyircileri birbirine katan kadına baktı.</p>
				<p class="normal">Bense bu kadının dairesinin anahtarını cebimde tutuyordum, üç dört saat sonra bu kadın gene benim olacaktı.</p>
				<p class="normal">Oyuncu kadınlar ve yosmalar için servetlerini batıranları ayıplarlar, ama beni, onlar için yirmi kat daha fazla çılgınlık etmemeleri şaşırtıyor. Sevgililerine verdikleri günlük küçük gururların, onlara beslenen duyguyu, başka bir sözcüğümüz bulunmadığına göre, aşkı yüreğe ne büyük bir güçle lehimlediğini bilmek için, benim gibi bu yaşamı yaşamış olmak gerekir.</p>
				<p class="normal">Sonra da Prudence yer aldı locada, kont de G...’ye benzettiğim bir adam da arkaya oturdu.</p>
				<p class="normal">Onu görünce, soğuk soğuk bir şey geçti yüreğimden.</p>
				<p class="normal">Marguerite bu adamın locasında bulunmasının üzerimde uyandırdığı etkiyi fark ediyordu kuşkusuz, çünkü yeniden gülümsedi bana, sonra da konta sırtını dönerek, oyunu dikkatle izler gibi göründü. Üçüncü perde bitince, geriye döndü, iki sözcük söyledi; kont locadan ayrıldı, Marguerite gelmemi işaret etti.</p>
				<p class="normal">"Merhaba," dedi ben girince, elini uzattı.</p>
				<p class="normal">"Oturun."</p>
				<p class="normal">"Ama birinin yerini alıyorum. Kont de G... dönmeyecek mi?"</p>
				<p class="normal">"Dönecek; bir an yalnız konuşabilelim diye şeker almaya yolladım onu. Madam Duvernoy gizimizi biliyor."</p>
				<p class="normal">"Evet, çocuklarım," dedi o da; "merak etmeyin, hiçbir şey söylemeyeceğim."</p>
				<p class="normal">"Neyiniz var bu akşam?" dedi Marguerite, kalktı, geldi, locanın karanlığında alnımdan öptü.</p>
				<p class="normal">"Biraz rahatsızım."</p>
				<p class="normal">İnce ve akıllı başına çok yaraşan o alaylı havasıyla:</p>
				<p class="normal">"Gidip yatmalısınız," dedi.</p>
				<p class="normal">"Nerede?"</p>
				<p class="normal">"Evinizde."</p>
				<p class="normal">"Orada uyuyamayacağımı iyi biliyorsunuz."</p>
				<p class="normal">"Öyleyse locamda bir adam gördünüz diye bana surat asmamalısınız."</p>
				<p class="normal">"Ondan değil."</p>
				<p class="normal">"Evet, evet, bilirim ben, ama haksızsınız; bundan söz etmeyelim artık. Oyundan sonra Prudence’a geleceksiniz, ben sizi çağırıncaya kadar kalacaksınız orada. Anlıyor musunuz?"</p>
				<p class="normal">"Evet."</p>
				<p class="normal">"Sözünüzü dinlememezlik edebilir miyim?"</p>
				<p class="normal">"Hep seviyor musunuz beni?" dedi.</p>
				<p class="normal">"Bu da sorulur mu?"</p>
				<p class="normal">"Beni düşündünüz mü?"</p>
				<p class="normal">"Bütün gün."</p>
				<p class="normal">"Size tutulmaktan korkuyorum gerçekten, biliyor musunuz? Prudence’a sorun, daha iyi."</p>
				<p class="normal">"Ah!" diye yanıtladı şişko kadın, "Çok can sıkıcı."</p>
				<p class="normal">"Şimdi yerinize döneceksiniz; kont neredeyse gelir, sizi burada bulmasında bir yarar yok."</p>
				<p class="normal">"Neden?"</p>
				<p class="normal">"Onu görmek sizin için tatsız bir şey de ondan."</p>
				<p class="normal">"Hayır; yalnız bu akşam Vaudeville’e gelmek istediğinizi söyleseydiniz, bu locayı size onun gibi ben de ayırtabilirdim."</p>
				<p class="normal">"Yazık ki, ben istemeden getirdi, benimle de gelmeyi önerdi. Çok iyi biliyorsunuz, reddedemezdim. Tüm yapabileceğim, beni görmeniz için, ben de sizi daha çabuk görmekten hoşlandığım için, nereye gittiğimi yazmaktı size; ama bana böyle teşekkür ettiğinize göre, verdiğiniz dersten yararlanıyorum."</p>
				<p class="normal">"Haksızım, bağışlayın."</p>
				<p class="normal">"Daha neler, güzel güzel yerinize dönün, her şeyden önce de şu kıskançlıktan vazgeçin artık."</p>
				<p class="normal">Gene öptü beni. Çıktım.</p>
				<p class="normal">Koridorda, geri dönen konta rastladım.</p>
				<p class="normal">Yerime döndüm.</p>
				<p class="normal">Ne olursa olsun, mösyö de G...’nin Marguerite’nin locasında bulunması dünyanın en basit şeyiydi. Bir zamanlar sevgilisi olmuştu, ona bir loca almıştı, tiyatroya onunla birlikte geliyordu, tüm bunlar çok doğaldı, hem sonra, Marguerite gibi bir kadının dostu olduğuma göre, alışkanlıklarını kabul etmem gerekiyordu.</p>
				<p class="normal">Gene de acımı azaltmadı bu düşünce, Prudence, kont ve Marguerite’in kapıda kendilerini bekleyen arabaya bindiklerini gördükten sonra, giderken, çok kederliydim.</p>
				<p class="normal">Gene de çeyrek saat sonra Prudence’ın evindeydim. Yeni dönmüştü daha.</p>
				</body>
</html>