<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Kamelyali Kadin</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_15">XIV</h1>
				<p class="normal">Eve dönünce, bir çocuk gibi ağlamaya başladım. Bir kez olsun aldatılmamış olan ve bunun ne demek olduğunu bilmeyen erkek yoktur.</p>
				<p class="normal">Her zaman sürecek gücü bulacağı sanılan ateşin yol açtığı kararların ağırlığı altında, bu aşkı hemen kesip atmak gerektiğini düşündüm, gidip yer ayırtmak, babamla kız kardeşimin, gerçekliğinden, beni aldatmayacağından kuşku duymadığım çifte aşkın yanına dönmek için günü sabırsızlıkla bekledim.</p>
				<p class="normal">Bununla birlikte, Marguerite’e neden gittiğimi belirtmeden de gitmek istemiyordum. Ancak hiç sevmez olmuş bir adam kendisine bildirmeden bırakır sevgilisini.</p>
				<p class="normal">Üst üste yirmi mektup hazırladım kafamda.</p>
				<p class="normal">Tüm yosmalar gibi bir yosma çıkmıştı karşıma, çok fazla şiirleştirmiştim onu, o da bana bir okulluya davranır gibi davranmış, beni aldatmak için, insanı küçültecek ölçüde basit bir kurnazlığa başvurmuştu, burası açıktı. O zaman onurum üstün geldi. Bu ayrılmanın bana neler çektirdiğini belli etmeden bırakmak gerekiyordu bu kadını, gözlerimde öfke ve acı gözyaşları, özene özene şunları yazdım ona:</p>
				<p class="normal1">"Sevgili Marguerite,</p>
				<p class="normal1">Dünkü rahatsızlığınız önemli bir şey değildi, umarım. Gece on birde, sağlığınızı sormaya geldim, dönmediğinizi söylediler. Mösyö de G... benden daha talihliymiş, öyle ya, benden biraz sonra geldi ve sabahın dördüne kadar hâlâ evinizdeydi.</p>
				<p class="normal1">Size geçirttiğim birkaç can sıkıcı saatten dolayı beni bağışlayın, size borçlu olduğum mutlu anları unutmayacağımdan da kuşkunuz olmasın.</p>
				<p class="normal1">Bugün de gelip nasıl olduğunuzu sormak isterdim, ama babamın yanına dönmek düşüncesindeyim.</p>
				<p class="normal1">Allahaısmarladık, sevgili Marguerite; ne sizi istediğim gibi sevecek kadar zengin, ne de sizin istediğiniz gibi sevecek kadar yoksulum. Unutalım öyleyse, siz, sizin için neredeyse hiçbir anlam taşımayan bir adı, ben de kendim için olanaksızlaşan bir mutluluğu.</p>
				<p class="normal1">Anahtarınızı geri yolluyorum, benim hiç işime yaramadı, ama sık sık dünkü gibi hastalanırsanız, sizin işinize yarayabilir."</p>
				<p class="normal">Görüyorsunuz, bu mektubu küstah bir alaya başvurmadan bitirebilecek gücü gösterememiştim, bu da hâlâ ne denli tutkun olduğumu ortaya koyuyordu.</p>
				<p class="normal">On kez baştan okudum bu mektubu, Marguerite’i üzeceğini düşününce biraz rahatladım. Duyar gibi göründüğü duygulara dayanarak daha yürekli olmaya çalıştım, saat sekiz olup da uşağım evime gelince, hemen götürmesi için mektubu eline verdim.</p>
				<p class="normal">"Bir yanıt beklenecek mi?" diye sordu Joseph (tüm uşaklar gibi benim uşağımın da adı Joseph’ti).</p>
				<p class="normal">"Yanıt beklenip beklenmediğini sorarlarsa, hiçbir şey bilmediğinizi söyler ve beklersiniz."</p>
				<p class="normal">Bana yanıt verir umuduna bel bağlıyordum.</p>
				<p class="normal">Ne zavallı, ne zayıf yaratıklarız!</p>
				<p class="normal">Uşağım dışarıda bulunduğu sürece, son derecesine varmış bir heyecan içinde çırpındım. Bazan Marguerite’in kendini bana nasıl verdiğini anımsayarak birçok kadının birkaç sevgilisi olmasını sağlayan usavurmayla, Mösyö de G...’nin beni aldatmadığını, asıl benim Mösyö de G...’yi aldattığımı yazabilecekken, ona ne hakla böyle nankör bir mektup yazdığımı soruyordum kendi kendime. Bazan da, bu kadının yeminlerini anımsayarak, mektubumun fazla yumuşak olduğunu, böylesine içten bir aşkı alaya alan bir kadını yere vurmak için yeterince sert sözler bulunmadığına inanmak istiyordum. Sonra, ona mektup yazmayıp da gündüz evine gitmekle, böylece ona döktüreceğim gözyaşlarının tadını çıkarmakla daha iyi edeceğimi düşünüyordum.</p>
				<p class="normal">En sonunda, yanıtı ne olacak diye düşünüyordum, öne süreceği nedene inanmaya şimdiden hazırdım.</p>
				<p class="normal">Joseph döndü:</p>
				<p class="normal">"Ne haber?" dedim.</p>
				<p class="normal">"Efendim, madam yatmıştı ve hâlâ uyuyordu, ama zilini çalar çalmaz, mektubu kendisine verecekler, yanıt yazarsa da getirecekler," dedi.</p>
				<p class="normal">Uyuyordu!</p>
				<p class="normal">Yirmi kez, mektubu geri aldırtmak için uşağımı gene yollamama ramak kaldı, ama hep:</p>
				<p class="normal">"Vermişlerdir bile belki de," diyordum kendi kendime, "pişman olduğumu sanır."</p>
				<p class="normal">Bana yanıt verebileceğini düşündüğüm saat yaklaştıkça, daha çok pişman oluyordum yazdığıma.</p>
				<p class="normal">Saat onu, on biri, on ikiyi vurdu.</p>
				<p class="normal">Öğleyin, hiçbir şey olmamış gibi randevuma gitmeme ramak kaldı. Kısacası, beni sıkan bu demir çemberden çıkmak için ne tasarlayacağımı bilemiyordum.</p>
				<p class="normal">Bunun üzerine, bekleyen insanların köksüz inancına kapılarak, biraz sokağa çıkarsam, dönüşümde bir mektup bulacağıma inandım. Sabırsızlıkla beklenen mektuplar insan evde yokken gelir her zaman.</p>
				<p class="normal">Yemeğe gitmek bahanesiyle çıktım.</p>
				<p class="normal">Her zaman yaptığım gibi, bulvarın köşesinde, Café Foy’da yemek yiyecek yerde, Palais-Royal’de yemeyi ve Antin Sokağı’ndan geçmeyi yeğledim. Ne zaman uzaktan bir kadın görsem, Nanine’in bana bir yanıt getirdiğini görür gibi oluyordum. Bir haberciye bile rastlamadan geçtim Antin Sokağı’ndan. Palais-Royal’e geldim, Véry’ye girdim. Garson bana istediğini yedirdi, daha doğrusu getirdi, çünkü yemedim.</p>
				<p class="normal">Elimde olmadan, gözlerim hep saate dikiliyordu.</p>
				<p class="normal">Eve döndüm, Marguerite’ten bir mektup bulacağıma kesinlikle inanıyordum.</p>
				<p class="normal">Kapıcıya hiçbir şey gelmemişti. Uşağımdan hâlâ umutluydum. O da ben gideli beri hiç kimseyi görmemişti.</p>
				<p class="normal">Marguerite bana yanıt verecek olsaydı, çoktan verirdi.</p>
				<p class="normal">O zaman, mektubumdaki sözcüklerden dolayı üzülmeye başladım; büsbütün susmak da vardı, o zaman o kaygılanır, ilk adımı kendisi atardı; randevuya gelmediğimi görünce, yokluğumun nedenini sorardı benden, benim de ancak o zaman yanıt vermem gerekirdi. Böylece, bir kusuru bulunmadığını açıklamaktan başka bir şey yapmazdı, benim istediğim de buydu, kendini suçsuz göstermesiydi. Şimdiden sezinliyordum, nasıl bir neden gösterirse göstersin, inanırdım hepsine, onu bir daha görmemektense, her şeyi yeğ tutardım.</p>
				<p class="normal">Kalkıp evime geleceğine inanmaya başladım sonunda, ama saatler geçti, gelmedi.</p>
				<p class="normal">Marguerite gerçekten de tüm kadınlar gibi değildi, öyle ya, benim yazdığım mektuba benzer bir mektup alıp da herhangi bir yanıt vermeyen kadınlar pek azdır.</p>
				<p class="normal">Saat beşte, Champs-Elysées’ye koştum.</p>
				<p class="normal">"Onunla karşılaşacak olursam, ilgisiz bir tavır takınırım," diye düşünüyordum, o da şimdiden kendisini düşünmez olduğuma inanır.</p>
				<p class="normal">Royale Sokağı’nın dönemecinde, arabasıyla geçtiğini gördüm; karşılaşma o kadar çabuk ve beklenmedikti ki, sarardım. Heyecanımı gördü mü bilmem; öylesine heyecanlanmıştım ki arabasından başka bir şey görmedim.</p>
				<p class="normal">Champs-Elysées’de gezintiyi sürdüremedim. Tiyatroların afişlerine baktım, çünkü onu görmek için hâlâ bir şans vardı elimde.</p>
				<p class="normal">Palais-Royal’de yeni başlayan bir gösteri vardı.<br class="chapter"/>Marguerite hiç kuşkusuz gelecekti.</p>
				<p class="normal">Saat yedide tiyatrodaydım.</p>
				<p class="normal">Tüm localar doldu, ama Marguerite görünmedi.</p>
				<p class="normal">Bunun üzerine, Palais-Royal’den ayrıldım, sık sık gittiği tüm tiyatrolara, Vaudeville’e, Variétés’ye, Opéra-Comique’e girdim.</p>
				<p class="normal">Hiçbir yerde yoktu.</p>
				<p class="normal">Ya mektubum tiyatroyu düşünmesine engel olacak kadar fazla üzmüştü onu, ya da benimle karşılaşmaktan korkuyor, karşılıklı konuşmaktan kaçınıyordu.</p>
				<p class="normal">İşte kuruntum bulvara sürüklüyordu beni, bu sırada Gaston’a rastladım, nereden geldiğimi sordu.</p>
				<p class="normal">"Palais-Royal’den."</p>
				<p class="normal">"Ben de Opéra’dan," dedi; "hatta seni de orada göreceğimi sanıyordum."</p>
				<p class="normal">"Neden?"</p>
				<p class="normal">"Marguerite oradaydı da ondan."</p>
				<p class="normal">"Ya! Orada mıydı?"</p>
				<p class="normal">"Yalnız mıydı?"</p>
				<p class="normal">"Hayır bir kadın dostu vardı yanında."</p>
				<p class="normal">"Hepsi bu kadar mı?"</p>
				<p class="normal">"Kont de G... bir ara locasına geldi; ama o dükle gitti. Her an gelmeni bekledim. Yanımda boş bir yer vardı, bütün akşam boş kaldı, burasını senin tuttuğundan hiç kuşkum yoktu."</p>
				<p class="normal">"Ama neden Marguerite’in gittiği yere gidecekmişim?"</p>
				<p class="normal">"Neden olacak, sevgilisiniz de ondan!"</p>
				<p class="normal">"Kim söyledi bunu sana?"</p>
				<p class="normal">"Dün Prudence’a rastladım da o söyledi. Sizi kutlarım, dostum; her isteyenin elde edemediği, güzel bir kadın. Elinden kaçırma, onur verecektir sana."</p>
				<p class="normal">Gaston’un bu basit düşüncesi alınganlık etmekle ne kadar gülünç olduğumu gösterdi bana.</p>
				<p class="normal">Onunla dün karşılaşsam da, benimle böyle konuşsaydı, hiç kuşkusuz yazmazdım sabahki mektubu.</p>
				<p class="normal">Neredeyse Prudence’a gidip, onu Marguerite’e yollayacak, konuşmak istediğimi söyleyecektim; ama öç almak isteyerek beni kabul edemeyeceğini bildirmesinden korkuyordum, Antin Sokağı’ndan geçtikten sonra eve döndüm.</p>
				<p class="normal">Gene bana bir mektup olup olmadığını sordum kapıcıya.</p>
				<p class="normal">Hiçbir şey yoktu.</p>
				<p class="normal">Yeni bir adım atıp atmayacağımı, mektubumda yazdıklarımdan dönüp dönmeyeceğimi anlamak istemiş olacak, diye düşündüm yatarken, ama yazmadığımı görünce, yarın yazacaktır.</p>
				<p class="normal">En çok o akşam pişman oldum yaptığıma. Evimde yalnızdım, uyuyamıyordum, kaygılar, kıskançlıklar kemiriyordu içimi, oysa her şeyi gerçek akışına bıraksaydım, Margue-rite’in yanında olacaktım, yalnız iki kez işittiğim ve şimdi yalnızlığım içinde kulaklarımı tutuşturan tatlı sözlerini dinleyecektim.</p>
				<p class="normal">Durumumun berbat yanı aklın beni haksız çıkarmasıydı; gerçekten de, her şey Marguerite’in beni sevdiğini söylüyordu. Bir kez, benimle köyde baş başa bir yaz geçirme tasarısı, sonra, servetim gereksinimlerine, hatta kaprislerine bile yetmeyeceğine göre, metresim olması için onu zorlayan hiçbir şey bulunmadığı kesinliği. Öyleyse, içinde yaşadığı paralı aşklardan sonra kendisini dinlendirebilecek, içten bir sevgi bulacağını ummuştu bende yalnız, bense daha ikinci günde bu umudu yıkıyor, iki gece kabul edilmiş aşkın karşılığını küstah bir alayla ödüyordum. Yaptığım şey gülünçlükten de ileriydi, kabalıktı. Parasını vermiş miydim ki ayıplıyordum yaşayışını? Sonra, daha ikinci günde, evinden çıkarken, akşam yemeğinin hesap pusulasını uzatıverirler diye korkan bir aşk asalağına benzemiyor muydum? Olacak şey mi? Otuz altı saattir tanıyordum Marguerite’i; sevgilisi olmamın üzerindense, yirmi dört saat geçmişti, bir de alınganlık ediyordum çekinmeden; paylaşmaya bile fazlasıyla sevinecek yerde, her şey benim olsun istiyor, onu geleceğinin gelirleri olan eski dostluklarını birdenbire kesip atmaya zorlamak istiyordum. Neyi kakabilirdim başına? Hiç. Kimi kadınların iğrenç içlidışlılığıyla, eve bir oynaş alacağını apaçık söyleyebilecekken, rahatsız olduğunu yazmıştı bana; ben de mektubuna inanacak yerde, Paris’te Antin Sokağı’ndan başka tüm sokaklarda dolaşacak, gecemi dostlarımla geçirip ertesi gün, belirttiği saatte yanına gidecek yerde, Othello’culuk oynamaya kalkıyor, onu gözetliyor, onu bir daha görmemekle cezalandırdığımı sanıyordum. Ama o bu ayrılmaya pek sevinmiş olmalıydı tersine; beni sırılsıklam aptal bulmuş olmalıydı, kızgınlıktan bile değildi susması, horgörüdendi.</p>
				<p class="normal">O zaman Marguerite’e cömertliğim konusunda hiçbir kuşku bırakmayan ve ona bir yosmaymış gibi davranarak kendisiyle ödeşmiş olmamı sağlayacak bir armağan vermem gerekirdi; ama en ufak bir alışveriş görünüşüyle bile onun aşkını olmasa da kendi aşkımı alçalttığıma inanabilirdim, sonra, bu aşk paylaşmaya yanaşmayacak kadar arı olduğuna göre, ne kadar güzel bir armağan olursa olsun, kendisine verilen mutluluğu, ne kadar kısa bir mutluluk olursa olsun, armağanla ödeyemezdi. İşte bunu yineleyip duruyordum gece kendi kendime, her an gidip Marguerite’e söylemeye de hazırdım.</p>
				<p class="normal">Sabah olmuştu, hâlâ uyuyamamıştım, ateşim vardı; Marguerite’ten başka bir şey düşünmem olanaksızdı.</p>
				<p class="normal">Anlıyorsunuz ya, kesin bir karar vermek, ya kadınla ya da kaygılarımla işi bitirmek gerekiyordu, ama bana kapısını açmaya yanaşırsa.</p>
				<p class="normal">Ama, bilirsiniz, kesin kararları geciktirip durur insan; böylece, evimde duramadığımdan, Marguerite’in karşısına çıkmayı da göze alamadığımdan, ona yaklaşmanın bir yolunu aradım, başarırsam rastlantıyı öne sürüp kurtarırdım onurumu.</p>
				<p class="normal">Saat dokuzdu; Prudence’a koştum, böyle sabah sabah gelişimin nedenini sordu.</p>
				<p class="normal">Açık açık söylemedim niçin geldiğimi. Babamın bulunduğu C... kentine giden posta arabasında bir yer tutmak için erken çıktığımı söyledim.</p>
				<p class="normal">"Bu güzel havada Paris’ten ayrılabiliyorsunuz, ne mutlu size," dedi.</p>
				<p class="normal">Benimle alay mı ediyor diye Prudence’a baktım.</p>
				<p class="normal">Ama yüzü ciddiydi.</p>
				<p class="normal">"Marguerite’e gidip allahaısmarladık diyecek misiniz?" dedi hep aynı ciddilikle.</p>
				<p class="normal">"Hayır."</p>
				<p class="normal">"İyi ediyorsunuz."</p>
				<p class="normal">"Öyle mi dersiniz?"</p>
				<p class="normal">"Elbette. Kendisiyle ilginizi kestiğinize göre, bir daha görmenin ne yararı var?"</p>
				<p class="normal">"İlgimizi kestiğimizi biliyorsunuz demek?"</p>
				<p class="normal">"Mektubunuzu gösterdi bana."</p>
				<p class="normal">"Peki, ne dedi size?"</p>
				<p class="normal">"Sevgili Prudence, adamınız görgülü bir çocuk değil: insan böyle mektupları düşünür, ama yazmaz," dedi.</p>
				<p class="normal">"Nasıl bir tavırla söyledi bunu?"</p>
				<p class="normal">"Gülerek söyledi, sonra da şunları ekledi: iki kez gece yemeği yedi evimde, bir teşekküre bile gelmiyor."</p>
				<p class="normal">Mektubumun ve kıskançlıklarımın uyandırdığı etki buydu işte. Aşk gururum insafsızca alçaltılmıştı.</p>
				<p class="normal">"Dün akşam ne yaptı?"</p>
				<p class="normal">"Opéra’ya gitti."</p>
				<p class="normal">"Biliyorum. Sonra?"</p>
				<p class="normal">"Evinde gece yemeği yedi."</p>
				<p class="normal">"Yalnız mı?"</p>
				<p class="normal">"Sanırım kont de G... ile."</p>
				<p class="normal">Demek benim ilgimi kesmem Marguerite’in alışkanlıklarında hiçbir değişiklik yapmamıştı. Bazı insanlar işte bu durumlar için:</p>
				<p class="normal">"Sizi sevmeyen kadını unutun," derler.</p>
				<p class="normal">Zorlama bir gülümsemeyle:</p>
				<p class="normal">"Neyse, Marguerite’in benim için üzülmediğine sevindim," dedim.</p>
				<p class="normal">"Yerden göğe kadar da haklı. Yapılması gerekeni yaptınız, siz ondan daha mantıklı davrandınız, çünkü seviyordu sizi bu kız, hep sizden söz ediyordu, bir çılgınlık yapabilirdi."</p>
				<p class="normal">"Beni seviyordu da neden yanıt vermedi?"</p>
				<p class="normal">"Sizi sevmekle iyi etmediğini anladı da ondan. Sonra kadınlar aşklarında aldatılmaya bazı bazı ses çıkarmazlar, ama onurlarının kırılmasına gelemezler, bir adam bir kadını sevgilisi olduktan iki gün sonra bıraktı mı gösterilen neden ne olursa olsun, kadının onurunu kırar. Marguerite’i iyi bilirim, size yanıt vermektense, ölmeyi yeğ tutar."</p>
				<p class="normal">"Ne yapmak gerek öyleyse?"</p>
				<p class="normal">"Hiçbir şey. Unutur sizi, siz de onu unutursunuz, birbirinizin başına kakacak hiçbir şeyiniz kalmaz."</p>
				<p class="normal">"Ama mektup yazıp özür dilersem?"</p>
				<p class="normal">"Sakının böyle bir şey yapmaktan, bağışlar sizi."</p>
				<p class="normal">Neredeyse Prudence’ın boynuna atılacaktım.</p>
				<p class="normal">Çeyrek saat sonra, evime dönmüştüm, Marguerite’e mektup yazıyordum.</p>
				<p class="normal1">"Dün yazdığı mektuptan pişmanlık duyan, kendisini bağışlamazsanız yarın yola çıkacak olan biri, pişmanlığını ne zaman ayaklarınızın dibine bırakabileceğini öğrenmek istiyor.</p>
				<p class="normal1">Ne zaman yalnız bulacağım sizi? Çünkü, bilirsiniz, günah çıkarmalarda tanık bulunmaz."</p>
				<p class="normal">Bu düzyazıyla yazılmış bir tür aşk şiirini katladım, Joseph’le yolladım, Marguerite’in eline vermiş, o da yanıtını daha sonra vereceğini söylemiş. Bunun üzerine, daha fazla işkenceye katlanmamaya, ertesi gün yola çıkmaya karar verdim.</p>
				<p class="normal">Bu kararın sonucu olarak, yatınca uyuyamayacağımı bildiğimden, sandıklarımı hazırlamaya başladım.</p>
				</body>
</html>