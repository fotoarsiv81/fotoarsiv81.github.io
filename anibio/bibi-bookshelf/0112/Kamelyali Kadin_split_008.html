<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Kamelyali Kadin</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_6">V</h1>
				<p class="normal">Oldukça uzun bir zaman geçti, Armand’ın hiç sözünü duymadım; buna karşılık, Marguerite sık sık söz konusu oldu.</p>
				<p class="normal">Hiç fark ettiniz mi, bilmem, size yabancı kalması gerekirmiş gibi görünen, hiç değilse sizi ilgilendirmezmiş gibi gelen bir kişinin adı bir kez önünüzde söylenmeyegörsün, tüm ayrıntılar gelip yavaş yavaş bu adın çevresinde toplanır, tüm dostlarınızın size şimdiye kadar hiç anlatmadıkları bir şeyden söz ettiklerini görürsünüz. O zaman bu kişinin neredeyse sizinle ilişkisi bulunduğunu anlar, hiç belli etmeden birçok kez yaşamınıza girdiğini fark edersiniz; size anlatılan olaylarla kendi yaşamınızın kimi olayları arasında gerçek bir uyarlık, gerçek bir yakınlık bulunduğunu görürsünüz. Marguerite’i gördüğüme, kendisiyle karşılaştığıma, yüzünü ve alışkanlıklarını bildiğime göre, onunla böyle bir durumum yoktu; bununla birlikte, şu açık artırmadan beri, adı kulağıma öyle çok çarpmış, önceki bölümde anlattığım olayda da bu ad öyle derin bir kederle birleşmişti ki, şaşkınlığım daha bir büyümüş, merakım da artmıştı.</p>
				<p class="normal">Böylece, kendilerine hiç Marguerite’ten söz etmediğim dostlarımla karşılaşıp da:</p>
				<p class="normal">"Marguerite Gautier adında birini tanıdınız mı?" diye sormadığım olmuyordu.</p>
				<p class="normal">"Kamelyalı Kadını mı?"</p>
				<p class="normal">"Tamam."</p>
				<p class="normal">"Fazlasıyla!"</p>
				<p class="normal">Bu "fazlasıyla!"lara da anlamları konusunda hiçbir kuşku bırakmayan gülümsemeler eşlik ediyordu çoğu zaman.</p>
				<p class="normal">"Peki, neyin nesiydi bu kadın?" diye sürdürüyordum.</p>
				<p class="normal">"İyi bir yosmaydı."</p>
				<p class="normal">"Hepsi bu kadar mı?"</p>
				<p class="normal">"Hay Allah! Evet, ötekilerden biraz daha kafalı, belki de biraz daha yüce gönüllüydü."</p>
				<p class="normal">"Ayrıca bir bildiğiniz yok mu hakkında?"</p>
				<p class="normal">"Baron de G...’yi batırmıştı."</p>
				<p class="normal">"Yalnız o mu?"</p>
				<p class="normal">"Yaşlı dük ...’n de metresiydi."</p>
				<p class="normal">"Gerçekten metresi miydi?"</p>
				<p class="normal">"Öyle diyorlar: ne olursa olsun, adam ona çok para yediriyordu."</p>
				<p class="normal">Hep aynı genel ayrıntılar.</p>
				<p class="normal">Oysa ben Marguerite’le Armand’ın ilişkisi hakkında bir şeyler öğrenmeyi çok isterdim.</p>
				<p class="normal">Günün birinde, sürekli olarak ünlü kadınlarla sıkı fıkı yaşayan kişilerden birine rastladım. Ona sordum:</p>
				<p class="normal">"Marguerite Gautier’yi tanıdınız mı?"</p>
				<p class="normal">Aynı yanıtı aldım: <span class="ideitalik">fazlasıyla</span>!</p>
				<p class="normal">"Nasıl bir kızdı?"</p>
				<p class="normal">"Güzel ve iyi bir kızdı. Ölümü büyük bir üzüntü yarattı."</p>
				<p class="normal">"Armand Duval adında bir sevgilisi var mıydı?"</p>
				<p class="normal">"İriyarı bir sarışın, değil mi?"</p>
				<p class="normal">"Evet."</p>
				<p class="normal">"Doğru."</p>
				<p class="normal">"Neyin nesiydi bu Armand?"</p>
				<p class="normal">"Elindeki ufacık serveti onunla yedi bu çocuk, öyle sanıyorum, sonra onu bırakmak zorunda kaldı. Marguerite’i çıldırasıya sevdiği söylenir."</p>
				<p class="normal">"Ya o?"</p>
				<p class="normal">"O da onu çok seviyordu, öyle diyorlar, ama böyle kadınlar nasıl severlerse, öyle. Verebileceklerinden fazlasını istememeli onlardan."</p>
				<p class="normal">"Ne oldu bu Armand?"</p>
				<p class="normal">"Bilmem. Pek az tanıdık onu. Beş altı ay Marguerite’le yaşadı, ama kent dışında; sonra Marguerite döndü, o gitti."</p>
				<p class="normal">"O zamandan sonra görmediniz mi kendisini?"</p>
				<p class="normal">"Hiçbir zaman."</p>
				<p class="normal">Ben de bir daha görmemiştim Armand’ı. Evime geldiği sırada, Marguerite’in daha yepyeni olan ölüm haberi karşısında, onun, eski aşkını, dolayısıyla da acısını olduğundan fazla gösterip göstermediğini sormaya başlıyordum kendi kendime; beni görmeye gelmek konusunda verdiği sözü de ölen kadınla birlikte şimdiden unutmuş olabileceğini düşünüyordum.</p>
				<p class="normal">Bu düşünce bir başkası için oldukça gerçeğe uygun gelebilirdi, ama Armand’ın umutsuzluğunda içten sesler vardı, üzüntünün bir uçtan bir başkasına geçerek hastalık durumuna geldiğini, kendisinden haber alamamanın da hasta, belki de ölmüş olmasından kaynaklandığını düşündüm.</p>
				<p class="normal">Elimde olmadan ilgileniyordum bu genç adamla. Belki bu ilgide bencillik de vardı; belki bu acının altında dokunaklı bir gönül öyküsü sezinlemiştim, belki Armand’ın sessizliğine ilişkin kaygımda bu öyküyü öğrenme isteğimin de büyük bir payı vardı.</p>
				<p class="normal">Mösyö Duval bana gelmediğine göre, ben ona gitmeye karar verdim. Bahane bulmak güç değildi; yazık ki adresini bilmiyordum, kendisini sorduğum kimseler arasında da hiç kimse söyleyememişti bana bu adresi.</p>
				<p class="normal">Antin Sokağı’na gittim. Marguerite’in kapıcısı Armand’ın nerede oturduğunu belki de bilirdi. Yeni bir kapıcıydı, o da bilmiyordu benim gibi. Bunun üzerine, Matmazel Gautier’nin gömüldüğü mezarlığı sordum. Montmartre Mezarlığı’ymış.</p>
				<p class="normal">Nisan ayı gelmişti, hava güzeldi, mezarlar kışın verdiği o acıklı ve sıkıntılı görünüş altında değildi artık herhalde; havalar da canlıların ölüleri anımsayıp onları görmeye gelebilecekleri kadar sıcaktı. "Armand’ın acısının hâlâ sürüp sürmediğini Marguerite’in mezarına şöyle bir bakmakla anlarım, ne olduğunu da belki öğrenirim," diye düşünerek mezarlığa gittim.</p>
				<p class="normal">Bekçinin kulübesine girdim, şubat ayının yirmi ikinci günü Montmartre Mezarlığı’na Marguerite Gautier adında bir kadının gömülüp gömülmediğini sordum.</p>
				<p class="normal">Adam bu son barınağa girenlerin yazılıp numaralandığı büyük bir defteri karıştırdı, gerçekten de 22 şubatta, öğle vakti, bu adı taşıyan bir kadının gömüldüğünü söyledi.</p>
				<p class="normal">Beni mezara götürmesini rica ettim; öyle ya, canlılar kenti gibi sokakları olan bu ölüler kentinde de bir yer kılavuzsuz bulunamazdı. Bekçi bir bahçıvanı çağırarak gerekli bilgileri verdi, bahçıvan, "Biliyorum... biliyorum..." diye sözünü kesti, sonra bana dönerek, "Bu mezarı tanımak hiç de güç değil," diye ekledi:</p>
				<p class="normal">"Neden?" dedim.</p>
				<p class="normal">"Ötekilerden çok farklı çiçekleri var da ondan."</p>
				<p class="normal">"Siz mi bakıyorsunuz oraya?"</p>
				<p class="normal">"Evet, mösyö, tüm insanlar da kendi ölülerine bu mezara bakmamı söyleyen genç adam kadar özen göstersinler isterdim doğrusu."</p>
				<p class="normal">Bir iki dolaşmadan sonra, bahçıvan durdu:</p>
				<p class="normal">"İşte geldik," dedi.</p>
				<p class="normal">Gerçekten de, üzerinde bir ad yazılı mermer olmasa, hiçbir zaman bir mezar olduğu akla gelmeyecek bir çiçeklik vardı önümde.</p>
				<p class="normal">Mermer dikine konulmuştu, bir demir kafes, satın alınmış alanı sınırlıyordu, bu alan ak kamelyalarla kaplıydı.</p>
				<p class="normal">"Buna ne dersiniz?" dedi bahçıvan.</p>
				<p class="normal">"Çok güzel!"</p>
				<p class="normal">"Hem de bir kamelya solar solmaz hemen yenilemem söylendi."</p>
				<p class="normal">"Peki, kim söyledi bunu?"</p>
				<p class="normal">"Bir genç adam; ilk gelişinde çok çok ağlamıştı; ölünün eski göz ağrılarından biri olacak, öyle ya, rahmetli yaman kadınmış anlaşılan. Çok güzelmiş, öyle diyorlar. Onu siz de tanımış mıydınız?"</p>
				<p class="normal">"Evet."</p>
				<p class="normal">Bahçıvan kurnazca gülümseyerek:</p>
				<p class="normal">"Öteki gibi," dedi.</p>
				<p class="normal">"Hayır, hiç konuşmuşluğum yoktur onunla."</p>
				<p class="normal">"Gene de buraya onu görmeye geliyorsunuz; çok iyisiniz doğrusu, çünkü zavallı kızı görmeye gelenler hiç de çok değil."</p>
				<p class="normal">"Hiç kimse gelmiyor mu?"</p>
				<p class="normal">"Hiç kimse, bir kez gelen o genç adamdan başka."</p>
				<p class="normal">"Yalnız bir kez mi?"</p>
				<p class="normal">"Evet, mösyö."</p>
				<p class="normal">"Ondan sonra bir daha gelmedi mi?"</p>
				<p class="normal">"Hayır, ama dönüşünde gelecek."</p>
				<p class="normal">"Yolculuğa mı çıktı ki?"</p>
				<p class="normal">"Evet."</p>
				<p class="normal">"Nerede olduğunu da biliyor musunuz?"</p>
				<p class="normal">"Matmazel Gautier’nin kız kardeşine gitti sanıyorum."</p>
				<p class="normal">"Ne yapıyor orada?"</p>
				<p class="normal">"Ölüyü mezardan çıkarıp başka bir yere gömdürtmek için izin isteyecek."</p>
				<p class="normal">"Neden burada bırakmıyor?"</p>
				<p class="normal">"Bilirsiniz, mösyö, ölüler konusunda bir sürü düşünceleri vardır insanların. Bizler her gün görüyoruz bunu. Burası yalnız beş yıllığına alındı, delikanlı ise sürekli bir ruhsat ve daha geniş bir alan istiyor; yeni bölgede daha iyi olur."</p>
				<p class="normal">"Yeni bölge dediğiniz de ne?"</p>
				<p class="normal">"Şimdi satılan yeni alanlar, sol yanda. Mezarlığa hep şimdiki gibi bakılsaydı, dünyada bir eşi daha bulunamazdı; ama tam istendiği gibi olması için yapılacak çok şey var daha. Hem sonra insanlar öyle tuhaf ki."</p>
				<p class="normal">"Ne demek istiyorsunuz?"</p>
				<p class="normal">"Demek istiyorum ki, burada bile gurur taslayan insanlar var. Şu Madam Gautier, sözüm yabana, biraz dem sürmüş. Şimdi, zavallı kızcağız öldü; ondan kalan da haklarında hiçbir şey söyleyemeyeceğimiz kadınlardan kalandan farksız, onları da suluyoruz her gün, eh işte, onun yanına gömülen kimselerin yakınları kızcağızın kim olduğunu öğrenince, buraya gömülmesine karşı çıkacaklarını, yoksullar için olduğu gibi bu tür kadınlar için de ayrı alanlar bulunması gerektiğini söylemeye kalkmasınlar mı? Böyle bir şey görülmüş mü? Bir güzel verdim ağızlarının payını; yılda dört kez bile ölülerine gelmeyen, çiçeklerini de kendileri getiren ensesi kalın herifler, getirdikleri çiçekleri de görüyorsunuz işte! Hiç dökmedikleri gözyaşlarından dem vururlar mezarlarına yazdıkları yazılarda, sonra komşuluk konusunda güçlük çıkarmaya kalkarlar. Sözlerime ister inanır, ister inanmazsınız, mösyö, bu hanımcağızı tanımıyordum, neler yaptı, bilmem; gene de seviyorum zavallı kızcağızı, özenle bakıyorum ona, kamelyaları da tam fiyatına veriyorum. Benim gözde ölüm o. Bizler ölüleri sevmek zorundayız, mösyö, işimiz başımızdan aşkın çünkü, başka bir şeyi sevmeye zamanımız yok neredeyse."</p>
				<p class="normal">Bu adama bakıyordum, onu dinlerken duyduğum heyecanı kimi okurlarım açıklamama hiç gerek kalmadan anlayacaklardır.</p>
				<p class="normal">O da bunun farkına vardı kuşkusuz, çünkü konuşmasını sürdürdü:</p>
				<p class="normal">"Bu kadın için servetlerini batıran insanlar olduğunu, kendisine tapan sevgilileri bulunduğunu söylüyorlar; doğrusu ya, yalnız birinin gelip ona çiçek satın aldığını düşünüyorum da çok tuhaf, çok acı buluyorum bunu. Çok acıklı bir durumda da değil üstelik, mezarı var, kendisini anımsayan bir tek kişi, ama ötekilerin yerine de yapıyor gerekeni. Ancak burada aynı türden ve aynı yaştan zavallı kızlar da var ki, fukara çukurlarına atıyorlar, zavallı bedenlerin toprağa düşüşünü işittim mi yüreğim parçalanıyor. Bir kez öldüler mi bir kişi bile ilgilenmiyor kendileriyle! Her zaman keyifli değil bizim meslek, hele azıcık da yüreğiniz kalmışsa. Ne yaparsınız? Elimde değil. Benim de yirmi yaşında, güzel, iri bir kızım var, ister bir hanım, isterse bir serseri olsun, buraya onun yaşında bir ölü kız getirdiler mi onu düşünüyorum, üzülmekten kendimi alamıyorum. Ama masallarımla canınızı sıkıyorum kuşkusuz, bunları dinlemek için gelmediniz buraya. Sizi Matmazel Gautier’nin mezarına getirmemi söylediler bana, işte geldiniz; başka bir yardımım olabilir mi size?"</p>
				<p class="normal">"Mösyö Armand Duval’in adresini biliyor musunuz?" diye sordum adama.</p>
				<p class="normal">"Evet, ... sokağında oturuyor, hiç değilse gördüğünüz tüm bu çiçeklerin parasını oradan aldım."</p>
				<p class="normal">"Teşekkür ederim, dostum."</p>
				<p class="normal">Bu çiçekli mezara son bir kez daha baktım, içine atılan güzel yaratığı toprağın ne duruma soktuğunu anlamak için derinliklerini görmek isterdim bu mezarın. Keder içinde uzaklaştım. Bahçıvan yanımda yürüyordu.</p>
				<p class="normal">"Mösyö Duval’i görmek mi istiyordunuz?" diye sordu.</p>
				<p class="normal">"Evet."</p>
				<p class="normal">"Daha dönmediğinden kuşkum yok da onun için sordum, dönseydi şimdiye kadar burada görürdüm."</p>
				<p class="normal">"Marguerite’i unutmadığından kuşkunuz yok demek?"</p>
				<p class="normal">"Bundan kuşku duymamak bir yana, mezarını değiştirme isteğinin onu bir kez daha görme isteğinden başka bir şey olmadığına da bahse girebilirim."</p>
				<p class="normal">"Nasıl olur?"</p>
				<p class="normal">"Mezarlığa gelince bana söylediği ilk söz onu gene görmek için ne yapmak gerektiği oldu. Bu da ancak mezarı değiştirmekle sağlanırdı, bu değişikliğin yapılabilmesi için yerine getirilmesi gereken tüm işlemleri anlattım ona, çünkü, bilirsiniz, ölüleri bir mezardan bir başka mezara aktarabilmek için, tanınmaları gerekir, polis komiserinin denetimi altında yapılacak bu işe de ancak ölünün ailesi izin verebilir. Mösyö Duval, Matmazel Gautier’nin kız kardeşine bu izni almak için gitti, herkesten önce de bize gelecek kuşkusuz."</p>
				<p class="normal">Mezarlığın kapısına gelmiştik; avcuna birkaç kuruş bırakarak yeniden teşekkür ettim bahçıvana, bana verdiği adrese gittim. Armand dönmemişti. Gelir gelmez beni görmesini ya da kendisini nerede bulabileceğimi bildirmesini rica eden bir kâğıt bıraktım evine.</p>
				<p class="normal">Ertesi gün, daha sabahleyin, Duval’den bir mektup aldım; döndüğünü bildiriyor, yorgunluktan bittiği için çıkmasına olanak bulunmadığını söyleyerek evine uğramamı rica ediyordu.</p>
				</body>
</html>