<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Kamelyali Kadin</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_18">XVII</h1>
				<p class="normal">Ertesi gün, Marguerite erkenden savdı beni, dükün sabah erkenden gelebileceğini söyledi, dük gider gitmez de her akşamki randevuyu bildirecek mektubu yazacağına söz verdi.</p>
				<p class="normal">Gerçekten de, o gün şu pusulayı aldım:</p>
				<p class="normal"><span class="ideitalik">"Dükle Bougival’e gidiyorum; bu akşam, saat sekizde Prudence’ta olun."</span></p>
				<p class="normal">Belirtilen saatte, Marguerite dönmüştü, gelip Madam Duvernoy’da beni buldu.</p>
				<p class="normal">"Tamam, her şey yoluna girdi," dedi.</p>
				<p class="normal">"Ev kiralandı mı?" diye sordu Prudence.</p>
				<p class="normal">"Evet; hemen razı oldu."</p>
				<p class="normal">Dükü tanımıyordum, ama onu böyle aldattığım için utanç duyuyordum.</p>
				<p class="normal">"Ama hepsi bu kadar değil!" dedi Marguerite.</p>
				<p class="normal">"Daha ne var?"</p>
				<p class="normal">"Armand’ın kalacağı yerle de ilgilendim."</p>
				<p class="normal">"Aynı evde mi?" diye sordu Prudence gülerek.</p>
				<p class="normal">"Hayır, Point-du-Jour’da, dükle orada yemek yedik. O, görünüme bakarken, ben de Madam Arnold’a... –Madam Arnold’du değil mi o kadının adı?– Ben de ona şöyle doğru dürüst bir dairesi olup olmadığını sordum. Varmış, salonu var, dış odası, yatak odası var. Bundan iyisi can sağlığı. Ayda altmış frank. Hem en titiz adamı bile memnun edecek biçimde döşenmiş. Daireyi tuttum. İyi etmiş miyim?"</p>
				<p class="normal">Marguerite’in boynuna atıldım.</p>
				<p class="normal">"Çok güzel olacak," diye sürdürdü sözlerini, "küçük kapının bir anahtarı sizin; parmaklığın anahtarını da düke vereceğimi söyledim, ama almayacak, gelirse gündüzleri gelir nasıl olsa. Söz aramızda, beni bir zaman Paris’ten uzaklaştıracak, ailesini de biraz susturacak olan bu kaprise pek sevindiğini sanıyorum. Bununla birlikte, Paris’i bunca sevmeme karşın, nasıl olup da bu kıra gömülmeye karar verebildiğimi sordu; ben de rahatsız olduğumu, dinlenmek için böyle yaptığımı söyledim. Pek de inanmış gibi görünmedi. Elinden bir şey gelmez ki zavallı ihtiyarın. Bu nedenle çok çok önlem alacağız, sevgili Armand; çünkü gözaltında bulundurtur beni orada, sonra bana bir ev kiralamasından bir şey çıkmaz, borçlarımı da ödemesi gerek, yazık ki sağa sola borcum da var biraz. Uygun geliyor mu size?"</p>
				<p class="normal">Bu yaşama biçiminin içimde zaman zaman uyandırdığı kuşkuları susturmaya çalışarak:</p>
				<p class="normal">"Evet," diye yanıtladım.</p>
				<p class="normal">"İyice gezip gördük evi, çok rahat edeceğiz orada. Dük her şeye dikkat ediyordu. Ya! Dostum," diye ekledi çılgın, öptü beni, "işiniz iş, bir milyoner yapıyor yatağınızı."</p>
				<p class="normal">"Peki ne zaman taşınıyorsunuz?" diye sordu Prudence.</p>
				<p class="normal">"Elden geldiğince çabuk."</p>
				<p class="normal">"Arabanızla atlarınızı da götürecek misiniz?"</p>
				<p class="normal">"Bütün evimi götüreceğim. Ben yokken daireme siz bakarsınız."</p>
				<p class="normal">Sekiz gün sonra, Marguerite kır evini elde etmişti, ben de Point-du-Jour’a yerleşmiştim.</p>
				<p class="normal">Anlatılması zor bir yaşam başladı bundan sonra.</p>
				<p class="normal">Bougival’de kalışının ilk günlerinde, Marguerite alışkanlıklarını tümüyle bırakamadı, ev her zaman şenlik içinde olduğu için de bütün kadın dostları kendisini görmeye geliyordu; bir ay boyunca, Marguerite’in sofrasında sekiz on kişinin bulunmadığı tek gün geçmedi. Prudence da tanıdığı tüm insanları alıp getiriyor, onları sanki bu ev kendisininmiş gibi ağırlıyordu.</p>
				<p class="normal">Bütün bunlar da kolaylıkla kestirebileceğiniz gibi, dükün parasıyla karşılanıyordu; bununla birlikte, arada sırada Prudence’ın, sözümona Marguerite adına, benden bir bin frank istediği oluyordu. Biliyorsunuz, biraz kumar kazancım vardı; böylece Prudence’ın aracılığıyla Marguerite’in benden istediği parayı hemen verdim, sonra, Marguerite’in elimdekinden daha fazlasına gereksinimi olur korkusuyla, Paris’e gelerek eskiden alıp da kuruşu kuruşuna ödediğim para kadar bir borç para daha aldım.</p>
				<p class="normal">Böylece, gelirimden başka, on bin frank bir parayla yeniden zengindim.</p>
				<p class="normal">Bununla birlikte, Marguerite’in dostlarını ağırlamaktan aldığı zevk, bu zevkin kendisini sürüklediği masraflar, her şeyden önce de zaman zaman benden para istemek zorunda kalması karşısında biraz duruldu. Marguerite dinlensin diye bu evi kiralamış olan dük artık görünmez olmuştu, şen ve kalabalık bir toplulukla karşılaşmaktan korkuyor, bu tür insanlara görünmek istemiyordu. Bu da, her şeyden önce, bir gün Marguerite’le baş başa akşam yemeği yemeye gelip de kendisinin akşam yemeğini yemek üzere sofraya oturduğu saatte hâlâ bitmemiş olan on beş kişilik bir öğle yemeğiyle karşılaşmış olmasından geliyordu. Hiçbir şeyden kuşkulanmadan yemek odasının kapısını açtığı zaman, genel bir kahkahayla karşılanmış, içeride bulunan yosmaların küstah neşesi karşısında birdenbire geri çekilmek zorunda kalmıştı.</p>
				<p class="normal">Marguerite sofradan kalkmış, gidip yandaki odada dükü bulmuş, ona bu serüveni elinden geldiğince unutturmaya çalışmıştı; ama onuru kırılmıştı ihtiyarın, bir kin kalmıştı içinde: zavallı kadına, oldukça acımasız bir dille, evinde kendisini saydırmayı bile bilmeyen bir kadının çılgınlıklarına para yetiştirmekten bıktığını söylemiş, çok kızgın ayrılmıştı.</p>
				<p class="normal">O günden beri, hiç sözü işitilmemişti. Marguerite’in sofra arkadaşlarına yol vermesi, alışkanlıklarını değiştirmesi boşunaydı, dükten hiç ses çıkmamıştı. Ben de bundan kazançlı çıkmıştım, sevgilim daha eksiksiz bir biçimde benimdi artık, düşüm en sonunda gerçekleşiyordu. Marguerite benden vazgeçemezdi artık. Bundan çıkacak sonuca hiç aldırmadan, ilişkimizi açıkça ortaya koyuyordum, ben de hiç evinden çıkmaz olmuştum. Uşaklar bana "mösyö" diyor, beni resmen efendileri gibi görüyorlardı.</p>
				<p class="normal">Bu yeni yaşam nedeniyle, Prudence epeyce öğüt vermişti Marguerite’e; ama Marguerite de ona beni sevdiğini, bensiz yaşayamayacağını, ne olursa olsun, beni hep yanında bulundurmak mutluluğundan vazgeçmeyeceğini, bundan hoşlanmayanların gelmemekte serbest olduklarını söylemişti.</p>
				<p class="normal">Bir gün, Prudence, Marguerite’e çok önemli bir şey bildireceğini söylemiş, birlikte bir odaya kapanmışlardı, ben de kapının ardından bu sözleri işitmiştim.</p>
				<p class="normal">Bir zaman sonra, Prudence gene geldi.</p>
				<p class="normal">Girdiği zaman bahçenin uç yanındaydım. Marguerite’in onu karşılamaya çıkışından, daha önce işittiğime benzer yeni bir konuşma yapılacağından kuşkulanıyordum, öbürü gibi bunu da dinlemek istedim.</p>
				<p class="normal">İki kadın bir odaya kapandılar, ben de dinlemeye başladım.</p>
				<p class="normal">"Ne oldu?" diye sordu Marguerite.</p>
				<p class="normal">"Ne olacak, dükü gördüm."</p>
				<p class="normal">"Ne dedi?"</p>
				<p class="normal">"İlk olayı seve seve bağışlayacağını, ama herkesin gözü önünde Mösyö Armand Duval ile yaşadığınızı öğrendiğini, bunu bağışlamadığını söyledi. Marguerite bu delikanlıyı bıraksın, eskiden olduğu gibi her istediğini veririm, yoksa, benden şunu bunu istemekten vazgeçmesi gerekir, dedi bana."</p>
				<p class="normal">"Sen ne dedin?"</p>
				<p class="normal">"Kararını size bildireceğimi söyledim, size doğru yolu göstermeye çalışacağıma da söz verdim. Elden kaçıracağınız ve Armand’ın da hiçbir zaman geri veremeyeceği durumu düşünün, yavrucuğum. Bütün ruhuyla seviyor sizi, ama bütün gereksinimlerinizi karşılayabilecek kadar serveti yok, iş işten geçtikten, dük sizin için en ufak bir şeyi bile yapmaya yanaşmayacak bir duruma geldikten sonra, nasıl olsa ayrılmak zorunda kalacak. Armand’la konuşayım ister misiniz?"</p>
				<p class="normal">Marguerite düşünür gibiydi, çünkü yanıt vermemişti.</p>
				<p class="normal">"Hayır," dedi, "Armand’ı bırakmayacağım, onunla yaşamak için gizlenmeyeceğim. Belki de bir çılgınlık, ama onu seviyorum, ne yapayım? Hem sonra, beni engelsiz sevmeye alıştı artık; günde bir saat bile olsa beni bırakmak zorunda kalmak çok üzer onu. Öte yandan, hüzün içinde yaşayacak, suratını gördükçe yaşlandığım bir yaşlı adamın buyruklarını yerine getirecek kadar uzun değil benim ömrüm. Parasını kendine saklasın; vazgeçtim gitti."</p>
				<p class="normal">"Ama ne yapacaksınız?"</p>
				<p class="normal">"Bilmiyorum."</p>
				<p class="normal">Prudence hiç kuşkusuz bir yanıt yetiştirecekti, ama birden içeriye girdim, koşup Marguerite’in ayaklarına kapandım, bu kadar çok sevilmenin sevinciyle boşanan gözyaşlarımla ıslattım ellerini.</p>
				<p class="normal">"Yaşamım senindir, Marguerite, bu adama gereksinimin yok artık, ben yanında değil miyim? Hiç seni bırakır mıyım, bana verdiğin mutluluğun karşılığını ödeyebilir miyim hiç? Zorlamayı bırakalım artık, Marguerite’çiğim, seviyoruz birbirimizi! Gerisinin ne önemi var?"</p>
				<p class="normal">Kollarını boynuma doladı.</p>
				<p class="normal">"Evet, seni seviyorum, Armand’cığım," diye mırıldandı, "hiç sanmazdım bu kadar sevebileceğimi. Mutlu olacağız, sakin sakin yaşayacağız, şimdi yüzümü kızartan bu yaşama temelli allahaısmarladık diyeceğim. Geçmişimi hiçbir zaman başıma kakmayacaksın, değil mi?"</p>
				<p class="normal">Gözyaşları sesimi perdeliyordu. Ancak Marguerite’i yüreğime bastırarak yanıt verebildim.</p>
				<p class="normal">Prudence’a döndü:</p>
				<p class="normal">"İşte," dedi heyecanlı bir sesle, "bu sahneyi düke anlatırsın, sonra da kendisine gereksinimimiz olmadığını söylersin."</p>
				<p class="normal">Bu günden sonra bir daha dükün sözü edilmedi. Margue-rite o tanıdığım kadın değildi artık. Kendisini içinde bulduğum yaşamı usuma getirebilecek her şeyden kaçınıyordu. Onun bana gösterdiği aşkı, özeni hiçbir kadın kocasına, hiçbir kız kardeş kardeşine göstermemiştir. Bu hastalıklı yaratılış tüm etkilere açıktı, tüm duygulara erişebilirdi. Alışkanlıklarıyla olduğu gibi, kadın dostlarıyla da, eski masrafları gibi eski diliyle de kesmişti ilgisini. Satın aldığım güzel kayıkta bir gezinti yapmak üzere evden çıktığımızı görenler, üzerine ak bir giysi, başına geniş bir hasır şapka giymiş, koluna da kendini suyun serinliğinden koruyacak basit bir ipek ceket almış olan bu kadının, dört ay önce lüks ve rezaletleriyle büyük gürültüler çıkaran Marguerite Gautier olduğuna inanmazlardı.</p>
				<p class="normal">Ne yazık! Uzun zaman mutlu olamayacağımızı anlamışçasına, mutlu olmakta acele ediyorduk.</p>
				<p class="normal">İki aydır Paris’e gitmemiştik bile. Prudence’tan, bir de hani şu sözünü ettiğim, Marguerite’in elimde bulunan dokunaklı öyküyü bırakacağı Julie Duprat’dan başka hiç kimse bizi görmeye gelmemişti.</p>
				<p class="normal">Sevgilimin dizleri dibinde koca günler geçirdim. Bahçeye bakan pencereleri açıyor, çiçeklere ve ağaçların gölgesine yazın sevinçle inişini seyrederek, ne benim, ne de Marguerite’in o zamana kadar anlayamadığımız bu gerçek yaşamı içimize çekiyorduk yan yana.</p>
				<p class="normal">En ufak şeyler karşısında çocuklar gibi şaşkınlığa kapılıyordu bu kadın. On yaşında bir kız gibi, bir kelebeğin ya da bir yusufçuk böceğinin ardından koştuğu günler oluyordu bahçede. Çiçeklere koca bir aileyi sevinç içinde yaşatmak için gereken paradan daha fazla para harcamış olan bu yüksek yosma bazı bazı çimenliğin üzerinde tam bir saat oturarak adını taşıdığı basit çiçeği inceliyordu.</p>
				<p class="normal"><span class="ideitalik">Manon Lescaut</span>’yu sık sık okudu bu sıralarda. Çok kez bu kitabın sayfalarına bir şeyler yazarken buldum onu; seven bir kadının Manon’un yaptığını yapmayacağını söylüyordu bana hep.</p>
				<p class="normal">İki üç kez dükten mektup geldi. Yazıyı tanıdı, okumadan bana verdi mektupları.</p>
				<p class="normal">Kimi kez bu mektuplardaki sözler gözlerimi yaşartıyordu.</p>
				<p class="normal">Kesesini Marguerite’e kapamakla onu kendine getireceğini sanmıştı; ama, bu yolun yararsızlığını anlayınca, kararında duramamıştı; mektup yazmış, bu dönüş için ileri sürülen koşullar ne olursa olsun, gene gelmesine izin istemişti.</p>
				<p class="normal">Yinelenen bu ısrarlı mektupları okumuş, ona acımasını öğütlememi düşündürtürken, yaşlı adamla görüşmesini öğütlemeden yırtmıştım bu mektupları; bu öğüde aldanır da dükün gene gelip gitmeye başlamasını sağlayıp evin yükünü gene onun üzerine yıkmak istediğimi sanır diye korkuyordum; aşkı yüzünden karşı karşıya gelebileceği tüm sonuçlarda yaşamının sorumluluğunu paylaşmaktan sakındığımı sanmasından da her şeyden çok çekiniyordum.</p>
				<p class="normal">Dük, yanıt almayınca, yazmayı bıraktı, Marguerite’le ben de geleceğe aldırmadan ortak yaşamımızı sürdürdük.</p>
				</body>
</html>