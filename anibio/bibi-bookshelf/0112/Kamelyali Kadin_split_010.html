<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Kamelyali Kadin</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_8">VII</h1>
				<p class="normal">Armand’ın yakalandığı türden hastalıkların iyi bir yanı vardır, ya hemen öldürür, ya çabucak alt edilir.</p>
				<p class="normal">Anlattığım olaylardan on beş gün sonra, Armand tam iyileşme yolundaydı, sıkı bir dostlukla bağlanmıştık birbirimize. Tüm hastalığı boyunca neredeyse hiç ayrılmamıştım odasından.</p>
				<p class="normal">Bahar çiçeklerini, yapraklarını, kuşlarını, şarkılarını bol bol yaymıştı, dostumun penceresi de bahçesine açılıyor, sağlık veren kokuları kendisine kadar geliyordu.</p>
				<p class="normal">Hekim kalkmasına izin vermişti, saat on ikiden ikiye kadar, güneşin en sıcak olduğu saatlerde açık duran pencerenin önüne oturup sık sık konuşuyorduk.</p>
				<p class="normal">Onunla Marguerite’i konuşmaktan sakınıyor, bu adın hastanın görünüşteki dinginliği altında uyuyan acı anıyı uyandırmasından korkuyordum; Armand’sa, tam tersine, ondan söz etmekten zevk alır gibiydi, ama eskisi gibi gözlerinde yaşlarla değil artık, tatlı bir gülümsemeyle. Bu gülümseme ruhsal durumu konusunda güven veriyordu bana.</p>
				<p class="normal">Mezarlığa son gidişinden, bu şiddetli bunalıma neden olan sahneden sonra, ruh acısının yerini hastalığın kaplar gibi olduğunu, Marguerite’in ölümünü de artık eski bir şey gibi gördüğünü fark etmiştim. Varılan kesinlik bir tür avuntu yaratmıştı, sık sık gözlerinin önüne gelen karanlık görüntüyü kovmak için, Armand Marguerite’le ilişkisinin mutlu anılarına dalıyor, yalnız bunları benimsemek ister gibi görünüyordu.</p>
				<p class="normal">Hummanın bastırması, hatta iyileşmesi fazlasıyla bitkinleştirmişti bedenini, şiddetli bir heyecana gelemezdi, Armand’ı çevreleyen evrensel bahar sevinci de düşüncelerini ister istemez güleç görüntülere yöneltiyordu.</p>
				<p class="normal">Tehlikeli durumunun ailesine bildirilmesine şiddetle karşı çıkmıştı hep, kurtulduğu zaman bile, babası hastalığından habersizdi.</p>
				<p class="normal">Bir akşam pencerenin önünde her zamankinden de fazla kalmıştık; hava çok güzeldi, güneş mavi ve altın rengiyle parlayan bir alacakaranlık içinde uykuya varmaktaydı. Paris’te bulunmamıza karşın, çevremizdeki yeşillik bizi dünyadan ayırır gibiydi, ancak arada sırada bir araba gürültüsü bulandırıyordu konuşmamızı.</p>
				<p class="normal">Armand benim söylediğimi değil de kendi düşüncelerini dinliyordu:</p>
				<p class="normal">"Hemen hemen yılın bu sıralarında, böyle bir günün akşamında tanımıştım Marguerite’i," dedi.</p>
				<p class="normal">Hiç yanıt vermedim.</p>
				<p class="normal">Bana döndü:</p>
				<p class="normal">"Ama size bu öyküyü anlatmalıyım," dedi; "bir kitap çıkarırsınız, kimse inanmaz, ama yazmak ilginç olur belki."</p>
				<p class="normal">"İleride anlatırsınız, dostum," dedim ona, "tümüyle iyileşmediniz daha."</p>
				<p class="normal">"Hava sıcak, piliç göğsünü de yedim," dedi gülümseyerek; "ateşim yok, yapacak bir şeyimiz de yok, her şeyi söyleyeceğim size."</p>
				<p class="normal">"Kesinlikle istediğinize göre, dinliyorum."</p>
				<p class="normal">"Çok basit bir öykü," diye ekledi o zaman, "olayların sırasını izleyerek anlatacağım. İleride bundan bir şey çıkaracak olursanız, değiştirip değiştirmemek sizin bileceğiniz bir şey."</p>
				<p class="normal">İşte bana anlattıkları; fazla fazla birkaç sözcüğünü değiştirdim bu acıklı öykünün.</p>
				<p class="normal">"Evet," dedi Armand, başını koltuğun arkalığına bıraktı, "evet, böyle bir akşamdı! Bir dostumla, Gaston R...’le kırda geçirmiştim günü. Akşam Paris’e dönmüştük, ne yapacağımızı bilmediğimizden, Variétés tiyatrosuna girmiştik."</p>
				<p class="normal">Bir perde arasında çıktık, koridordan uzun boylu bir kadın geçiyordu, dostum bu kadını selamladı.</p>
				<p class="normal">"Kim bu selamladığınız?" diye sordum.</p>
				<p class="normal">"Marguerite Gautier," dedi.</p>
				<p class="normal">Az sonra anlayacağınız bir heyecanla:</p>
				<p class="normal">"Çok değişmiş gibi geliyor bana, çünkü onu tanıyamadım," dedim.</p>
				<p class="normal">"Hastaydı; fazla yaşayamayacak zavallı kız."</p>
				<p class="normal">Daha dün söylenmiş gibi anımsıyorum bu sözleri.</p>
				<p class="normal">Şunu bilin ki, dostum, iki yıldan beri, bu kadını görmek garip bir etki uyandırıyordu bende.</p>
				<p class="normal">Neden olduğunu anlayamıyordum ya rengim atıyor, yüreğim hızla çarpıyordu. Ruhsal konularla uğraşan bir dostum vardır, o olsa, sıvıların karşılıklı eğilimi diye adlandırırdı bunu; bense, "Marguerite’e âşık olmak alnımın yazısıydı da ondan," diye düşünüyorum, önceden seziyordum bunu.</p>
				<p class="normal">Ne olursa olsun, gerçek bir etki uyandırıyordu bende, birkaç dostum da görmüştü bunu, bu etkinin kimden geldiğini anlayarak bol bol gülmüşlerdi de.</p>
				<p class="normal">İlk kez Bourse Alanı’nda, Susse’ün kapısında görmüştüm onu. Üstü açık bir araba duruyordu burada, aklar giymiş bir kadın inmişti içinden. Mağazaya girişinde bir hayranlık mırıltısıdır gitmişti. Bana gelince, girdiği andan çıktığı ana kadar, olduğum yere mıhlanıp kalmıştım. Camlar arasından, dükkânda satın almaya geldiği şeyi seçişini izledim. Ben de girebilirdim, ama göze alamıyordum. Bu kadının kim olduğunu bilmiyordum, mağazaya girişimin nedenini anlayıp da alınmasından korkuyordum. Ama onu bir daha görebileceğimi hiç ummuyordum.</p>
				<p class="normal">Çok güzel giyinmişti; çepeçevre volanlarla çevrili bir muslin giysi vardı üzerinde, omuzlarına köşeleri sırma ve ipek çiçek işlemeli bir Hint şalı atmış, başına bir İtalyan hasır şapkası giymiş, koluna da bir tek bilezik takmıştı, o sıralarda moda olmaya başlayan şu iri altın zincirlerden.</p>
				<p class="normal">Arabasına binip gitti.</p>
				<p class="normal">Mağazanın tezgâhtarlarından biri kapının eşiğinde kalıp güzel müşterinin arabasını gözleriyle izledi. Ona yaklaştım, bana bu kadının adını söylemesini rica ettim.</p>
				<p class="normal">"Matmazel Marguerite Gautier," diye yanıtladı.</p>
				<p class="normal">Adresini de sormayı göze alamadım, uzaklaştım.</p>
				<p class="normal">Bu görünün anısı –çünkü gerçek bir görüydü bu– daha önce de karşılaştığım birçok görüntü gibi hiç aklımdan çıkmadı, her yanda bu son derece güzel, ak kadını arıyordum.</p>
				<p class="normal">Bundan birkaç gün sonra, Opéra-Comique’te büyük bir gösteri vardı. Gittim. Galerinin sahne önünde bir locada ilk gördüğüm kişi Marguerite Gautier oldu.</p>
				<p class="normal">Yanımdaki genç adam da tanıdı onu, adını söyleyerek:</p>
				<p class="normal">"Şu güzel kadına bakın," dedi.</p>
				<p class="normal">Bu sırada, Marguerite dürbünüyle bizden yana bakıyordu; dostumu gördü, ona gülümsedi, gelip kendisini görmesini işaret etti.</p>
				<p class="normal">"Ona bir iyi akşamlar diyeceğim, az sonra gelirim," dedi.</p>
				<p class="normal">"Ne talihlisiniz!" demekten kendimi alamadım.</p>
				<p class="normal">"Niçin?"</p>
				<p class="normal">"Bu kadını görmeye gittiğiniz için."</p>
				<p class="normal">"Yoksa ona tutkun musunuz?"</p>
				<p class="normal">"Hayır, çünkü tutkun olmam için fazla bir şey yok ortada," dedim; "ama onu tanımayı çok isterdim."</p>
				<p class="normal">"Gelin benimle, sizi tanıştırırım."</p>
				<p class="normal">"İlkin kendisinden izin isteyin."</p>
				<p class="normal">"Hay Allah! O böyle şeylere gerek görmez; gelin hadi."</p>
				<p class="normal">Bu söylediği üzüyordu beni, Marguerite’in bende uyandırdığı duyguyu hak etmediğini anlarım diye titriyordum.</p>
				<p class="normal">Alphonse Karr’ın <span class="ideitalik">Am Rauchen</span> adlı kitabında, bir adam çok şık bir kadının ardına düşer bir akşam, ilk görüşte vurulmuştur ona, öylesine güzeldir. Bu kadının elini öpebilmek için, her şeyi göze alabilecek gücü, her şeyi fethedebilecek istemi, her şeyi yapabilecek gözüpekliği duyar içinde. Giysisinin eteği yere sürtünüp de kirlenmesin diye açtığı yosma bacaklarına bakmayı bile güç göze alabilmektedir. O bu kadını elde edebilmek için neler yapabileceğini düşlerken, kadın onu bir sokağın köşesinde durdurur, evine gelmek isteyip istemediğini sorar.</p>
				<p class="normal">Adam başını çevirir, sokağın öbür yanına geçer, hüzün içinde evine döner.</p>
				<p class="normal">Bu öykü geliyordu aklıma, ben de bu kadın için acı çekmek isterdim, beni fazla çabuk kabul etmesinden, uzun bir bekleyiş ya da büyük bir özveriyle ödemek istediğim aşkı fazla çabuk vermesinden korkuyordum. Biz erkekler böyleyizdir; düşlerin duygulara bu şiiri bırakması, bedenin isteklerinin de ruhun düşlerine bu ayrıcalığı vermesi çok güzel bir şeydir.</p>
				<p class="normal">Kısacası, "Bu akşam bu kadın sizin olacak, yarın da öldürüleceksiniz," deseler, kabul ederdim. "On <span class="ideitalik">louis</span> verin, bu kadının sevgilisi olacaksınız," deseler, istemezdim, sonra da gece uyanıp şöyle bir gördüğü şatonun silindiğini gören bir çocuk gibi ağlardım.</p>
				<p class="normal">Bununla birlikte, onu tanımak istiyordum; bu da ona nasıl erişebileceğimi öğrenmek için bir yol, hatta biricik yoldu.</p>
				<p class="normal">Dostuma, tanıştırılmak için izin almakta kararlı olduğumu söyledim, bu andan sonra beni göreceğini, benim de onun bakışları altında ne yapacağımı şaşıracağımı düşünerek koridorlarda gezinmeye başladım.</p>
				<p class="normal">Söyleyeceğim sözleri önceden derleyip toparlamaya çalışıyordum.</p>
				<p class="normal">Ne yüce aşk çocukluğu!</p>
				<p class="normal">Bir an sonra, dostum gene aşağıya geldi.</p>
				<p class="normal">"Bizi bekliyor," dedi.</p>
				<p class="normal">"Yalnız mı?" diye sordum.</p>
				<p class="normal">"Başka bir kadınla."</p>
				<p class="normal">"Erkek yok mu yanlarında?"</p>
				<p class="normal">"Hayır."</p>
				<p class="normal">"Gidelim hadi."</p>
				<p class="normal">Dostum tiyatronun kapısına doğru yöneldi.</p>
				<p class="normal">"Oradan gidilmez," dedim.</p>
				<p class="normal">"Şeker alacağız. Şeker istedi benden."</p>
				<p class="normal">Opéra pasajında bir şekerciye girdik.</p>
				<p class="normal">Tüm dükkânı satın almak isterdim, hatta pakete neler koydurabiliriz diye bakıyordum, bu sırada dostum:</p>
				<p class="normal">"Bir livr<sup class="calibre2"><a href="Kamelyali%20Kadin_split_031.html#footnote-100-1" id="footnote-100-1-backlink" name="footnote-100-1-backlink">[1]</a></sup> üzüm şekeri," dedi.</p>
				<p class="normal">"Bunları sevdiğini biliyor musunuz?"</p>
				<p class="normal">"Hiçbir zaman başka şeker yemez, herkes bilir."</p>
				<p class="normal">"Ha!" diye sürdürdü çıktığımız zaman, "sizi nasıl bir kadınla tanıştıracağım, biliyor musunuz? Bir düşes olduğunu kurmayın kafanızda, yosmanın biridir, dostum, hem de yosmaların en yosmasıdır; ezilip büzülmeyin hiç, aklınıza ne eserse söyleyin."</p>
				<p class="normal">"Peki, peki," diye kekeledim, ardından gittim, tutkumdan kurtulacağımı düşünüyordum.</p>
				<p class="normal">Locaya girdiğim zaman, Marguerite kahkahalarla gülüyordu.</p>
				<p class="normal">Dostum beni tanıttı. Marguerite başını hafiften eğerek selamladı beni, sonra da:</p>
				<p class="normal">"Ya şekerlerim?" dedi.</p>
				<p class="normal">"İşte."</p>
				<p class="normal">Şekerleri alırken bana baktı. Gözlerimi yere diktim, kızardım.</p>
				<p class="normal">Yanındaki kadının kulağına doğru eğildi, alçak sesle bir iki sözcük söyledi, ikisi de kahkahayı koyverdi.</p>
				<p class="normal">Bu kahkahaların nedeni bendim elbette; sıkılganlığım büsbütün arttı bu yüzden. O sırada çok sevecen, çok duygulu bir küçük burjuva sevgilim vardı, duygusu, içli mektupları beni güldürürdü. Ona neler çektirdiğimi kendi duyduğum acıdan anladım ve beş dakika boyunca, hiçbir kadının sevilmediği kadar çok sevdim onu.</p>
				<p class="normal">Marguerite benimle hiç ilgilenmeden üzüm şekerlerini yiyordu.</p>
				<p class="normal">Dostum beni bu gülünç durumda bırakmak istemedi.</p>
				<p class="normal">"Marguerite," dedi, "Mösyö Duval’in size hiçbir şey söylememesine şaşırmayın, onu öylesine altüst ediyorsunuz ki, söyleyecek söz bulamıyor."</p>
				<p class="normal">"Bana kalırsa, yalnız gelmek canınızı sıkıyordu da onun için geldi mösyö sizinle."</p>
				<p class="normal">"Böyle olsaydı, Ernest’ten beni sizinle tanıştırması için izin istemesini rica etmezdim," dedim.</p>
				<p class="normal">"Bu da belki kaçınılmaz dakikayı geciktirmek için bir yoldu yalnızca."</p>
				<p class="normal">İnsan Marguerite türünden kızlarla azıcık düşüp kalktı mı böyle şakalar yapmaktan, ilk kez gördükleri insanlara takılmaktan nasıl zevk aldıklarını bilir. Böylece her gün gördükleri kişilerin kendilerini sık sık uğrattığı alçalışlardan sonra bir öç alırlar herhalde.</p>
				<p class="normal">Bu yüzden onlara yanıt vermek için çevrelerine biraz alışmış olmak gerekir. Bu alışkanlık da bende yoktu; sonra Marguerite hakkındaki düşüncelerim de bu şakayı gözümde büyütmeme neden oldu. Bu kadının hiçbir şeyine ilgisiz kalamıyordum. Bu nedenle kalktım, sesimde tümüyle gizleyemediğim bir çatlaklıkla:</p>
				<p class="normal">"Hakkımdaki düşünceniz buysa, özür dilemekten, bir daha yinelenmeyeceğini belirterek, ‘Allahaısmarladık,’ demekten başka bir şey kalmıyor madam," dedim.</p>
				<p class="normal">Selam verip çıktım.</p>
				<p class="normal">Kapıyı kapatır kapatmaz, üçüncü bir kahkaha daha işittim. Bu sırada, yanımda kolumdan tutacak biri bulunmasını çok isterdim.</p>
				<p class="normal">Yerime döndüm.</p>
				<p class="normal">Perdenin açılmak üzere olduğu işaret edildi.</p>
				<p class="normal">Ernest yanıma döndü.</p>
				<p class="normal">"Amma da tuhaf davrandınız," dedi otururken; "sizi deli sandılar."</p>
				<p class="normal">"Ben gidince Marguerite ne söyledi?"</p>
				<p class="normal">"Güldü, sizin kadar tuhafını ömründe görmediğini söyledi. Ama kendinizi yenik saymamalısınız; ancak, bu yosmalara kendilerini ciddiye alma onurunu vermeyin. İnceliğin, nezaketin ne olduğunu bilmezler; üzerlerine hoş kokular sürülen köpekler gibidirler, pis bulurlar güzel kokuları, gidip dereye yuvarlanırlar."</p>
				<p class="normal">"Ne çıkar?" dedim, ilgisiz bir tavır takınmaya çalıştım; "Bir daha görmeyeceğim bu kadını, tanımamdan önce hoşuma gidiyordu, tanıdıktan sonra çok değişti."</p>
				<p class="normal">"Hadi canım! Bir gün sizi locasında göreceğimden, onun için varınızı yoğunuzu batırdığınızı işiteceğimden umudumu kesmiyorum. Öte yandan, iyi de edersiniz, kabadır, ama çok güzel bir metres olur hani."</p>
				<p class="normal">Bereket versin, perde açıldı da dostum sustu. Ne oynadıklarını söylememe olanak yok. Tüm anımsadığım, zaman zaman gözlerimi öyle birdenbire ayrıldığım locaya diktiğimdi, yeni yeni konukların yüzleri her an birbirini kovalıyordu.</p>
				<p class="normal">Bu arada, Marguerite’i düşünmeyi bırakmaktan çok uzaktım. Başka bir duygu sarıyordu benliğimi. Onun aşağılayan sözünü ve kendi gülünçlüğümü unutturmam gerekirmiş gibime geliyordu; neyim var neyim yoksa hepsini harcamam da gerekse, bu kadını elde edeceğimi, öylesine çabuk bıraktığım yeri zorla alacağımı düşünüyordum.</p>
				<p class="normal">Daha gösteri bitmeden, Marguerite’le arkadaşı locadan ayrıldılar.</p>
				<p class="normal">Elimde olmadan, yerimden kalktım.</p>
				<p class="normal">"Gidiyor musunuz?" dedi Ernest.</p>
				<p class="normal">"Evet."</p>
				<p class="normal">"Neden?"</p>
				<p class="normal">Bu sırada, locanın boş olduğunu fark etti.</p>
				<p class="normal">"Gidin, gidin," dedi, "iyi şanslar, daha doğrusu en iyi şanslar."</p>
				<p class="normal">Çıktım.</p>
				<p class="normal">Merdivende etek hışırtıları ve konuşmalar işittim. Kenara çekildim, hiç görünmeden, iki kadınla yanlarındaki iki genç adamın geçtiklerini gördüm.</p>
				<p class="normal">Tiyatronun sütunlu girişinde, yanlarına ufak bir uşak geldi.</p>
				<p class="normal">"Arabacıya git söyle, Café Anglais’nin kapısında beklesin bizi," dedi Marguerite, "oraya yürüyerek gideceğiz."</p>
				<p class="normal">Birkaç dakika sonra, bulvarda dolaşırken, lokantanın büyük odalarından birinin penceresinden, Marguerite’in balkona yaslanıp demetindeki kamelyaların yapraklarını bir bir kopardığını gördüm.</p>
				<p class="normal">İki adamdan biri omzuna eğilmiş, ona alçak sesle bir şeyler söylüyordu.</p>
				<p class="normal">Gidip Maison-d’Or’a, ilk katın salonlarından birine oturdum, sözü geçen pencereden gözlerimi hiç ayırmadım.</p>
				<p class="normal">Gece yarısından sonra, saat birde, Marguerite üç dostuyla birlikte arabasına biniyordu.</p>
				<p class="normal">Bir arabaya atlayıp arkalarından gittim.</p>
				<p class="normal">Araba Antin Sokağı 9 numarada durdu.</p>
				<p class="normal">Marguerite indi, evine yalnız girdi.</p>
				<p class="normal">Hiç kuşkusuz bir rastlantıydı bu, ama bu rastlantı beni sevince gömdü.</p>
				<p class="normal">Bu günden sonra, tiyatrolarda, Champs-Elysées’de Marguerite’e sık sık rastladım. O hep aynı neşe, ben hep aynı heyecan içinde.</p>
				<p class="normal">Bu arada on beş gün boyunca onu hiçbir yerde göremedim. Gaston’la buluştuk, onu sordum.</p>
				<p class="normal">"Zavallı kız çok hasta," diye yanıtladı.</p>
				<p class="normal">"Nesi var?"</p>
				<p class="normal">"Nesi olacak, verem, hiç de iyileştirici türden olmayan bir yaşam sürdüğü için, yatağında ölümle pençeleşiyor."</p>
				<p class="normal">İnsan gönlü çok tuhaftır; neredeyse sevindirdi beni bu hastalık.</p>
				<p class="normal">Her gün gidip hastadan haber aldım, ama ne adımı yazdırdım, ne kart bıraktım. İyileşmeye yüz tuttuğunu, sonra da Bagnères’e gittiğini böyle öğrendim.</p>
				<p class="normal">Sonra, zaman geçti, anı değilse de etki yavaş yavaş aklımdan silinir gibi oldu. Yolculuğa çıktım; dostluklar, alışkanlıklar, çalışmalar aldı bu düşüncenin yerini; bu ilk serüveni düşündüğüm zaman, insanın çok gençken kapıldığı, az bir zaman sonra da güldüğü şu tutkulardan birinden başka bir şey görmek istemiyordum bu işte.</p>
				<p class="normal">Öte yandan, bu anıyı yenmek çok da koltuk kabartıcı bir şey olamazdı, çünkü gidişinden beri gözden yitirmiştim Marguerite’i, hem de, söylediğim gibi, Variétés’nin koridorunda onu tanıyamamıştım.</p>
				<p class="normal">Peçeliydi, orası öyle; ama ne kadar peçeli olursa olsun, iki yıl önce olsa, onu tanımak için görmem bile gerekmezdi: seziverirdim.</p>
				<p class="normal">Ama o olduğunu öğrenince yüreğimin çarpmasını önleyememişti bu durum; onu görmeden geçirdiğim iki yıl ile bu uzaklığın getirir gibi olduğu sonuçlar da yalnız giysisinin dokunuşuyla aynı duman içinde silinip gitmişti.</p>
				</body>
</html>