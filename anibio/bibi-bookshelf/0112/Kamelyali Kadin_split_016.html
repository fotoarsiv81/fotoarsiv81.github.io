<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Kamelyali Kadin</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_14">XIII</h1>
				<p class="normal">"Nerdeyse bizim kadar çabuk gelmişsiniz," dedi Prudence.</p>
				<p class="normal">"Evet," diye yanıtladım düşünmeden. "Marguerite nerede?"</p>
				<p class="normal">"Evinde."</p>
				<p class="normal">"Yapayalnız mı?"</p>
				<p class="normal">"Mösyö de G... ile."</p>
				<p class="normal">Salonda geniş adımlarla gezindim.</p>
				<p class="normal">"Ne o, neyiniz var?"</p>
				<p class="normal">"Burada, Mösyö de G...’nin Marguerite’in evinden çıkmasını beklemek tuhafıma gidiyor desem ne dersiniz?"</p>
				<p class="normal">"Sizde mantıktan iz bile yok. Anlayın işte, Marguerite kontu kapı dışarı edemez. Mösyö de G... uzun zaman onunla birlikte yaşadı, her zaman çok para verdi ona; hâlâ da verir. Marguerite yılda yüz bin frank harcar; çok borcu var. Dük istediğini yolluyor kendisine, ama gereken her şeyi ondan istemeyi göze alamıyor. Kendisine en azından yılda on bin frank kadar para veren kontla bozuşmaması gerekir. Marguerite seviyor sizi; sevgili dostum, ama her ikinizin de yararı için, ilişkiniz ciddi olmamalı. Yedi-sekiz bin franklık gelirinizle bu kızın lüksünü sağlayamazsınız; arabasının bakımına bile yetmez. Marguerite’i olduğu gibi, zeki ve güzel bir kızcağız olarak kabul edin; bir iki ay sevgilisi olun; çiçekler, şekerler, localar alın ona; ama daha fazlasını geçirmeyin aklınızdan, böyle gülünç kıskançlık tartışmaları da çıkarmayın. Kiminle karşı karşıya olduğunuzu iyi biliyorsunuz; <br class="chapter"/>Marguerite bir erdem örneği değil. Hoşuna gidiyorsunuz, onu seviyorsunuz, gerisine aldırmayın. Kuşkulu davranışınız çok güzel doğrusu! Paris’in en hoş kadınını bulmuşsunuz! Sizi eşsiz dairesine alıyor, tepeden tırnağa elmaslarla donanmış bir kadın, ama, isterseniz, sizin olması için bir kuruş bile harcamanız gerekmeyecek, gene de memnun değilsiniz. Hay Allah! Gereğinden fazlasını istiyorsunuz."</p>
				<p class="normal">"Haklısınız, ama elimde değil, bu adamın onun sevgilisi olduğunu düşünmek korkunç dokunuyor bana."</p>
				<p class="normal">"Bir kez, hâlâ sevgilisi mi bakalım?" dedi Prudence. "Muhtaç olduğu bir adam, o kadar. İki gündür, ona kapısını kapadı; bu sabah geldi adam, kızcağız da locasını kabul edip yanına gelmesine ses çıkarmamaktan başka çıkar yol bulamadı. Evine getirdi onu, birkaç dakikalığına yukarı çıktı, siz burada beklediğinize göre, kalmayacak. Bütün bunlar çok doğal şeyler bana kalırsa. Öte yandan, dükü pekâlâ kabul ediyorsunuz."</p>
				<p class="normal">"Evet, ama o yaşlı, Marguerite’in onun metresi olmadığından da kuşkum yok. Sonra insan çoğu zaman bir ilişkiyi kabul edebilir de bir ikincisini kabul edemez. Bu kolaylık biraz fazla hesaba benzer, aşkla bile olsa, buna razı olan insanı, bu razı oluşu bir meslek, bu mesleği de bir çıkar aracına dönüştürenlere yaklaştırır."</p>
				<p class="normal">"Dostum, çok geri kalmışsınız siz, nelerini görmedim ben, hem de en soylularının, en kibarlarının, en zenginlerinin bu size öğütlediğimi yaptıklarını, üstelik, hiç çaba harcamadan, utanç, pişmanlık duymadan yaptıklarını çok görmüşümdür! Her gün olan bir şey bu. Aynı zamanda üç dört sevgilileri birden olmasaydı, Paris’in yosmaları bu yaşamı nasıl sürdürebilirlerdi? Ne kadar büyük olursa olsun, Marguerite gibi bir kızın masraflarını karşılayabilecek servet yoktur. Beş yüz bin frank gelir sağlayan bir servet Fransa’da çok büyük bir servettir; ama beş yüz bin franklık bir gelir bunun altından kalkamaz, dostum, bakın neden: böyle bir geliri olan bir adamın kurulu bir evi, atları, uşakları, arabaları, av takımları, dostları vardır; evlidir çoğu zaman, çocukları vardır, eğlenir, kumar oynar, yolculuk eder, daha ne bileyim! Bu alışkanlıklara öyle bir bağlanmıştır ki, bırakmaya kalksa, servetini batırdığı söylenir, dile düşer. Her şey çıktıktan sonra, yılda beş yüz bin frangıyla, kırk-elli bin franktan fazlasını veremez bir yılda bir kadına, bu bile fazladır. İşte böyle, başka aşklar tamamlar kadının yıllık masrafını. İşin içindeki Marguerite olunca, kolay gene; Tanrı’nın bir mucizesiyle on milyonluk bir zengin yaşlıya düştü, karısı ve kızı ölmüş adamın, yeğenleri var yalnız, ama onlar da zengin, karşılığında hiçbir şey istemeden her istediğini veriyor ona, ama Marguerite yılda yetmiş bin franktan fazlasını isteyemiyor, kuşkum yok ki, daha fazla isteseydi, çok zengin olmasına, onu da çok sevmesine karşın, isteğini geri çevirirdi.</p>
				<p class="normal">Paris’te yirmi otuz bin frank geliri olan, yani bulundukları çevrede yaşamalarına zor yeten bir gelirleri bulunan bütün gençler, Marguerite gibi bir kadının sevgilisi oldukları zaman, kendi verdiklerinin kadının dairesinin ve hizmetçisinin parasını bile karşılayamayacağını çok iyi bilirler. Bunu bildiklerini söylemezler ona, hiçbir şey görmüyormuş gibi yaparlar, bıktıkları zaman da çekip giderler. Her şeyin altından kalkmak gibi saçma bir gurura kapılacak olurlarsa, budalalar gibi batırırlar varlarını yoklarını, sonra Paris’te yüz bin frank borç bıraktıktan sonra, gidip Afrika’da geberirler. Kadın onlara bundan dolayı şükran mı duyar sanırsınız? Zerre kadar. Tam tersine, durumunu onlar yüzünden bozduğunu, onlarla birlikteyken para yitirdiğini söyler. Ah! Bütün bu ayrıntıları utandırıcı buluyorsunuz, değil mi? Doğrudur. Cana yakın bir çocuksunuz, bütün gönlümle severim sizi, yirmi yıldır yosmaların arasında yaşıyorum, ne olduklarını, kaç para ettiklerini bilirim, güzel bir kızın sizin için uyanan bir kaprisini ciddiye almanızı istemem doğrusu. Sonra," diye sürdürdü Prudence, "diyelim ki, Marguerite konttan da, dükten de vazgeçebilecek kadar seviyor sizi, dük ilişkinizi görüp de sizinle kendisi arasında bir seçim yapmasını söylerse, sizin için yapacağı özveri çok büyük olur, buna kuşku yok. Ya siz buna karşılık nasıl bir özveride bulunabilirsiniz? Bıkkınlık başlayınca, onu istemez olunca, sizin yüzünüzden doğan zararı kapatmak için ne yapabilirsiniz? Hiç. Servetinin ve geleceğinin bulunduğu çevreden ayırmış olursunuz onu, size en güzel yıllarını verecek ve unutulacaktır. Ya bayağı bir adam olur, geçmişini suratına çarpar, onu bırakmakla öteki sevgilileri gibi davranmaktan başka bir şey yapmadığınızı söylersiniz ona, onu kaçınılmaz bir yoksulluğa gömersiniz ya da dürüst bir adam olur, onu yanınızda tutmak zorunda olduğunuzu düşünerek kendinizi kaçınılmaz bir yıkımın kucağına atarsınız, öyle ya, genç bir adamda hoş görülen bu ilişki olgun bir adamda hiç de hoş karşılanmaz. Her şeye engel olur, aileye, yükselmeye, insanların bu ikinci ve son aşklarına elvermez. İnanın bana dostum, her şeyi kendi değeriyle, kadınları oldukları gibi kabul edin, ne konuda olursa olsun, bir yosmaya sizden alacaklı olduğunu söyleme hakkını vermeyin."</p>
				<p class="normal">Bilgece düşünülmüş sözlerdi bunlar, Prudence’tan bekleyemeyeceğim bir mantığın ürünüydü. Haklı olduğunu söylemekten başka verecek hiçbir yanıt bulamadım; ona elimi uzattım, öğütlerine teşekkür ettim.</p>
				<p class="normal">"Hadi, hadi," dedi bana, "bu kötü düşünceleri atın kafanızdan, gülmeye bakın; yaşam çok güzeldir, dostum, ardından baktığınız cama göre değişir. Bakın, dostunuz Gaston’a sorun isterseniz, o çocuk aşkı benim gibi anlıyormuş gibi bir izlenim bıraktı üzerimde. İnanmanız gereken şey –yoksa tatsız bir çocuk olur çıkarsınız– burada, yanda güzel bir kızın, sabırsızlıkla evindeki adamın gitmesini beklediği, sizi düşündüğü, gecesini size sakladığı ve hiç kuşkusuz, sizi sevdiğidir. Şimdi benimle pencereye gelin de kontun gidişine bakalım, yerini bize bırakmakta gecikmeyecektir."</p>
				<p class="normal">Prudence pencereyi açtı, balkona dirseklerimizi dayadık yan yana.</p>
				<p class="normal">O arada sırada gelip geçenlere bakıyor, bense düşlere dalıyordum.</p>
				<p class="normal">Bütün söyledikleri beynimde uğulduyor, haklı olduğunu kabul etmekten kendimi alamıyordum; ama Marguerite’e duyduğum gerçek aşk bu mantığa kolay kolay boyun eğemiyordu. Bu nedenle ikide bir içimi çekiyordum, Prudence dönüp bakıyor, hastasından umudunu kesmiş bir hekim gibi omuz silkiyordu.</p>
				<p class="normal">"Duyular hızlanınca yaşamın kısalığını nasıl da fark ediyor insan!" diyordum içimden. "Marguerite’i topu topu iki gündür tanıyorum, ancak dün sevgilim oldu, ama şimdiden düşüncemi, yüreğimi ve yaşamımı öyle bir kapladı ki şu kont de G...’nin gelmesi benim için bir yıkım oldu."</p>
				<p class="normal">En sonunda kont çıktı, arabasına binip gözden silindi. Prudence penceresini kapattı.</p>
				<p class="normal">Aynı anda, Marguerite bizi çağırıyordu.</p>
				<p class="normal">"Çabuk gelin, sofra hazırlanıyor," diyordu, "yemek yiyeceğiz."</p>
				<p class="normal">Evine girdiğim zaman, Marguerite bana koştu, boynuma atıldı, tüm gücüyle öptü beni.</p>
				<p class="normal">"Hep somurtkan mıyız?" dedi.</p>
				<p class="normal">"Hayır, bitti," diye yanıtladı Prudence, "iyi bir söylev çektim ona, uslu olacağına söz verdi."</p>
				<p class="normal">"Daha neler!"</p>
				<p class="normal">Elimde olmadan, yatağa çevirdim gözlerimi, bozulmamıştı; Marguerite’e gelince, ak ev elbisesini giymişti bile.</p>
				<p class="normal">Sofraya oturuldu.</p>
				<p class="normal">Çekicilik, tatlılık, güzel güzel iç dökme, Marguerite’te hepsi vardı, ben de zaman zaman ondan başka bir şey istemeye hakkım olmadığını; birçok insanın benim yerimde mutlu olacağını, Vergilius’un çobanı gibi, bir tanrının, daha doğrusu bir tanrıçanın verdiği hazların tadını çıkarmaktan başka bir yapacağım bulunmadığını kabul etmek zorunda kalıyordum.</p>
				<p class="normal">Prudence’ın kuramlarını uygulamaya, iki dostum kadar neşelenmeye çalıştım; ama onlarda yaratılış olan şey bende çabaydı, bakıp da aldandıkları sinirli kahkaham gözyaşlarına çok yakındı.</p>
				<p class="normal">En sonunda yemek sona erdi, Marguerite’le yalnız kaldım. Alışkın olduğu gibi, gidip ateşin önündeki halısına oturdu, hüzünlü hüzünlü ocağın alevlerini izledi.</p>
				<p class="normal">Düşünüyordu! Neyi? Bilmem; ben, onun için acı çekmeye hazır olduğumu düşünerek ona aşkla, neredeyse dehşetle bakıyordum.</p>
				<p class="normal">"Ne düşünüyordum, biliyor musun?"</p>
				<p class="normal">"Hayır."</p>
				<p class="normal">"Bulduğum bir yolu."</p>
				<p class="normal">"Neymiş bu yol?"</p>
				<p class="normal">"Şimdilik söyleyemem sana, ama bundan çıkacak sonucu söyleyebilirim. Bir aya kadar serbest olacağım, borcum kalmayacak, birlikte kent dışına gidip yazı orada geçirebileceğiz."</p>
				<p class="normal">"Bunu nasıl yapacağınızı söyleyemez misiniz bana?"</p>
				<p class="normal">"Hayır, yalnız benim seni sevdiğim gibi sevmelisin beni, her şey yoluna girer o zaman."</p>
				<p class="normal">"Peki yalnız kendiniz mi buldunuz bu yolu?"</p>
				<p class="normal">"Evet."</p>
				<p class="normal">"Yalnız mı gerçekleştireceksiniz?"</p>
				<p class="normal">"Sıkıntılarını yalnız ben çekeceğim," dedi Marguerite, hiç unutmayacağım bir gülümsemeyle güldü, "ama kazançlarını paylaşacağız."</p>
				<p class="normal">Bu kazanç sözcüğünü duyunca, kızarmaktan kendimi alamadım; Manon Lescaut’nun Des Grieux’yle birlikte Mösyö de B...’nin parasını yemesini anımsadım.</p>
				<p class="normal">Kalktım, oldukça sert bir sesle yanıt verdim: "İzin verin de ancak kendi düşündüğüm, kendi yaptığım işlerin kazançlarından yararlanayım, sevgili Marguerite."</p>
				<p class="normal">"Bu ne demek?"</p>
				<p class="normal">"Ne demek olacak? Yorgunluğunu da, kazançlarını da kabul etmeyeceğim bu mutlu işte Kont de G...’nin ortağınız olmasından kuşkulanıyorum."</p>
				<p class="normal">"Siz çocuksunuz. Beni sevdiğinizi sanıyordum, aldanmışım, iyi."</p>
				<p class="normal">Aynı zamanda da kalktı, piyanosunu açtı, her zaman takıldığı şu ünlü yere gelinceye kadar <span class="ideitalik">Valse Çağrı</span>’yı çalmaya başladı.</p>
				<p class="normal">Alışkanlıkla mı, yoksa bana tanıştığımız günü anımsatmak için mi? Tüm bildiğim anılarımın bu havayla yeniden belirdiğiydi, ona yaklaştım, başını ellerimin arasına aldım, onu öptüm.</p>
				<p class="normal">"Beni bağışlıyor musunuz?" dedim.</p>
				<p class="normal">"Görüyorsunuz," diye yanıt verdi; "ama unutmayın ki, ikinci günümüzdeyiz daha, daha şimdiden bağışlanması gereken bir şey yaptınız. Beni körü körüne dinleyeceğiniz konusunda verdiğiniz sözleri pek de tuttuğunuz yok."</p>
				<p class="normal">"Ne yaparsınız, Marguerite, fazla seviyorum sizi, en küçük düşüncenizi bile kıskanıyorum. Az önce bana önerdiğiniz şey sevinçten deli edebilirdi beni, ama bu tasarının gerçekleştirilmesinden önceki gizem yüreğimi daraltıyor."</p>
				<p class="normal">Ellerimden tuttu, dayanılması olanaksız, büyülü bir gülümsemeyle baktı bana:</p>
				<p class="normal">"Gelin, akıllıca düşünelim biraz," dedi; "beni seviyorsunuz, değil mi, yalnız benimle kırda üç dört ay geçirmek de mutluluk verir size; beni de mutlu eder bu ikili yalnızlık, mutluluk bir yana, sağlığım için de buna gereksinimim var. İşlerimi düzenlemedikçe Paris’ten bu kadar uzun zaman ayrılamam, benim gibi bir kadının işleri de her zaman karışıktır; eh işte, her şeyi bağdaştırmanın, işlerimi ve size olan aşkımı uzlaştırmanın yolunu buldum, evet, size olan aşkımın, gülmeyin, sizi sevmenin çılgınlığı içindeyim! Siz de büyük büyük tavırlar takınıyor, büyük büyük sözler ediyorsunuz bana. Çocuk, üç kez çocuk, sizi sevdiğimi anımsayın yalnız, hiç kaygılanmayın. Kabul mü, ha?"</p>
				<p class="normal">"Her istediğiniz kabulüm, biliyorsunuz."</p>
				<p class="normal">"Öyleyse, bir aya kadar bir köyde olacağız, su kıyısında gezeceğiz, süt içeceğiz. Benim, Marguerite Gautier’nin böyle konuşması tuhaf geliyor size; bana mutluluk verir gibi gelen Paris yaşamının beni pek de çekmemesinden geliyor bu, dostum; sıkıyor beni; o zaman, birdenbire, bana çocukluğumu anımsatacak, daha sakin bir yaşam istiyorum. İnsan ne olursa olsun, bir çocukluğu olmuştur. Yok! Korkmayın, bir emekli albayın kızı olduğumu, Saint-Denis’de yetiştiğimi söyleyecek değilim size. Zavallı bir köy kızıyım ve daha altı yıl öncesine kadar adımı yazmasını bile bilmiyordum. Güvene geldiniz, değil mi? İçime doğan bir isteğin sevincini paylaşmak için ilk size başvuruyorum. Beni kendiniz için değil, benim için sevdiğinizi anladım da ondan, oysa ötekiler yalnız kendileri için sevdiler beni.</p>
				<p class="normal">Sık sık köylerde bulundum, ama hiçbir zaman istediğim gibi olmadı. Bu kolay mutluluk için size bel bağlıyorum, o kadar kötü olmayın da yapın bu yüceliği bana. Şöyle deyin kendi kendinize: fazla yaşayamayacak, benden ilk istediği, üstelik yapılması pek kolay bir şeyi onun için yapmadığımdan dolayı bir gün pişman olabilirim."</p>
				<p class="normal">Ne yanıt verilebilirdi böyle sözlere, hele bir aşk gecesinin anısı ve bir ikincisinin bekleyişi içinde?</p>
				<p class="normal">Bir saat sonra, Marguerite’i kollarımın arasında tutuyordum, cinayet işlememi de söylese yapardım dediğini.</p>
				<p class="normal">Sabah altıda ayrıldım, gitmeden önce de:</p>
				<p class="normal">"Akşama buluşuyor muyuz?" dedim.</p>
				<p class="normal">Daha güçlü öptü beni, ama yanıt vermedi.</p>
				<p class="normal">Gündüz, bir mektup aldım, şu sözcükler vardı içinde:</p>
				<p class="normal"><span class="ideitalik">"Sevgili çocuk, biraz rahatsızım, hekim de dinlenmemi buyuruyor. Bu akşam erkenden yatacağım ve sizi görmeyeceğim. Buna karşılık, yarın öğleyin bekleyeceğim sizi. Sizi seviyorum."</span></p>
				<p class="normal">İlk sözüm, "Beni aldatıyor!" oldu.</p>
				<p class="normal">Buz gibi terler belirdi alnımda, çünkü şimdiden fazlasıyla seviyordum bu kadını, bu kuşkunun beni allak bullak etmemesi olanaksızdı.</p>
				<p class="normal">Bununla birlikte bu olayı hemen her gün beklemem gerekirdi Marguerite’ten, daha önce de başka sevgililerimle sık sık başıma gelmişti bu, ama fazla aldırış etmemiştim. Bu kadının üzerimde kazandığı büyük etki nereden geliyordu?</p>
				<p class="normal">O zaman, evinin anahtarı cebimde olduğuna göre, onu her zamanki gibi görmeye gitmeyi düşündüm. Böylelikle çabucak öğrenirdim gerçeği, yanında bir adam bulursam, tokatlardım.</p>
				<p class="normal">Bu arada Champs-Elysées’ye gittim. Dört saat kaldım burada. Görünmedi. Akşam, gitme alışkanlığında olduğu tüm tiyatrolara girdim. Hiçbirinde yoktu.</p>
				<p class="normal">Saat on birde, Antin Sokağı’na gittim.</p>
				<p class="normal">Marguerite’in pencerelerinde ışık yoktu. Gene de çaldım kapıyı.</p>
				<p class="normal">Kapıcı nereye gittiğimi sordu.</p>
				<p class="normal">"Matmazel Gautier’ye," dedim.</p>
				<p class="normal">"Dönmedi."</p>
				<p class="normal">"Çıkıp bekleyeceğim."</p>
				<p class="normal">"Evde kimse yok."</p>
				<p class="normal">Elbette zorlayabilirdim durumu, nasıl olsa anahtar vardı elimde, ama gülünç bir rezaletten korkuyordum, çıktım.</p>
				<p class="normal">Yalnız, evime dönmedim, sokaktan ayrılamıyordum, Marguerite’in evinden ayırmıyordum gözlerimi. Hâlâ öğreneceğim bir şey varmış, hiç değilse kuşkularım doğrulanacakmış gibime geliyordu.</p>
				<p class="normal">Gece yarısına doğru, tanıdığım bir kupa 9 numaranın önünde durdu.</p>
				<p class="normal">Kont de G... arabadan indi, arabasını yolladıktan sonra eve girdi.</p>
				<p class="normal">Bir an, bana olduğu gibi, ona da Marguerite’in evde olmadığını söyleyeceklerini, çıktığını göreceğimi umdum; ama sabahın dördünde hâlâ bekliyordum.</p>
				<p class="normal">Üç haftadır çok acı çektim, ama o gece çektiğim acıyla karşılaştırılınca, hiçbir şey değil bence.</p>
				</body>
</html>