<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Kamelyali Kadin</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_22">XXI</h1>
				<p class="normal">"Hele şükür!" diye haykırdı Marguerite boynuma atılarak "İşte geldin! Ne kadar solgunsun!"</p>
				<p class="normal">O zaman, babamla tartışmamı anlattım.</p>
				<p class="normal">"Ah! Tanrım! Bunu sezmiştim," dedi. "Joseph gelip de babanın geldiğini haber verince, bir yıkım haberi almış gibi titredim. Zavallı dostum! Bütün bu üzüntüleri ben veriyorum sana. Babanla bozuşmaktansa, beni bıraksan daha iyi edersin belki de. Ama hiçbir şey yapmadım ona. Çok sakin yaşıyoruz, daha da sakin yaşayacağız. Bir metresin bulunması gerektiğini pekâlâ biliyor, bu metresin ben olmama sevinmesi gerekir, öyle ya, seni seviyorum, durumunun elverdiğinden fazlasına göz dikmiyorum."</p>
				<p class="normal">"Evet, onu en çok kızdıran da bu oldu, çünkü bu kararda karşılıklı aşkımızın kanıtını gördü."</p>
				<p class="normal">"Ne yapmalı öyleyse?"</p>
				<p class="normal">"Birlikte kalmalı, Marguerite’ciğim, bu boranın dinmesini beklemeli."</p>
				<p class="normal">"Dinecek mi?"</p>
				<p class="normal">"Dinmesi gerek."</p>
				<p class="normal">"Ama baban bu kadarla kalmazsa?"</p>
				<p class="normal">"Ne yapsın istiyorsun?"</p>
				<p class="normal">"Ne bileyim ben? Bir baba oğluna sözünü dinletmek için ne yapabilirse. Sana geçmişimi anımsatacak, belki de beni bırakman için hakkımda yeni bir masal daha uyduracaktır."</p>
				<p class="normal">"Seni sevdiğimi biliyorsun."</p>
				<p class="normal">"Evet, ama er geç babanın sözünü dinlemen gerektiğini de biliyorum, belki de aklın yatar sonunda."</p>
				<p class="normal">"Hayır, Marguerite, ben onu inandıracağım. Dostlarından birinin dedikoduları neden oluyor bu büyük öfkeye; ama iyi ve dürüst bir insandır, ilk düşüncesinden dönecektir. Hem sonra, ne çıkar sanki?"</p>
				<p class="normal">"Öyle söyleme, Armand; seni ailenle bozuşturduğumu sanmalarındansa, her şeye razı olurum; bugün böyle geçsin, yarın Paris’e dön. Baban da düşünmüş olacak, sen de, belki de daha iyi anlaşırsınız. İlkelerine karşı gelme, isteklerine biraz boyun eğer gibi görün; bana pek de bağlı değilmiş gibi davran; her şeyi olduğu gibi bırakacaktır. Umudunu kırma, dostum, sonra bir şeyden hiç kuşkun olmasın: ne olursa olsun, Marguerite senindir."</p>
				<p class="normal">"Yemin ediyor musun?"</p>
				<p class="normal">"Yemine ne gerek var?"</p>
				<p class="normal">İnsanın sevdiği bir sese inanması ne tatlıdır! Marguerite’le ben, bütün günü birbirimize tasarılarımızı anlatmakla geçirdik, bunları daha çabuk gerçekleştirmek gerektiğini anlamıştık sanki. Her dakika bir olay bekliyorduk, ama, çok şükür, gün hiçbir yeni şey getirmeden geçti.</p>
				<p class="normal">Ertesi gün, saat onda yola çıktım, öğleye doğru otele geldim.</p>
				<p class="normal">Babam önceden çıkmıştı.</p>
				<p class="normal">Evime gittim, belki de oraya gitmiştir diye umuyordum. Hiç kimse gelmemişti. Noterime gittim. Hiç kimse!</p>
				<p class="normal">Otele döndüm, saat altıya kadar bekledim. Mösyö Duval dönmedi.</p>
				<p class="normal">Bougival’in yolunu tuttum.</p>
				<p class="normal">Marguerite’i dünkü gibi beni bekler değil de mevsimin şimdiden gerektirdiği ateşin başında oturur buldum.</p>
				<p class="normal">Öyle düşüncelere dalmıştı ki, koltuğuna yaklaştım da işitmedi, dönüp bakmadı. Dudaklarımı alnına bastırdığım zaman, bu öpüşle birdenbire uyanmışçasına titredi.</p>
				<p class="normal">"Korkuttun beni," dedi. "Babandan ne haber?"</p>
				<p class="normal">"Göremedim. Bu ne demek, bilmem. Ne otelinde bulabildim, ne de bulunabileceği başka yerlerde."</p>
				<p class="normal">"Ne yapalım, yarın gene ararsın."</p>
				<p class="normal">"Onun beni aramasını beklemek daha iyi bence. Üzerime düşen her şeyi yaptım sanırım."</p>
				<p class="normal">"Hayır, dostum, yetmez bu kadarı, babanın yanına dönmelisin, hele yarın..."</p>
				<p class="normal">"Neden başka bir gün değil de, yarın?"</p>
				<p class="normal">Marguerite bu sorum üzerine biraz kızarır gibi oldu.</p>
				<p class="normal">"Israrın daha canlı görünür, bunun sonucu olarak daha çabuk bağışlanırız da ondan," dedi.</p>
				<p class="normal">Marguerite bütün gün düşünceli, dalgın, kederliydi. Bir sözüme yanıt alabilmek için iki kez yinelemek zorunda kalıyordum. Bu düşünceli durumunu iki gündür olanların onda uyandırdığı korkulara verdi, gelecekten korkuyordu.</p>
				<p class="normal">Geceyi onu yatıştırmakla geçirdim, ertesi gün, bir türlü açıklayamadığım ısrarlı bir kaygıyla yolladı beni.</p>
				<p class="normal">Dünkü gibi, babam yerinde yoktu; ama sokağa çıkarken şu mektubu bırakmıştı bana:</p>
				<p class="normal"><span class="ideitalik">"Bugün beni görmeye gelirseniz, dörde kadar bekleyin; saat dörtte dönmezsem, yarın bana akşam yemeğine gelin: sizinle konuşmalıyım."</span></p>
				<p class="normal">Söylenen saate kadar bekledim. Babam görünmedi. Yola çıktım.</p>
				<p class="normal">Bir gün önce kederli bulmuştum Marguerite’i, o gün ateşli ve heyecanlı buldum. Girdiğimi görünce, boynuma atıldı, ama uzun zaman kollarımda ağladı.</p>
				<p class="normal">Şiddeti beni telaşlandıran bu beklenmedik keder hakkında sorular sordum ona. Açık bir neden göstermedi, gerçeği söylemek istemeyen bir kadın neler ileri sürebilirse, hepsini ileri sürdü.</p>
				<p class="normal">Biraz yatışınca, yolculuğumun sonuçlarını anlattım ona; babamın mektubunu gösterdim, bu mektuptan iyi sonuçlar bekleyebileceğimizi söyledim.</p>
				<p class="normal">Bu mektubu görüp düşüncemi dinledikten sonra, gözyaşları o kadar arttı ki, Nanine’i çağırdım, bir sinir bunalımından korkarak, ağzından tek hece çıkarmadan ağlayan, ama ellerimi tutan, her dakika öpen zavallı kadını yatırdık.</p>
				<p class="normal">Benim yokluğumda, hanımının bu duruma düşmesine neden olabilecek bir mektup alıp almadığını, birinin gelip gelmediğini sordum Nanine’e, ama Nanine hiç kimsenin gelmediğini, hiçbir şey getirilmediğini söyledi.</p>
				<p class="normal">Bununla birlikte, dünden beri, Marguerite benden ne kadar gizlerse gizlesin, fazlasıyla kaygı verici bir şeyler dönüyordu.</p>
				<p class="normal">Akşam, yavaş yavaş yatışır gibi oldu; beni yatağın dibine oturtarak aşkının sarsılmazlığını yineledi uzun uzun. Sonra, bana gülümsüyordu, ama kendini zorlayarak gülümsüyordu, öyle ya, elinde olmadan, gözleri yaşlarla dolmaktaydı.</p>
				<p class="normal">Bu kederin gerçek nedenini söyletmek için her yola başvurdum, ama az önce söylediğim belirsiz nedenleri yinelemekte dayattı.</p>
				<p class="normal">En sonunda kollarımda uyudu, ama bedeni dinlendirecek yerde, bitkin bir uykuyla; zaman zaman bir çığlık koparıyor, irkilerek uyanıyor, yanında olduğumu anladıktan sonra, kendisini her zaman seveceğime yemin ettiriyordu.</p>
				<p class="normal">Bu acı nöbetlerinden hiçbir şey anlamıyordum. Sabaha kadar sürdü. Sonra Marguerite sızar gibi oldu. İki gecedir uyumuyordu.</p>
				<p class="normal">Dinleniş uzun sürmedi.</p>
				<p class="normal">On bire doğru uyandı, kalkmış olduğumu görünce, çevresine baktı.</p>
				<p class="normal">"Şimdiden gidiyor musun?" diye atıldı.</p>
				<p class="normal">"Hayır," dedim, ellerini tuttum, "uyuyasın diye bırakmak istedim seni. Daha erken."</p>
				<p class="normal">"Kaçta gidiyorsun Paris’e?"</p>
				<p class="normal">"Dörtte."</p>
				<p class="normal">"O kadar erken mi? O zamana kadar yanımda kalacaksın, değil mi?"</p>
				<p class="normal">"Elbette, hep öyle yapmaz mıyım ki?"</p>
				<p class="normal">"Ne büyük mutluluk!"</p>
				<p class="normal">"Yemek yiyeceğiz, değil mi?" dedi dalgın dalgın.</p>
				<p class="normal">"İstersen."</p>
				<p class="normal">"Sonra gidinceye kadar çok çok öpeceksin beni, değil mi?"</p>
				<p class="normal">"Evet, olabildiğince de erken döneceğim."</p>
				<p class="normal">Şaşkın gözlerle baktı bana.</p>
				<p class="normal">"Gelecek misin?" dedi.</p>
				<p class="normal">"Elbette."</p>
				<p class="normal">"Doğru, bu akşam geleceksin, ben de bekleyeceğim seni, her zamanki gibi, sonra beni seveceksin, sonra mutlu olacağız, tanıştığımız günden beri mutlu olduğumuz gibi."</p>
				<p class="normal">Bütün bu sözler öyle çarpıntılı bir sesle söylenmişti ki, öyle sürekli bir acı düşüncesi gizler gibiydiler ki, Marguerite hastalanıp sayıklamaya başlayacak diye korkuyordum.</p>
				<p class="normal">"Dinle," dedim ona, "sen hastasın, böyle bırakamam seni. Babama mektup yazıp beni beklememesini bildireceğim."</p>
				<p class="normal">"Hayır! Hayır!" diye atıldı birden, "bunu yapma. Baban gene seni görmek istediği zaman yanına bırakmamakla suçlar yoksa beni; hayır, hayır, gitmelisin, gitmelisin! Hasta da değilim hem, çok iyiyim. Kötü bir düş gördüm, iyice ayılamamıştım da ondan."</p>
				<p class="normal">Bu dakikadan sonra, Marguerite daha şen görünmeye çalıştı. Bir daha ağlamadı.</p>
				<p class="normal">Gideceğim saat gelince, onu öptüm, istasyona kadar benimle gelmek isteyip istemediğini sordum. Gezintinin sıkıntısını dağıtacağını, açık havanın ona iyi geleceğini umuyordum.</p>
				<p class="normal">Her şeyden önce de daha fazla bir arada kalmak istiyordum.</p>
				<p class="normal">Kabul etti, bir manto aldı üzerine, yalnız dönmemek için Nanine’i de alıp benimle geldi.</p>
				<p class="normal">Yirmi kez, gitmekten vazgeçmeme ramak kaldı. Ama çabuk gelmek umuduyla babamı yeniden sinirlendirmek korkusu beni tuttu, katar alıp götürdü beni. Ayrılırken:</p>
				<p class="normal">"Akşama görüşürüz," dedim Marguerite’e.</p>
				<p class="normal">Yanıt vermedi.</p>
				<p class="normal">Eskiden de bir kez yanıt vermemişti aynı sözüme, o zaman, anımsarsınız, kont de G... geceyi onun evinde geçirmişti; ama bu zaman o kadar uzaklarda kalmıştı ki, belleğimden silinmiş gibiydi, bir şeyden korkuyorsam da Marguerite’in beni aldatmasından korkmuyordum artık.</p>
				<p class="normal">Paris’e gelince, Prudence’a koştum, Marguerite’e gitmesini rica edecektim, coşkunluğu ve neşesi onu oyalar diye umuyordum.</p>
				<p class="normal">Haber vermeden girdim içeri, Prudence’ı tuvalet masasının başında buldum.</p>
				<p class="normal">"Aa!" dedi kaygılı bir tavırla. "Marguerite de sizinle mi?"</p>
				<p class="normal">"Hayır."</p>
				<p class="normal">"Nasıl, iyi mi?"</p>
				<p class="normal">"Rahatsız."</p>
				<p class="normal">"Gelmeyecek mi?"</p>
				<p class="normal">"Gelecek miydi?"</p>
				<p class="normal">Madam Duvernoy kızardı, biraz sıkılgan bir biçimde:</p>
				<p class="normal">"Siz Paris’e geldiğinize göre, o da gelip sizinle buluşmayacak mı demek istiyordum," diye yanıt verdi.</p>
				<p class="normal">"Hayır."</p>
				<p class="normal">Prudence’a baktım; gözlerini yere dikti, konukluğumun uzamasından korktuğunu sezer gibi oldum yüzünden.</p>
				<p class="normal">"Hatta, bir işiniz yoksa, bu akşam Marguerite’i görmeye gitmenizi rica edecektim, Prudence’çığım; ona yoldaşlık ederdiniz, yatabilirdiniz de orada. Hiç bugünkü gibi görmemiştim onu, hastalanacak diye ödüm kopuyor."</p>
				<p class="normal">"Bu akşam yemeği dışarıda yiyorum," diye yanıt verdi Prudence, "Marguerite’e gidemem; yarın görürüm."</p>
				<p class="normal">Madam Duvernoy ile vedalaştım, o da aşağı yukarı Marguerite kadar düşünceli görünüyordu, babamın yanına gittim, önce dikkatle inceledi beni.</p>
				<p class="normal">Bana elini uzattı.</p>
				<p class="normal">"İki kez gelişiniz beni sevindirdi, Armand," dedi, "benim gibi sizin de düşündüğünüzü umdum."</p>
				<p class="normal">"Düşüncelerinizin sonucunun ne olduğunu sorabilir miyim, baba?"</p>
				<p class="normal">"Bana anlatılanları fazla büyütmüşüm, dostum, o kadar sert davranmamaya karar verdim."</p>
				<p class="normal">"Ne diyorsunuz, babacığım!" diye haykırdım sevinçle.</p>
				<p class="normal">"Ne diyeceğim, sevgili yavrum, her delikanlının bir metresi bulunması gerekir, aldığım yeni bilgilere göre de başkasıyla düşüp kalktığını bilmektense, Matmazel Gautier’yle düşüp kalktığını bilmeyi yeğ tutarım."</p>
				<p class="normal">"Benim eşsiz babacığım! Ne kadar sevindiriyorsunuz beni!"</p>
				<p class="normal">Bir zaman konuştuk böylece, sonra sofraya oturduk. Babam yemek boyunca pek cana yakındı.</p>
				<p class="normal">Marguerite’e bu mutlu değişikliği anlatmak için Bougival’e dönmekte sabırsızlanıyordum. Duvardaki saate bakıyordum her an.</p>
				<p class="normal">"Saate bakıp duruyorsun," diyordu babam, "beni bırakmak için sabırsızlanıyorsun. Hey gidi gençlik! İçten sevgileri kuşkulu sevgiler için gözden çıkarırsınız hep, öyle mi?"</p>
				<p class="normal">"Böyle söylemeyin, baba! Marguerite beni sever, bundan kuşkum yok."</p>
				<p class="normal">Babam yanıt vermedi; ne kuşkulanır, ne de inanır gibiydi.</p>
				<p class="normal">Bütün akşamı kendisiyle geçirmem, ancak yarın gitmem için ısrar etti; ama Marguerite’i rahatsız bıraktığımı söyledim, ertesi gün gene geleceğime söz vererek gidip onu erkenden görmeme izin vermesini rica ettim.</p>
				<p class="normal">Hava güzeldi; istasyona kadar benimle gelmek istedi. Hiçbir zaman böylesine mutlu olmamıştım. Gelecek, çoktandır görmeye çalıştığım gibi görünüyordu gözlerime.</p>
				<p class="normal">Babamı hiç bu kadar çok sevmemiştim. Gideceğim sırada, kalmam için son bir kez daha ısrar etti; kabul etmedim.</p>
				<p class="normal">"Demek çok seviyorsun onu?" diye sordu.</p>
				<p class="normal">"Deli gibi."</p>
				<p class="normal">"Git öyleyse!"</p>
				<p class="normal">İçinden bir düşünceyi kovmak istercesine elini alnına götürdü, sonra bana bir şey söylemek istiyormuş gibi ağzını açtı; ama elimi sıkmakla yetindi.</p>
				<p class="normal">"Yarın görüşürüz!" diyerek birden ayrıldı yanımdan.</p>
				</body>
</html>