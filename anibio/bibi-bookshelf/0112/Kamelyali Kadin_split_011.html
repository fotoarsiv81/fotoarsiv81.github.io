<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Kamelyali Kadin</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_9">VIII</h1>
				<p class="normal">Armand azıcık durduktan sonra:</p>
				<p class="normal">"Bununla birlikte, hâlâ tutkun olduğumu anlıyorsam da kendimi eskisinden daha güçlü buluyordum," diye sürdürdü sözlerini, "sonra, Marguerite’e yeniden kavuşma isteğimde, ondan daha üstün bir duruma geldiğimi gösterme istemi de vardı."</p>
				<p class="normal">İstediğine erişmek için ne yollara sapmaz, ne nedenler bulmaz ki şu gönül!</p>
				<p class="normal">Bu nedenle daha fazla kalamadım koridorlarda, orkestra yanındaki yerime döndüm, hangi locada olduğunu görmek için salonu şöyle çabucak gözden geçirdim.</p>
				<p class="normal">Alt katta, sahne önündeydi, yapayalnızdı. Söyledim ya, değişmişti, dudaklarında o ilgisiz gülümsemesini bulamıyordum artık. Acı çekmişti, hâlâ da çekiyordu.</p>
				<p class="normal">Nisan ayı gelmişti, ama o mevsim kışmış gibi giyinmiş, kadifelere bürünmüştü.</p>
				<p class="normal">Kendisine öyle inatla bakıyordum ki, bakışım bakışını çekti.</p>
				<p class="normal">Bir süre baktı bana, daha iyi görmek için dürbününü aldı, hiç kuşkusuz beni tanır gibi oldu, ama kim olduğumu çıkaramadı, çünkü, dürbününü bıraktığı zaman, benden bekler gibi olduğu selama yanıt vermek için bir gülümseme, kadınların canım selamı dolaştı dudaklarında; ama ona üstün gelmek, o anımsayacak olursa, kendisini unutmuş görünmek istercesine, karşılık vermedim bu selama.</p>
				<p class="normal">Yanıldığını sanıp başını çevirdi.</p>
				<p class="normal">Perde açıldı.</p>
				<p class="normal">Marguerite’i birçok kez tiyatroda gördüm, oynanan oyuna en ufak bir ilgi gösterdiğini görmedim.</p>
				<p class="normal">Bana gelince, beni de pek ilgilendirmiyordu oyun, ben onunla ilgileniyordum, ama farkına varmasın diye elimden geleni yapıyordum.</p>
				<p class="normal">Böylece, kendi locasının karşısındaki locadaki kimseyle bakıştıklarını gördüm; bu locaya çevirdim gözlerimi; bayağı sıkı fıkı olduğum bir kadın gördüm burada.</p>
				<p class="normal">Bir zamanlar bir yosma yaşamı sürmüş bir kadındı, tiyatroya girmeye çalışmış, başaramamıştı, Paris’in seçkinleriyle bağıntılarına güvenerek ticarete atılmış, bir kadın şapkası dükkânı açmıştı.</p>
				<p class="normal">Marguerite’le karşılaşmak için bir yol olarak gördüm onu, bir ara benden yana bakmasından yararlanarak elimle ve gözlerimle iyi akşamlar diledim.</p>
				<p class="normal">Umduğum oldu, beni locasına çağırdı.</p>
				<p class="normal">Prudence Duvernoy –şapkacının mutlu adıydı bu– kırk yaşlarında şişman bir kadındı, öğrenmek istediğiniz şeyi ağzından almak için bin bir dereden su getirmenize hiç gerek yoktu, hele öğrenmek istediğiniz benim sormak istediğim şey gibi basitse.</p>
				<p class="normal">Marguerite’le bir ara yeniden işaretleşmeye başlamasını fırsat bilerek:</p>
				<p class="normal">"Kim bu böyle baktığınız?" dedim.</p>
				<p class="normal">"Marguerite Gautier."</p>
				<p class="normal">"Onu tanır mısınız?"</p>
				<p class="normal">"Evet; şapkacısıyım, hem de komşumdur."</p>
				<p class="normal">"Antin Sokağı’nda oturuyorsunuz demek?"</p>
				<p class="normal">"7 numarada. Tuvalet odasının penceresi benimkinin penceresine bakar."</p>
				<p class="normal">"Çok hoş bir kız olduğunu söylerler."</p>
				<p class="normal">"Onu tanımıyor musunuz?"</p>
				<p class="normal">"Hayır, ama tanımayı çok isterdim."</p>
				<p class="normal">"Locamıza gelmesini söyleyeyim ister misiniz?"</p>
				<p class="normal">"Hayır, beni onunla tanıştırsanız daha iyi olur bence."</p>
				<p class="normal">"Evinde mi?"</p>
				<p class="normal">"Evet."</p>
				<p class="normal">"Bu daha güç."</p>
				<p class="normal">"Neden?"</p>
				<p class="normal">"Çok kıskanç bir yaşlı dükün korumasında da ondan."</p>
				<p class="normal">"<span class="ideitalik">Korumasında,</span> çok güzel."</p>
				<p class="normal">"Evet, korumasında," dedi Prudence. "Zavallı ihtiyar, sevgilisi olsaydı, yanmıştı."</p>
				<p class="normal">Bundan sonra, Prudence Marguerite’in Bagnères’de dükle nasıl tanıştığını anlattı bana.</p>
				<p class="normal">"Bunun için mi yalnız?" diye sordum.</p>
				<p class="normal">"Evet."</p>
				<p class="normal">"Ama, kim götürecek onu evine?"</p>
				<p class="normal">"Kendisi."</p>
				<p class="normal">"Demek onu almaya gelecek?"</p>
				<p class="normal">"Hemen sonra."</p>
				<p class="normal">"Peki siz, sizi kim götürüyor?"</p>
				<p class="normal">"Hiç kimse."</p>
				<p class="normal">"Ben ne güne duruyorum?"</p>
				<p class="normal">"Ama yanınızda bir dostunuz vardı, sanırım."</p>
				<p class="normal">"İyi ya, ne güne duruyoruz?"</p>
				<p class="normal">"Kim o dostunuz?"</p>
				<p class="normal">"Çok sevimli bir çocuk, çok da şakacı, sizinle tanıştığına çok sevinecek."</p>
				<p class="normal">"Peki, anlaştık, bu oyundan sonra dördümüz birden gideriz, çünkü son oyunu biliyorum."</p>
				<p class="normal">"Memnunlukla, dostuma haber vereyim."</p>
				<p class="normal">"Hadi bakalım... Hah!" dedi Prudence çıkacağım sırada, "işte yaşlı dük Marguerite’in locasına giriyor."</p>
				<p class="normal">Baktım.</p>
				<p class="normal">Gerçekten de yetmiş yaşında bir adam gelip genç kadının arkasına oturuyor, bir paket şeker veriyordu eline. O da hemen gülümseyerek yemeye başladı, sonra Prudence’a, "Siz de ister misiniz?" diye yorumlanacak bir işaret yaparak locasının önüne doğru uzattı paketi.</p>
				<p class="normal">"Hayır," dedi, Prudence.</p>
				<p class="normal">Marguerite paketi aldı, geriye dönerek dükle konuşmaya başladı.</p>
				<p class="normal">Bütün bu ayrıntıların öyküsü pek çocuksu, ama bu kadınla ilgili her şey belleğimde öyle canlı ki, ister istemez anımsıyorum.</p>
				<p class="normal">Kendisi ve kendim için düzenlediklerimi Gaston’a söylemek üzere aşağıya indim.</p>
				<p class="normal">Kabul etti.</p>
				<p class="normal">Madam Duvernoy’nın locasına çıkmak üzere yerlerimizden ayrıldık.</p>
				<p class="normal">Orkestra kapısını daha yeni açmıştık ki, gitmekte olan Marguerite’le düke yol vermek üzere durmak zorunda kaldık.</p>
				<p class="normal">Bu yaşlı adamın yerinde olabilmek için yaşamımın on yılını verirdim.</p>
				<p class="normal">Bulvara gelince, bir faytona bindirdi onu, faytonu kendi sürüyordu, çok güzel iki at dörtnala uzaklaştırdı onları, kayboldular.</p>
				<p class="normal">Prudence’ın locasına girdik.</p>
				<p class="normal">Oyun bitince, aşağıya inip basit bir araba tuttuk, bizi Antin Sokağı 7 numaraya götürdü. Evinin kapısında, Prudence bizi yukarıya çıkıp şapkalarını görmeye çağırdı, dükkânını bilmiyorduk, o da bu dükkândan gurur duyar gibiydi. Ne çabuk kabul ettiğimi kestirebilirsiniz herhalde.</p>
				<p class="normal">Marguerite’e ağır ağır yaklaşıyormuşum gibime geliyordu. Konuşmayı hemen ona getirdim.</p>
				<p class="normal">"Yaşlı dük komşunuzun evinde mi şimdi?" dedim Prudence’a.</p>
				<p class="normal">"Hayır; yalnızdır herhalde."</p>
				<p class="normal">"Ama çok canı sıkılacak," dedi Gaston.</p>
				<p class="normal">"Aşağı yukarı bütün akşamlarımızı birlikte geçiririz ya da eve dönünce beni çağırır. Hiçbir zaman saat ikiden önce yatmaz. Daha erken uyuyamıyor."</p>
				<p class="normal">"Neden?"</p>
				<p class="normal">"Göğsünden rahatsız, hemen her zaman ateşi var da ondan."</p>
				<p class="normal">"Sevgilileri yok mu?" diye sordum.</p>
				<p class="normal">"Ben ayrıldıktan sonra hiç kimse kalmıyor yanında; ama ben gittikten sonra hiç kimsenin gelmediğini de kesinlikle söyleyemem; akşamları sık sık Kont de N... adında biriyle karşılaşıyorum evinde, adam saat on birlerde onu görmeye gelmekle, ona istediği kadar mücevher getirmekle işleri ilerletebileceğini sanıyor; ama Marguerite değil kendisine, resmine bile katlanamıyor. İyi etmiyor ama, çok zengin bir çocuk. Zaman zaman, "Yavrucuğum, tam sana göre bir adam işte," diyorum ya boşuna. Genellikle sözümü dinler, ama böyle dedim mi sırtını dönüyor bana, adamın çok budala olduğunu söylüyor. Budala olabilir, buna bir diyeceğim yok; ama sağlam bir destek olurdu ona, oysa yaşlı dük bugün yarın ölebilir. Yaşlılar bencil olur; ailesi de Marguerite’i sevdiğinden dolayı durmadan serzenişte bulunuyor kendisine: ona hiçbir şey bırakmaması için iki koca neden. Akıl veriyorum ona, ama bol bol zamanı olduğunu, kontu dükün ölümünden sonra da kabullenebileceğini söylüyor. Her zaman hoş olmaz böyle bir yaşam," diye sürdürdü Prudence. "Bu iş bana hiç gitmez, örneğin ben olsam hemen yol veririm bu adama. Çok tatsız bir ihtiyar; ona kızım diyor, çocukmuş gibi üzerine titriyor, hiç peşini bırakmıyor. Hiç kuşkum yok, şu saatte uşaklarından biri buralarda dolaşmakta, kimin girip çıktığını gözetlemektedir."</p>
				<p class="normal">"Ah! Zavallı Marguerite’çik!" dedi Gaston, piyanoya oturup bir vals çalmaya başladı, "bunu bilmiyordum ben. Ama bir zamandır eski neşesi yoktu üzerinde."</p>
				<p class="normal">"Şısst!" dedi Prudence, kulak kabarttı.</p>
				<p class="normal">Gaston durdu.</p>
				<p class="normal">"Beni çağırıyor anlaşılan."</p>
				<p class="normal">Dinledik.</p>
				<p class="normal">Gerçekten de, bir ses Prudence’ı çağırıyordu.</p>
				<p class="normal">"Hadi bakalım beyler, gidin," dedi Prudence bize.</p>
				<p class="normal">"O! Siz konukseverliği böyle mi anlıyorsunuz," dedi Gaston gülerek, "ne zaman canımız isterse, o zaman gideriz."</p>
				<p class="normal">"Niçin gidecekmişiz?"</p>
				<p class="normal">"Ben Marguerite’e gidiyorum."</p>
				<p class="normal">"Burada bekleriz."</p>
				<p class="normal">"Öyle şey olmaz."</p>
				<p class="normal">"Öyleyse biz de sizinle geliriz."</p>
				<p class="normal">"O hiç olmaz."</p>
				<p class="normal">"Ben Marguerite’i tanırım," dedi Gaston, "istersem, görmeye gidebilirim."</p>
				<p class="normal">"Ama Armand tanımıyor."</p>
				<p class="normal">"Tanıştırırım."</p>
				<p class="normal">"Olanaksız."</p>
				<p class="normal">Marguerite’in gene Prudence’ı çağırdığını işittik. Prudence pencereyi açtı.</p>
				<p class="normal">Dışardan görünmeyecek biçimde gizlendik. Marguerite, penceresinden, oldukça sert bir sesle:</p>
				<p class="normal">"On dakikadır sizi çağırıyorum," dedi.</p>
				<p class="normal">"Ne istiyorsunuz?"</p>
				<p class="normal">"Hemen gelmenizi istiyorum."</p>
				<p class="normal">"Neden?"</p>
				<p class="normal">"Kont de N... hâlâ burada da ondan, öldüresiye canımı sıkıyor."</p>
				<p class="normal">"Şimdi gelemem."</p>
				<p class="normal">"Bir tutan mı var?"</p>
				<p class="normal">"İki genç var evde, gitmek istemiyorlar."</p>
				<p class="normal">"Çıkmak zorundayım deyin."</p>
				<p class="normal">"Söyledim."</p>
				<p class="normal">"İyi ya, evde bırakın; sizin çıktığınızı görünce giderler."</p>
				<p class="normal">"Evet, ama her şeyin altını üstüne getirdikten sonra!"</p>
				<p class="normal">"Peki ama ne istiyorlar?"</p>
				<p class="normal">"Sizi görmek istiyorlar."</p>
				<p class="normal">"Adları ne?"</p>
				<p class="normal">"Birini tanırsınız, Mösyö Gaston R..."</p>
				<p class="normal">"Ha! Evet, tanırım; ya öteki?"</p>
				<p class="normal">"Mösyö Armand Duval. Tanımıyor musunuz?"</p>
				<p class="normal">"Hayır; ama getirin gene de, her şey konttan daha iyidir. Bekliyorum, çabuk gelin."</p>
				<p class="normal">Marguerite penceresini kapattı, Prudence da kendi penceresini.</p>
				<p class="normal">Yüzümü bir an için anımsamış olan Marguerite adımı anımsamıyordu. Zararıma bir anıyı bir unutuşa yeğ tutardım.</p>
				<p class="normal">"Bizi gördüğüne çok sevineceğini iyi biliyordum," dedi Gaston.</p>
				<p class="normal">Prudence şapkasını giyip şalını omzuna atarken:</p>
				<p class="normal">"Pek sevinmek denmez buna," dedi, "kontu kaçırmak için kabul ediyor sizi. Ondan daha sevimli olmaya çalışın, yoksa, Marguerite’i bilirim, bozuşur benimle."</p>
				<p class="normal">Prudence merdivenleri iniyordu, ardından gittik.</p>
				<p class="normal">Titriyordum; bu konukluğun yaşamımda büyük bir etkisi olacakmış gibi bir duygu vardı içimde.</p>
				<p class="normal">Opéra-Comique’in locasında tanıştırıldığım akşamkinden de fazla heyecanlıydım.</p>
				<p class="normal">Bildiğiniz dairenin kapısına geldiğimiz zaman, yüreğim öylesine hızlı çarpıyordu ki, hiçbir şey düşünemiyordum.</p>
				<p class="normal">Bir iki piyano sesi kulaklarımıza kadar geliyordu.</p>
				<p class="normal">Prudence çıngırağı çaldı. Piyano sustu.</p>
				<p class="normal">Oda hizmetçisinden çok nedimeye benzeyen bir kadın gelip bize kapıyı açtı.</p>
				<p class="normal">Salona, salondan da onun odasına geçtik, o sıralarda da sizin gördüğünüz gibiydi bu oda.</p>
				<p class="normal">Genç bir adam şömineye dayanmıştı. Marguerite, piyanosunun başına oturmuş, parmaklarını tuşlarda dolaştırıyordu, bazı parçalara başlıyor, bitirmeden bırakıyordu. Bir sıkıntı belirtiyordu bu sahne, adam için hiçliğinin sıkılganlığından, kadın için de bu kasvetli adamın konukluğundan ileri gelen bir sıkıntı.</p>
				<p class="normal">Prudence’ın sesini duyunca, Marguerite kalktı, Madam Duvernoy’ya teşekkür edercesine baktı, bize de:</p>
				<p class="normal">"Buyurun, beyler, hoş geldiniz," dedi.</p>
				</body>
</html>