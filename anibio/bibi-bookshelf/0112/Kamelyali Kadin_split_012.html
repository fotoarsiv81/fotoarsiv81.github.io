<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Kamelyali Kadin</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_10">IX</h1>
				<p class="normal">"İyi akşamlar, sevgili Gaston," dedi Marguerite arkadaşıma, "çok sevindim sizi gördüğüme. Variétés’de neden locama gelmediniz?"</p>
				<p class="normal">"Rahatsız etmekten korktum."</p>
				<p class="normal">"Dostlar –Marguerite bu sözcüğün üstüne bastırdı, sanki orada bulunan insanlara, onu karşılayışındaki içtenliğe karşın, Gaston’un şimdi de, eskiden de bir dosttan başka bir şey olmadığını anlatmak istiyordu–, dostlar hiçbir zaman rahatsız etmez."</p>
				<p class="normal">"Öyleyse, size Mösyö Armand Duval’i tanıtmama izin verirsiniz."</p>
				<p class="normal">"Prudence’a önceden vermiştim bu izni."</p>
				<p class="normal">Eğildim, güç de olsa anlaşılabilecek sesler çıkarmayı başardım:</p>
				<p class="normal">"Hem daha önce de sizinle tanıştırılma onuruna erişmiştim, madam," dedim.</p>
				<p class="normal">Marguerite’in büyüleyici gözleri belleğini araştırır gibi oldu, ama hiç anımsamadı ya da anımsamaz göründü.</p>
				<p class="normal">"Madam," dedim o zaman, "bu ilk tanışmayı unuttuğunuz için size minnettarım, çünkü çok gülünçtüm, herhalde çok sıkıcı görünmüştüm size. İki yıl önce, Opéra-Comique’teydi; Ernest de ... ile birlikteydim."</p>
				<p class="normal">"Ha! Anımsadım!" dedi Marguerite gülümseyerek. "Siz gülünç değildiniz, ben alaycıydım, şimdi de biraz öyleyimdir, ama eskisi kadar değil. Beni bağışladınız mı, mösyö?"</p>
				<p class="normal">Bana elini uzattı, ben de öptüm.</p>
				<p class="normal">"Doğru," diye sürdürdü. "İlk kez gördüğüm insanları utandırmak gibi kötü bir alışkanlığım vardır. Budalaca bir şey. Hekimim sinirli, her zaman da rahatsız olduğum için böyle yaptığımı söylüyor: hekimime inanın."</p>
				<p class="normal">"Ama çok iyi görünüyorsunuz."</p>
				<p class="normal">"Ah! Çok hastalandım."</p>
				<p class="normal">"Biliyorum."</p>
				<p class="normal">"Kim söyledi size?"</p>
				<p class="normal">"Herkes biliyordu; sık sık gelip sizden haber sordum, iyileşmeye yüz tuttuğunuzu sevinerek öğrendim."</p>
				<p class="normal">"Hastalığım sırasında her gün gelip sağlığımı soran, ama hiçbir zaman adını söylemeye yanaşmayan genç adam siz olmayasınız?"</p>
				<p class="normal">"Bendim."</p>
				<p class="normal">"Öyleyse hoşgörürlüğün de ötesindesiniz, yüce gönüllüsünüz." Kadınların bir erkek üzerindeki kanılarını noktalayan bakışlardan biriyle bana baktıktan sonra, Mösyö de N...’e dönerek "Bakın, kont, işte sizin hiç yapmayacağınız bir şey," diye ekledi.</p>
				<p class="normal">"Sizi topu topu iki aydır tanıyorum," diye yanıt verdi kont.</p>
				<p class="normal">"Ama bu mösyö de topu topu beş dakikadır tanıyor beni. Hep bön bön yanıtlar verirsiniz."</p>
				<p class="normal">Kadınlar sevmedikleri insanlara karşı acımasızdır.</p>
				<p class="normal">Kont kızardı, dudaklarını ısırdı.</p>
				<p class="normal">Ona acıdım, çünkü o da benim gibi tutkun görünüyordu. Marguerite’in acı içtenliği herhalde çok üzmüştü kendisini, hele iki yabancının önünde.</p>
				<p class="normal">Konuşmayı değiştirmek için:</p>
				<p class="normal">"Geldiğimiz sırada piyano çalıyordunuz," dedim, "beni de eski bir tanıdık sayarak sürdürmez misiniz?"</p>
				<p class="normal">Kendini kanepeye attı, bize de oturmamızı işaret etti.</p>
				<p class="normal">"Gaston ne tür şeyler çaldığımı iyi bilir," dedi. "Kontla yalnız oldum mu iyidir bu iş, ama size böyle işkence yapmak istemem."</p>
				<p class="normal">Mösyö de N... ince ve alaylı olmasına çalıştığı bir gülümsemeyle:</p>
				<p class="normal">"Benim için böyle bir yeğlemeniz mi var?" dedi.</p>
				<p class="normal">"Başıma kakmakla iyi etmiyorsunuz; tek yeğlediğim bu."</p>
				<p class="normal">Zavallı adam hiçbir şey söylememeye yargılıydı sanki. Gerçekten yalvaran bir bakışla baktı genç kadına.</p>
				<p class="normal">"Söylesenize, Prudence," diye sürdürdü Marguerite, "şu rica ettiğim şeyi yaptınız mı?"</p>
				<p class="normal">"Evet."</p>
				<p class="normal">"Güzel, daha sonra anlatırsınız bana. Sizinle konuşmam gerek, konuşmadan gitmeyeceksiniz."</p>
				<p class="normal">"Sizi rahatsız ediyoruz kuşkusuz," dedim o zaman, "birincisini unutturmak için ikinci kez tanışmayı başardık, daha doğrusu başardım ya, Gaston’la ben izninizle gideceğiz."</p>
				<p class="normal">"Olmaz öyle şey; sizin için söylemiyorum bunu. Tam tersine, kalmanızı istiyorum."</p>
				<p class="normal">Kont çok şık bir saat çıkarıp baktı.</p>
				<p class="normal">"Kulübe gitme zamanım geldi," dedi.</p>
				<p class="normal">Marguerite hiç yanıt vermedi.</p>
				<p class="normal">Kont şöminenin yanından ayrıldı, ona doğru gelerek:</p>
				<p class="normal">"Allahaısmarladık, madam," dedi.</p>
				<p class="normal">Marguerite ayağa kalktı.</p>
				<p class="normal">"Güle güle, sevgili kont," dedi, "şimdiden gidiyor musunuz?"</p>
				<p class="normal">"Evet, sizi sıkmaktan korkuyorum."</p>
				<p class="normal">"Öteki günlerdekinden fazla sıkmıyorsunuz. Ne zaman göreceğiz sizi?"</p>
				<p class="normal">"Ne zaman izin verirseniz."</p>
				<p class="normal">"Güle güle öyleyse!"</p>
				<p class="normal">Siz de kabul edersiniz ki, acımasız bir davranıştı bu. Bereket versin, kont çok görgülü bir adamdı, kusursuz bir yaradılıştaydı. Marguerite’in oldukça isteksiz bir biçimde uzattığı eli öpmekle yetindi, bizleri de selamladıktan sonra çıktı.</p>
				<p class="normal">Kapıdan çıktığı sırada Prudence’a baktı. O da:</p>
				<p class="normal">"Ne yaparsınız, elimden geleni yaptım," dercesine omuz silkti.</p>
				<p class="normal">"Nanine!" diye bağırdı Marguerite, "konta ışık tut."</p>
				<p class="normal">Kapının açılıp kapandığını işittik.</p>
				<p class="normal">"Hele şükür!" diye haykırdı Marguerite geri dönünce, "İşte gitti; bu çocuk korkunç sinirime dokunuyor."</p>
				<p class="normal">"Yavrucuğum, fazla kötü davranıyorsunuz ona," dedi Prudence, "ama o size karşı öyle iyi, öyle ince davranıyor ki. İşte gene şöminenin üstünde bir saat var, size almış, hiç kuşkum yok, en azından bin eküye patlamıştır."</p>
				<p class="normal">Madam Duvernoy şömineye yaklaşmıştı, sözünü ettiği mücevherle oynuyor, imrenerek bakıyordu.</p>
				<p class="normal">Marguerite piyanosunun başına oturdu.</p>
				<p class="normal">"Ama, dostum, terazinin bir kefesine bana verdiklerini, öbür kefesine söylediklerini koyup tartıyorum da konukluğu ona çok ucuza geliyor diyorum," dedi.</p>
				<p class="normal">"Zavallı çocuk size tutkun."</p>
				<p class="normal">"Bana tutkun olan herkesi dinlemem gerekseydi, akşam yemek yemeye bile zamanım olmazdı."</p>
				<p class="normal">Parmaklarını piyanoda dolaştırdı, sonra bize döndü:</p>
				<p class="normal">"Bir şeyler istemez misiniz?" dedi. "Ben biraz punç içerim örneğin."</p>
				<p class="normal">"Ben de biraz piliç yerdim," dedi Prudence; "bir gece yemeği yesek?"</p>
				<p class="normal">"Tamam, gidip bir gece yemeği yiyelim."</p>
				<p class="normal">"Hayır, burada yiyeceğiz."</p>
				<p class="normal">Zili çaldı, Nanine göründü.</p>
				<p class="normal">"Adam yolla da gece yemeği getirsinler."</p>
				<p class="normal">"Ne alınacak?"</p>
				<p class="normal">"Ne istersen, ama hemen, çabuk."</p>
				<p class="normal">Nanine çıktı.</p>
				<p class="normal">"Tamam," dedi Marguerite bir çocuk gibi zıplayarak, "yemek yiyeceğiz. Şu budala kont ne kadar can sıkıcı!"</p>
				<p class="normal">Bu kadını ne kadar çok görürsem, o kadar çok büyülüyordu beni. İnsanı kendinden geçirecek derecede güzeldi. Zayıflığında bile bir güzellik vardı.</p>
				<p class="normal">Dalıp gitmiştim.</p>
				<p class="normal">İçimden neler geçtiğini anlatmak çok güç. Yaşamı karşısında hoşgörüyle, güzelliği karşısında hayranlıkla doluydum. Kendisi için servetini batırmaya hazır, genç, kibar ve zengin bir adamı kabul etmemekle çıkar düşüncesinden uzak olduğunu ortaya koyması tüm geçmiş kusurlarını hoş gösteriyordu gözüme.</p>
				<p class="normal">Bu kadında arılığa benzer bir şeyler vardı.</p>
				<p class="normal">Günahın eşiğini aşmamış gibiydi. Güvenli yürüyüşü, çevik bedeni, pembe ve açık burun delikleri, hafiften mavi halkalı, iri gözleri, iyice kapalı olmalarına karşın, içlerindeki sıvının kokusunu dışarıya veren doğu şişeleri gibi çevrelerine bir haz kokusu saçan şu ateşli yaratıklardan biri olduğunu belli ediyordu.</p>
				<p class="normal">Sonra, belki yaradılıştan, belki de hasta durumda bulunmasının bir sonucu olarak, zaman zaman bu kadının gözlerinden, yayılışı sevdiği kişi için gökyüzünün bir göstergesi sayılabilecek istek şimşekleri geçiyordu. Ama Marguerite’i sevmiş olanların önemi kalmamıştı artık, Marguerite’in sevmiş oldukları da daha fazla önem kazanmamışlardı.</p>
				<p class="normal">Kısacası, bu kadının hiçbir şeyin fahişeye dönüştüremediği bir bakire; öte yandan, ufacık bir şeyin en tutkun, en arı bakireye dönüştürebileceği bir fahişe olduğu açıkça görülüyordu. Marguerite’te gurur ve bağımsızlık vardı ayrıca; bu iki duygu, bir kez yaralandı mı utanç duygusunun yaptığını yapabilir. Hiçbir şey söylemiyordum, ruhum olduğu gibi yüreğime, yüreğim de gözlerime geçmiş gibiydi.</p>
				<p class="normal">"Hastalığımda durumumu sormaya gelen sizdiniz demek?" dedi birden.</p>
				<p class="normal">"Evet."</p>
				<p class="normal">"Bu çok güzel bir şey, biliyor musunuz? Size teşekkür etmek için ne yapabilirim?"</p>
				<p class="normal">"Arada sırada gelip sizi görmeme izin verin."</p>
				<p class="normal">"İstediğiniz kadar, beşten altıya, on birden gece yarısına kadar. Baksanıza, Gaston, bana <span class="ideitalik">Valse Çağrı</span>’yı çalsanıza."</p>
				<p class="normal">"Neden?"</p>
				<p class="normal">"Bir kez beni hoşnut etmek için, sonra tek başıma çalmayı bir türlü beceremediğim için."</p>
				<p class="normal">"Neresi güç geliyor?"</p>
				<p class="normal">"Üçüncü bölüm, şu diyezli geçiş."</p>
				<p class="normal">Gaston kalktı, piyanoya geçti, Weber’in notası piyanonun üstünde açık duran o eşsiz parçasını çalmaya başladı.</p>
				<p class="normal">Marguerite, bir elini piyanoya dayamış, deftere bakıyor, her notayı gözleriyle izleyip alçak sesle eşlik ediyordu. <br class="chapter"/>Gaston belirttiği yere gelince, parmaklarını piyanonun üzerinde dolaştırarak:</p>
				<p class="normal">"Re, mi, re, do, re, fa, mi, re," diye mırıldandı, "işte bunu beceremiyorum. Baştan başlayın."</p>
				<p class="normal">Gaston baştan çaldı, sonra Marguerite:</p>
				<p class="normal">"Şimdi bırakın da ben deneyeyim," dedi.</p>
				<p class="normal">Oturup çaldı; ama inatçı parmakları söylediğimiz notalardan birinde kesinlikle yanılıyordu. Gerçek bir çocuk sesiyle:</p>
				<p class="normal">"Burasını bir türlü çalamıyorum, inanılır şey değil!" dedi. "Kimi kez gece yarısından sonra ikilere kadar kalıp uğraşıyorum, inanır mısınız! Şu budala kontun bunu notasız ve çok güzel çaldığını düşünüyorum da kendisine ifrit olmamın nedeni buymuş gibime geliyor."</p>
				<p class="normal">Baştan başladı, sonuç gene aynıydı.</p>
				<p class="normal">"Weber’i de, müziği de, piyanoları da şeytan alsın!" dedi, defteri odanın öbür ucuna fırlattı; "Arka arkaya sekiz diyez yapamamam akla sığacak şey mi?"</p>
				<p class="normal">Bize bakıp ayaklarını yere vururken kollarını kavuşturuyordu.</p>
				<p class="normal">Yanakları kızardı, hafif bir öksürükle aralandı dudakları.</p>
				<p class="normal">"Hadi bakalım," dedi Prudence, şapkasını çıkarmış, aynanın önünde saçlarını düzeltiyordu, "gene öfkelenip rahatsızlanacaksınız; yemek yiyeceğiz, böylesi daha iyi; ben açlıktan ölüyorum."</p>
				<p class="normal">Marguerite gene zili çaldı, sonra gene piyanonun başına oturdu, alçak sesle açık saçık bir şarkıya başladı, buna eşlik etmekte hiç güçlük çekmedi.</p>
				<p class="normal">Gaston da biliyordu bu şarkıyı, bir tür düo yaptılar.</p>
				<p class="normal">Dostça ve bir yalvarma havasıyla:</p>
				<p class="normal">"Bu pis şarkıları söylemeyin," dedim Marguerite’e.</p>
				<p class="normal">"Vay! Ne kadar da arısınız!" dedi, gülümsedi, elini uzattı bana.</p>
				<p class="normal">"Kendim için değil, sizin için söylüyorum."</p>
				<p class="normal">Marguerite, "Ben arılıkla ilgimi çoktan kestim!" dercesine bir devini yaptı.</p>
				<p class="normal">Bu sırada Nanine göründü.</p>
				<p class="normal">"Sofra hazır mı?" diye sordu Marguerite.</p>
				<p class="normal">"Evet madam, biraz sonra."</p>
				<p class="normal">"Ha, bakın," dedi Prudence bana, "siz daireyi görmediniz, gelin de göstereyim."</p>
				<p class="normal">Biliyorsunuz, salon bir harikaydı.</p>
				<p class="normal">Marguerite de biraz bizimle geldi, sonra Gaston’u çağırdı, yemeğin hazır olup olmadığına bakmak için yemek odasına geçti.</p>
				<p class="normal">Prudence bir rafa baktı, üzerinden bir Saksonya heykelciğini alarak:</p>
				<p class="normal">"Vay!" dedi yüksek sesle, "Bu küçük adamcağızı bilmiyordum!"</p>
				<p class="normal">"Hangisini?"</p>
				<p class="normal">"İçinde bir kuşla bir kafes tutan küçük çobanı."</p>
				<p class="normal">"Hoşunuza gittiyse alın, sizin olsun."</p>
				<p class="normal">"Ama sizi ondan yoksun bırakmaktan korkarım."</p>
				<p class="normal">"Hizmetçime vermek istiyordum, çok çirkin buluyorum onu, ama hoşunuza gittiğine göre, siz alın."</p>
				<p class="normal">Prudence armağanı gördü yalnız, armağan etme biçimini değil. Adamcığını bir kenara koydu, tuvalet odasına götürdü beni, karşı karşıya duran iki minyatürü gösterdi:</p>
				<p class="normal">"Bu adam kont de G...’dir işte, Marguerite’e çok tutkundu; o tanıttı Marguerite’i. Tanır mısınız kendisini?"</p>
				<p class="normal">"Hayır," dedim, öbür minyatürü gösterdim: "Ya bu?"</p>
				<p class="normal">"Bu da küçük vikont de L... Çekip gitmek zorunda kalmıştı."</p>
				<p class="normal">"Neden?"</p>
				<p class="normal">"Aşağı yukarı batmıştı da ondan. O da çok severdi Marguerite’i!"</p>
				<p class="normal">"Kendisi de onu çok severdi kuşkusuz."</p>
				<p class="normal">"Öyle tuhaf bir kızdır ki, hiç belli olmaz onun işi. Adamın gittiği akşam, her zamanki gibi tiyatrodaydı, gene de gittiği sırada ağlamıştı."</p>
				<p class="normal">Bu sırada Nanine göründü, yemeğin hazır olduğunu bildirdi.</p>
				<p class="normal">Yemek odasına girdiğimiz zaman, Marguerite duvara yaslanmıştı, Gaston da ellerini tutuyor, alçak sesle bir şeyler söylüyordu ona.</p>
				<p class="normal">"Delisiniz siz," diye yanıtlıyordu Marguerite, "sizi istemediğimi çok iyi biliyorsunuz. İki yılın sonunda tanınmaz benim gibi bir kadın, iki yıl sonra sevgilisi olmaya kalkılmaz. Bizler ya hemen veririz kendimizi, ya hiç vermeyiz. Hadi, beyler, sofraya."</p>
				<p class="normal">Marguerite, Gaston’un ellerinden sıyrıldı, onu sağına oturttu, beni de soluna, sonra da Nanine’e:</p>
				<p class="normal">"Oturmadan önce mutfaktakilere söyle, kapıyı çalan olursa, açmasınlar," dedi.</p>
				<p class="normal">Bu uyarı yapıldığında saat gecenin biriydi.</p>
				<p class="normal">Çok çok gülündü, yenildi, içildi bu gece yemeğinde. Bir zaman sonra, neşe son sınırlarına ulaşmıştı, belli bir çevrenin hoş bulduğu, ama söyleyen ağzı her zaman kirleten sözcükler ikide bir patlatılıyor; Nanine, Prudence ve Marguerite de kahkahalar koparıyorlardı. Gaston gerçekten eğleniyordu; çok iyi bir çocuktu, ama ilk alışkanlıklar kafasını biraz yanlış yola yöneltmişti. Bir an, ben de kendimi bırakmak, yüreğimi ve düşüncemi gözlerimin önündeki sahneye ilgisiz kılmak, sofranın başlıca yemeklerinden biri olduğu anlaşılan bu neşeden ben de payımı almak istemiştim; ama yavaş yavaş kopmuştum bu gürültüden, kadehim dolu kalmıştı, yirmi yaşındaki bu güzel yaratığın bir hamal gibi içip konuştuğunu, söylenilen en ayıp şeylere bir hamal gibi güldüğünü görünce, neredeyse kederlenmiştim.</p>
				<p class="normal">Bununla birlikte, sofradaki öbür insanlarda haz düşkünlüğünün, alışkanlığın ya da gücün sonuçları gibi görünen bu neşe, bu konuşma, içme yordamı, Marguerite’te bir unutma gereksinimi, bir humma, bir sinirlilik gibi geliyordu bana. Her şampanya kadehinde, yanakları hummalı bir kırmızılık kaplıyordu, yemeğin başlangıcında hafif olan bir öksürük de başını iskemlesinin arkalığına dayayıp öksürdüğü her seferde göğsünü avuçlarının arasında sıkmak zorunda bırakacak kadar şiddetlenmişti.</p>
				<p class="normal">Her gün yapılan bu aşırılıkların bu zayıf bedene vereceği rahatsızlık içimi sızlatıyordu.</p>
				<p class="normal">En sonunda, önceden sezip korktuğum şey oldu. Yemeğin sonuna doğru, Marguerite ben geleli beri tutulduklarından çok daha şiddetli bir öksürüğe tutuldu. Göğsü içinden yırtılıyormuş gibi geldi bana. Zavallı kız kıpkırmızı kesildi, acıdan gözlerini yumdu, peçetesini dudaklarına götürdü, peçete bir damla kanla kızardı. Bunun üzerine kalkıp tuvalet odasına koştu.</p>
				<p class="normal">"Marguerite’e ne oldu?" diye sordu Gaston.</p>
				<p class="normal">"Ne olacak, fazla güldü, kan tükürüyor," dedi Prudence. "Bir şey değil, her gün oluyor böyle. Döner gene. Yalnız bırakalım kendisini, böylesini daha uygun bulur."</p>
				<p class="normal">Bana gelince, daha fazla tutamadım kendimi, arkamdan bağıran Prudence’la Nanine’i şaşkınlık içinde bırakarak Marguerite’in yanına koştum.</p>
				</body>
</html>