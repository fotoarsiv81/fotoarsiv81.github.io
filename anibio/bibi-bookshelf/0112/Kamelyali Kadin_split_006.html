<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Kamelyali Kadin</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_4">III</h1>
				<p class="normal">Ayın on altıncı günü, saat birde, Antin Sokağı’na gittim.</p>
				<p class="normal">Daha dış kapıdan açık artırma tellallarının bağırışları duyuluyordu.</p>
				<p class="normal">Daire meraklılarla doluydu.</p>
				<p class="normal">Kibar günah dünyasının tüm ünlüleri buradaydı, hiçbir zaman yanlarında bulunma fırsatını bulamayacakları, belki de kolay zevklerini gizli gizli kıskandıkları kadınları yakından görmek için bir kez daha açık artırmayı bahane eden birkaç yüksek çevre kadını gizli gizli inceliyordu onları.</p>
				<p class="normal">Düşes de F..., günümüz yüksek orospularının en acı örneklerinden biri olan matmazel A... ile dirsek dirseğeydi; markiz de T..., çağımızın kocasını aldatan kadınlarının en zarifi ve en tanınmışı madam D...’nin fiyatını artırdığı bir eşyayı alıp almamakta duralıyordu; Madrid’de servetini Paris’te, Paris’te de Madrid’de batırdı diye bilinen, gerçekte gelirini bile harcamayan dük d’Y... bir yandan en zeki kadın öykücülerimizden biri olan, zaman zaman söylediklerini yazmaya, yazdıklarını da imzalamaya gönül indiren madam M... ile konuşurken, bir yandan da hemen her zaman pembeler ya da maviler giyen, arabasına Tony’nin kendisine on bin franga sattığı, kendisinin de ... ödediği kocaman iki kara at koşturan, Champs-Elysées’nin güzel gezgini madam de N... ile dostça bakışıyordu; sonra, yüksek çevre kadınlarının drahomalarıyla yaptıklarının iki katını yalnızca kendi yeteneğiyle yapan, aşk konusunda onları üç kat geride bırakan matmazel R... soğuğa aldırmadan bir şeyler almaya gelmişti, en çok bakılanlardan biri de oydu.</p>
				<p class="normal">Bu salonda toplanıp da bir arada bulunmalarına pek şaşıran birçok insanın adının baş harflerini art arda sıralayabilirdik daha; ama okuru bıktırmaktan korkuyoruz.</p>
				<p class="normal">Herkesin çılgınca bir neşe içinde bulunduğunu, buradaki kadınlardan çoğunun ölmüş kadını tanımış olduklarını, ama onu anımsamazmış gibi göründüklerini söyleyelim, yeter.</p>
				<p class="normal">Kahkahalarla gülüyorlardı; tellallar sesleri çıktığı kadar bağırıyorlardı; satış masaları önüne konulmuş olan kanepeleri dolduran satıcılar, işlerini dinginlikle yapabilmek için sessizliği sağlamaya çalışıyor, bir türlü başaramıyorlardı. Hiçbir toplantı bu kadar değişik, bu kadar gürültülü olmamıştı.</p>
				<p class="normal">Ben de bu gümbürtünün içine girdim çekine çekine, bu seslerin, borçları ödensin diye eşyaları satılan zavallı yaratığın can çekiştiği odanın hemen yanından yükseldiğini düşünüyordum da içim sızlıyordu. Satın almaktan çok incelemek için gelmiştim, öteberileri sattırtan, bir eşya ummadıkları bir fiyata yükseldiği zaman gözleri sevinçle parlayan alacaklıların yüzlerine bakıyordum.</p>
				<p class="normal">Bu kadının düşkün yaşamına yatırım yapıp sırtından yüzde yüz kazanç sağlayarak yaşamının son dakikalarını pullu kâğıtlarla kovalayan, ölümünden sonra da yüz kızartıcı kredileriyle birlikte dürüst hesaplarının meyvelerini toplamaya gelen namuslu insanlar.</p>
				<p class="normal">Eskiler tüccarlarla hırsızları bir tutmakta ne kadar haklıymışlar!</p>
				<p class="normal">Giysiler, kaşmir şallar, mücevherler, inanılmaz bir hızla satılıyordu. Bunların hiçbiri bana göre değildi, hep bekliyordum.</p>
				<p class="normal">Birdenbire:</p>
				<p class="normal">"Bir kitap, çok güzel ciltlenmiş, kenarları yaldızlı, adı: <span class="ideitalik">Manon Lescaut</span>. İlk sayfada bir şeyler yazılı. On frank," diye bağırıldığını işittim.</p>
				<p class="normal">Oldukça uzun bir sessizlikten sonra bir ses:</p>
				<p class="normal">"On iki," dedi.</p>
				<p class="normal">"On beş," dedim.</p>
				<p class="normal">Neden? Bildiğim yoktu. Şu <span class="ideitalik">yazılı bir şeyler</span> için herhalde.</p>
				<p class="normal">"On beş," diye yineledi tellal.</p>
				<p class="normal">İlk artıran, daha fazla verilmesine kızmış gibi bir sesle:</p>
				<p class="normal">"Otuz," dedi.</p>
				<p class="normal">İş bir savaşıma dönüşüyordu:</p>
				<p class="normal">"Otuz beş!" diye bağırdım aynı sesle.</p>
				<p class="normal">"Kırk"</p>
				<p class="normal">"Elli."</p>
				<p class="normal">"Altmış."</p>
				<p class="normal">"Yüz."</p>
				<p class="normal">Ne yalan söylemeli, etki yapmak isteseydim, tam anlamıyla başarırdım, öyle ya, bu artırma üzerine büyük bir sessizlik oldu, bu kitabı ele geçirmeye bu kadar kararlı görünen bu beyin kim olduğunu anlamak için bana baktılar.</p>
				<p class="normal">Son sözümü söyleyişim rakibimi inandırmıştı anlaşılan; böylelikle, bana bu kitabın değerinin on katını ödetmekten başka bir şeye yaramayacak olan bir çarpışmayı bırakmayı yeğ gördü, biraz geç de olsa, son derece nazik bir biçimde eğilerek:</p>
				<p class="normal">"Bırakıyorum mösyö," dedi.</p>
				<p class="normal">Artık hiç kimse bir şey söylemediğinden, kitap bana satıldı.</p>
				<p class="normal">Onurumun belki de dayanacağı, ama kesemin hiç kuşkusuz çok acısını çekeceği yeni bir inattan korktuğum için adımı yazdırdım, kitabı bir yana koydurup aşağıya indim. Bu sahnenin tanığı olan insanlarda çok düşünceler uyandırdım, en fazla on-on beş franga her yerde bulabileceğim bir kitaba ne diye yüz frank ödediğimi merak edip durmuşlardı kuşkusuz.</p>
				<p class="normal">Bir saat sonra kitabı aldırtmak için bir adam yollamıştım.</p>
				<p class="normal">İlk sayfada, kitabı armağan edenin mürekkeple, güzel bir yazıyla yazılmış adama yazısı vardı. Şu sözcüklerden oluşmuştu bu adama yazısı:</p>
				<p class="normal1">Manon, Marguerite’e</p>
				<p class="normal1">Alçakgönüllülük</p>
				<p class="normal">"Armand Duval" diye de imzalanmıştı.</p>
				<p class="normal">Bu "alçakgönüllülük" sözcüğünün anlamı neydi?</p>
				<p class="normal">Bu Mösyö Armand Duval’in kanısınca, Manon bir düşkünlük mü, yoksa bir gönül yüceliği mi tanıyordu <br class="chapter"/>Marguerite’e?</p>
				<p class="normal">İkinci yorum gerçeğe daha uygun görünüyordu; öyle ya, birincisi Marguerite’in, kendi kendini nasıl görürse görsün, benimsemeyeceği, küstah bir içtenlik olurdu.</p>
				<p class="normal">Gene sokağa çıktım, gece yatağıma yatıncaya kadar bir daha ilgilenmedim bu kitapla.</p>
				<p class="normal"><span class="ideitalik">Manon Lescaut</span> en ufak ayrıntılarına dek bildiğim içli bir öyküdür, gene de bu kitabı elimin altında buldum mu ona olan sevgim hemen çeker beni, açarım, belki de ellinci kez yeniden yaşarım l’abbé Prévost’un kahramanıyla. Bu kadın kahraman öylesine gerçektir ki, onu tanımışım gibime gelir. Bu yeni koşullar içinde, onunla Marguerite arasında yapılan bir tür karşılaştırma, okuduğum satırlara beklenmedik bir çekicilik veriyordu, bu kitabı mirasına borçlu olduğum zavallı kadına duyduğum hoşgörü acımayla, neredeyse aşkla güçlendi. Manon bir çölde ölmüştü, orası öyle, ama kendisini ruhunun tüm gücüyle seven adamın kollarında ölmüştü, ölünce de adam ona bir çukur kazmış, bu çukuru gözyaşlarıyla sulamış, yüreğini de aynı çukura gömmüştü; oysa <br class="chapter"/>Manon gibi günahkâr, belki gene onun gibi doğru yola dönmüş olan Marguerite, gördüklerime inanmam gerekirse, gözler kamaştıran bir lüksün ortasında, geçmişinin yatağı içinde, ama Manon’un gömüldüğü çölden çok daha kurak, çok daha geniş, çok daha acımasız olan gönül çölünde ölmüştü.</p>
				<p class="normal">Gerçekten de, yaşamının son olayları hakkında bana bilgi veren kimi dostlarımdan öğrendiğim gibi, iki ay süren ağır ve acılı can çekişme boyunca, Marguerite başucunda gerçek bir avuntu bulamamıştı.</p>
				<p class="normal">Manon’dan ve Marguerite’ten geçerek tanıdığım kadınlara, hemen hiç değişmeyen bir ölüme doğru şarkılar söyleyerek giden kadınlara yöneliyordu düşüncem.</p>
				<p class="normal">Zavallı yaratıklar! Onları sevmek yanlış bir şey olabilir, ama acımak da çok az bir şey. Gün ışınlarını hiç görmemiş körlere, doğanın ezgilerini hiç işitmemiş sağırlara, ruhunun sesini hiçbir zaman duyuramamış dilsizlere acırsınız da utanç gibi yalancı bir bahane bulur, zavallı kadınları deliye döndüren, iyiyi göremeyecek, Tanrı’nın sesini duyamayacak, aşkın ve inancın arı dilini konuşamayacak duruma getiren bu gönül körlüğüne, bu ruh sağırlığına, bu bilinç dilsizliğine acımak istemezsiniz.</p>
				<p class="normal">Hugo <span class="ideitalik">Marion de Lorme</span>’u yazdı, Musset <span class="ideitalik">Bernerette</span>’i, Alexandre Dumas <span class="ideitalik">Fernande</span>’ı, tüm çağların düşünür ve ozanları kendini satan kadına acımalarını sundular, bazı bazı da bir büyük adam onlara aşkı, hatta kendi adını vererek insanlıklarını yeniden kazandırdı. Bu noktada bu kadar ısrar ediyorsam, bu satırları okuyacak olanlar arasında belki de birçokları bu kitabı atmak üzere oldukları, bu kitapta günahın ve fuhuşun bir savunusunu görmekten korktukları için ısrar ediyorum, yazarın yaşı da böyle bir korku doğmasına yardım etmekte. Böyle düşünenler bu yanlış düşünceden sıyrılsınlar, yalnızca bu korku nedeniyle duralıyorlarsa, tutumlarını sürdürsünler.</p>
				<p class="normal">Ben bir ilkeye inanıyorum yalnız, bu ilke de şu: iyiliği eğitim yoluyla öğrenememiş bir kadının önünde, iyiliğe giden iki yol açar Tanrı; hemen her zaman böyledir: biri acı, biri de aşktır bu yolların. Çetin yollardır bunlar; bu yollara giren kadınlar ayaklarını kanatırlar, ellerini parçalarlar, ama yolun dikenlerine günahın süslü giyimlerini de bırakırlar aynı zamanda, Tanrı önünde yüz kızartmayan çıplaklıkla erişirler amaca.</p>
				<p class="normal">Bu gözüpek yolculara rastlayanlar onları desteklemeli, onlarla karşılaştıklarını herkese söylemelidirler, çünkü bunu yaymak yol göstermektir.</p>
				<p class="normal">Yaşamın eşiğine biri <span class="ideitalik">İyilik yolu</span>, öbürü <span class="ideitalik">Kötülük yolu</span> yazıtını taşıyan iki direk koyup da gelenlere: "Seçin," demekle iş bitmez; İsa’nın yaptığı gibi, yörelerin çekiciliğine kapılmış olanlara ikinciden birinciye giden yolları göstermek gerekir; her şeyden önce de bu yolların başlangıcının fazla acılı olmaması, girilemeyecek gibi görünmemesi gerekir.</p>
				<p class="normal">Din o eşsiz savurgan çocuk meseliyle hoşgörüyü, bağışlamayı öğütler bizlere. İsa insanların tutkularıyla yaralanmış bu ruhlara aşkla eğilirdi, yaralarını kolayca iyi edecek merhemle sarmaktan hoşlanırdı. Böylece, Magdalalı Meryem: "Çok şey geçecek eline, çünkü çok sevdin," diyordu, yüce bir inanç uyandıracak yüce bağışlamaydı işte bu.</p>
				<p class="normal">Neden İsa’dan daha sert olacakmışız? Daha güçlü sanılsın diye daha çok sertleşen bu dünyanın kanılarına inatla sarılarak biz de onunla birlikte içlerinden bir hastanın kötü kanı gibi geçmişlerinin kötülüğü boşalan, sarılmak ve gönül iyileşmesine kavuşmak için dost bir elden başka bir şey beklemeyen yaralarla kanayan ruhları neden tepelim?</p>
				<p class="normal">Ben kendi kuşağıma, Mösyö de Voltaire’in kuramlarına çok şükür hiç mi hiç kulak asmayanlara, benim gibi, insanlığın on beş yıldır en gözü pek atılımlarından biri içinde olduğuna inananlara sesleniyorum. İyilik ve kötülük bilgisi bir daha yitirilmemesiye kazanılmıştır; inanç yeniden kuruluyor, kutsal şeylere saygı geri geldi ve dünya büsbütün iyileşmiyorsa da hiç değilse eskisinden daha iyi oluyor. Tüm aklı başında insanların çabaları aynı amaca yöneliyor, tüm güçlü istemler aynı ilkeye bağlanıyor: iyi olalım, genç olalım, doğru olalım! Kötülük bir hiçten öte bir şey değil, iyiliğin gururunu taşıyalım, her şeyden önce de umudumuzu yitirmeyelim. Anne, kız kardeş, kız ya da eş olmayan kadını hor görmeyelim. Saygıyı aileye, hoşgörüyü bencilliğe indirgemeyelim. Bir tek günahkârın pişmanlığı gökyüzüne hiçbir zaman günah işlememiş yüz dürüst kişiden daha çok sevinç verdiğine göre, gökyüzünü sevindirmeye çalışalım. Fazlasıyla alabiliriz bunun karşılığını. Yeryüzü sevinçlerinin yerle bir ettiği, ama tanrısal umudun belki de kurtaracağı yaratıklara, bağışlayışımızın sadakalarını bırakalım yolumuzun üstünde; yaşlı kadınların bir ilaç salık verirken söyledikleri gibi, yararı olmasa da zarar vermez.</p>
				<p class="normal">Elbette, ele aldığım ufacık bir konudan bu büyük sonuçları çıkarmam aşırı gözüpeklik gibi görünecek; ama ben her şeyin azda olduğuna inananlardanım. Çocuk küçüktür, ama büyük adam onun içindedir; beyin daracıktır, ama düşünceyi içine alır; göz bir noktadan öte bir şey değildir, ama fersah fersah uzamları kucaklar.</p>
				</body>
</html>