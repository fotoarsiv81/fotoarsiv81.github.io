<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Kamelyali Kadin</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_3">II</h1>
				<p class="normal">Satış ayın on altısındaydı.</p>
				<p class="normal">Duvar örtülerinin, perde vb.’nin sökülmesi için evin gezilmesiyle satış arasında bir gün zaman bırakılmıştı.</p>
				<p class="normal">O sırada yolculuktan yeni dönmüştüm. Marguerite’in ölümünü de haberler başkentine yeni dönen birine dostların mutlaka yetiştirdiği şu büyük haberler arasında duymamış olmam oldukça doğal bir şeydi. Marguerite güzeldi, ama bu tür kadınların özentili yaşamı ne kadar gürültü uyandırırsa, ölümleri de o kadar sessiz olur. Doğdukları gibi, yani parıltısız batan güneşlerdir bunlar. Genç öldüler mi bütün sevdalıları aynı zamanda öğrenir ölümlerini, çünkü Paris’te tanınmış bir yosmanın neredeyse tüm sevdalıları içlidışlı yaşarlar. Hakkında birkaç anı anlatırlar birbirlerine, yaşamları bu olay yüzünden bir damla gözyaşıyla bile bulanmadan sürüp gider.</p>
				<p class="normal">Bugün, yirmi beşine basmış bir insan için, gözyaşı öylesine ender bir şey oldu ki, karşısına çıkan her kadına veremiyor insan gözyaşını. Fazla fazla ana babalara ağlanır, bu da onların hakkıdır, çok masraf etmişlerdir bunun için.</p>
				<p class="normal">Bana gelince, Marguerite’in öteberilerinden hiçbiri üzerinde kendi markam yoksa da az önce sözünü ettiğim şu içgüdüsel hoşgörü, şu doğal acıma bu kadının ölümünü belki hak ettiğinden de fazla düşünmeme yol açıyordu.</p>
				<p class="normal">Champs-Elysées’de Marguerite’e sık sık rastladığımı anımsıyordum, çok güzel iki doru ata koşulmuş mavi bir kupa içinde, her gün gelirdi buraya, benzerlerinde pek bulunmayan bir seçkinlik bulmuştum onda, bu seçkinlik gerçekten olağanüstü olan güzelliğini daha da yüceltiyordu.</p>
				<p class="normal">Bu zavallı yaratıklar gezintiye çıktılar mı sönük bir kişi bulunur yanlarında, hep böyledir.</p>
				<p class="normal">Onlara duyduğu gece aşkını herkesin gözleri önüne sermeye hiçbir erkek razı olmadığından, onlar da yanlarında ya kendileri kadar mutlu olmadıkları için arabaları bulunmayan yosmaları, ya da güzel giyimlerini haklı gösterecek hiçbir neden bulunmayan ve yanında bulundukları kadın hakkında ne türden olursa olsun birkaç ayrıntı sorulmak istendiği zaman korkusuzca yaklaşılıp konuşulabilecek şu kocamış zarif kadınlardan bazılarını dolaştırırlar.</p>
				<p class="normal">Marguerite böyle değildi. Champs-Elysées’ye hep yalnız gelirdi arabasında, elden geldiğince de gözden kaçmaya çalışırdı, kışın geniş bir kaşmir şala bürünmüş olur, yazın da çok yalın giysiler giyerdi; gözde gezinti yerinde tanıdığı birçok insana rastlamasına karşın, birilerine gülümseyeceği tutarsa, yalnız onlar görebilirlerdi gülümsemesini, bir düşes böyle gülümseyebilirdi.</p>
				<p class="normal">Bütün meslektaşlarının yaptıklarını, yapmakta olduklarını yapmaz, yuvarlak alandan Champs-Elysées’nin girişine doğru gitmezdi. İki atı hızla Bois’ya götürürdü onu. Burada arabadan iner, bir saat yürür, yeniden kupasına biner, atlarını dörtnala sürdürterek evine dönerdi.</p>
				<p class="normal">Arada sırada tanık olduğum tüm bu durumlar gözlerimin önünden geçiyor, güzel bir yapıtın tümüyle yok edilişine üzülürcesine üzülüyordum bu yosmanın ölümüne.</p>
				<p class="normal">Öyle ya, Marguerite’in güzelliğinden daha büyülü bir güzellik bulmak olanaksız bir şeydi.</p>
				<p class="normal">Fazla ince, fazla uzundu, ama doğanın bu unutkanlığını yalnızca üzerine giydiği şeylerle düzeltip silme sanatının doruğuna erişmişti. Ucu yere değen şalının arasından, bir ipek giysinin geniş volanları çıkardı, göğsüne dayadığı ellerini saklayan geniş manşonu da öyle ustaca düzenlenmiş kıvrımlarla çevriliydi ki, en güç beğenir göz bile, hatlarına hiç diyecek bulamazdı.</p>
				<p class="normal">Başı bir harikaydı, apayrı bir süslenme konusuydu. Küçücüktü, Musset’nin diyeceği gibi, annesi çok özendiği için böyle yapmıştı.</p>
				<p class="normal">Güzelliği anlatılmaz bir uzun yüz üzerine elle yapılmış izlenimi bırakacak kadar düzgün bir kıvrım oluşturmuş kaşlar, altlarına da kara gözler koyun; eğildiler mi yanakların pembesine gölgeleri düşen, uzun kirpiklerle perdeleyin bu gözleri; delikleri bir haz isteğiyle azıcık açılmış, ince, dik, ruhsal bir burun, dudakları süt gibi ak dişler üzerine büyük bir incelikle açılan kusursuz bir ağız çizin; cildini de hiçbir elin dokunmadığı şeftaliler üzerindeki şu kadifemsilikle renklendirin, bu sevimli başı bütünüyle elde etmiş olursunuz.</p>
				<p class="normal">Yaratılıştan ya da başka bir yoldan dalgalı, kehribar karası saçları, alnının üzerinde iki geniş sargı biçiminde açılır, üzerlerinde her biri dört-beş bin frank değerinde iki elmas parlayan kulaklarının ucunu göstererek başının ardında kaybolurdu.</p>
				<p class="normal">Nasıl oluyor da Marguerite’in ateşli yaşamı, yüzünde başlıca özelliği olan bakire, hatta çocuk anlatımını bırakabiliyordu, anlamadan belirtmek zorunda olduğumuz bir özelliğiydi bu onun.</p>
				<p class="normal">Marguerite’in, Vidal’in fırçasından çıkmış olan ve bu anlatımı veren, eşsiz bir portresi vardı, yalnız o çizebilirdi bu kadının portresini. Ölümünden sonra birkaç gün bende kaldı bu portre, ona öyle şaşılacak derecede benziyordu ki, belki de belirtmeye belleğimin yetmeyeceği bilgileri vermek için bu portreden yararlandım.</p>
				<p class="normal">Bu bölümün kimi ayrıntılarını ancak sonradan öğrenebildim, ama asıl öykü başlayınca yeni baştan dönmeyeyim diye hemen yazıyorum.</p>
				<p class="normal">Marguerite tüm ilk gösterimlerde bulunur, tüm akşamlarını tiyatrolarda ya da baloda geçirirdi. Ne zaman yeni bir oyun oynansa, hiç yanından ayrılmayan, yer düzeyindeki locasının önüne koyduğu üç şeyle: dürbünü, şeker torbası ve bir demet kamelyasıyla birlikte onu orada göreceğinizden emin olabilirdiniz.</p>
				<p class="normal">Ayın yirmi beş gününde, kamelyalar ak olurdu, beş gün de kırmızı; benim açıklayamadan belirttiğim, en sık gittiği tiyatroların müdavimleriyle kendi dostlarının da benim gibi fark ettikleri bu renk değişikliğinin nedeni hiçbir zaman anlaşılamadı.</p>
				<p class="normal">Marguerite’in elinde kamelyadan başka hiçbir çiçek görülmemişti. Bu nedenle, çiçekçisi Madam Barjon’un dükkânında Kamelyalı Kadın adını takmışlardı ona sonunda, ad da iyice tutmuştu.</p>
				<p class="normal">Bundan başka, Paris’te belli bir çevre içinde yaşayan herkes gibi ben de Marguerite’in en çekici gençlerin sevgilisi olduğunu, bunu herkese yüksek sesle söylediğini, delikanlıların da bununla övündüklerini biliyordum, sevdalılar da hoşnuttu, yosma da.</p>
				<p class="normal">Bununla birlikte, yaklaşık üç yıl önce bir ara Bagnères’e gidişinden beri, yaşlı bir yabancı dükle yaşıyordu yalnız, öyle söylüyorlardı, dük çok zengindi, eski yaşamından elden geldiğince koparmaya çalışmıştı onu, o da buna oldukça gönülden boyun eğer görünmüştü.</p>
				<p class="normal">Bu konuda şunları anlatmışlardı bana:</p>
				<p class="normal">1842 yılının ilkbaharında, Marguerite öylesine zayıflamış, öylesine değişmişti ki, hekimler kaplıcalara gitmesini zorunlu görmüşler, o da Bagnères’e gitmişti.</p>
				<p class="normal">Burada, hastalar arasında, bir dükün kızı da bulunuyordu, bu kız Marguerite’le yalnız aynı hastalığı değil, aynı yüzü de taşıyordu, o kadar ki, onları gören iki kız kardeş sanabilirdi. Ne var ki genç düşes veremin üçüncü dönemindeydi, Marguerite’in gelişinden birkaç gün sonra da ölmüştü.</p>
				<p class="normal">Yüreğin bir parçasını kefenleyen toprakta kalınır gibi Bagnères’de kalan dük, bir sabah, ağaçlıklı bir yolun dönemecinde Marguerite’i gördü.</p>
				<p class="normal">Kızının gölgesinin geçtiğini görür gibi oldu, ona doğru yürüdü, ellerini tuttu, ağlayarak öptü onu, sonra, kim olduğuna bakmadan, kendisini görmesine, kendisini ölen kızının yaşayan bir görüntüsü gibi sevmesine izin istedi.</p>
				<p class="normal">Marguerite Bagnères’de oda hizmetçisiyle yalnızdı, öte yandan kendini güç duruma sokmak gibi bir korkusu da yoktu, dükün isteğini benimsedi.</p>
				<p class="normal">Bagnères’de kendisini tanıyan kimseler vardı, gidip Matmazel Gautier’nin gerçek durumunu haber verdiler düke. Yaşlı adam beyninden vurulmuş gibi oldu, çünkü kızına benzerliği burada bitiyordu Marguerite’in, ama iş işten geçmişti artık. Genç kadın yüreğinin bir gereksinimi, hâlâ yaşamasının biricik bahanesi, biricik bağışlatıcı nedeni olmuştu.</p>
				<p class="normal">Hiçbir serzenişte bulunmadı ona, hakkı da yoktu, ama yaşamını değiştirebilecek gücü duyup duymadığını sordu, bu özveriye karşılık arzu edebileceği tüm ödünleri vereceğini söyledi ona. O da söz verdi.</p>
				<p class="normal">Şurasını söylemek gerekir ki, coşkun yaratılışlı bir kadın olan Marguerite bu sıralarda hastaydı. Geçmişini hastalığının başlıca nedenlerinden biri olarak görüyordu, bir tür boş inanca da kapılarak, pişmanlığına ve yol değiştirmesine karşılık, Tanrı’nın güzelliğine ve sağlığına dokunmayacağını umdu.</p>
				<p class="normal">Gerçekten de, yaz sonunda döndüğü zaman, kaplıcalar, gezintiler, doğal yorgunluk aşağı yukarı düzeltmişti onu.</p>
				<p class="normal">Dük, Marguerite’le birlikte Paris’e geldi, Bagnères’de olduğu gibi burada da gelip onu görmeyi sürdürdü.</p>
				<p class="normal">Gerçek başlangıcı da, gerçek nedeni de bilinmeyen bu ilişki büyük bir gürültü ve şaşkınlık uyandırdı burada, çünkü servetinin büyüklüğüyle tanınan dük şimdi de savurganlığıyla ün salmaya başlamıştı.</p>
				<p class="normal">Yaşlı zenginlerde çok görülen çapkınlığa yordular yaşlı dükle genç kadının yakınlığını. Gerçek dışında ne varsa hepsini söylediler.</p>
				<p class="normal">Bununla birlikte, bu babanın Marguerite’e duyduğu sevginin öyle arı bir nedeni vardı ki, yürek ilişkileri dışında herhangi bir ilişki kurmak en yakın akrabayla zina etmekten farksızdı onun için, kızına söyleyemeyeceği tek sözcük söylememişti Marguerite’e.</p>
				<p class="normal">Kahramanımızı olduğundan başka türlü göstermek aklımızdan bile geçmez. Bu nedenle, Bagnères’de kaldığı sürece, düke verilen sözü tutmasının güç olmadığını, sözünde durduğunu söyleyeceğiz; ama bir kez Paris’e döndükten sonra, dükün belirli aralıklarla gelişlerinden başka hiçbir şeyin bulandırmadığı yalnızlık, eğlence yaşamına, balolara, hatta çılgın şölenlere alışmış olan bu kadına kendisini sıkıntıdan öldürecekmiş gibi gelmişti, eski yaşamının yakıcı solukları yüreğine, başına sürtünüp duruyordu.</p>
				<p class="normal">Marguerite’in bu yolculuktan her zamankinden de güzel döndüğünü, yirmi yaşında bulunduğunu, uyumuş, ama yenilmemiş hastalığın da göğüs hastalıklarının en sık rastlanan sonucu olan şu ateşli istekleri uyandırmayı sürdürdüğünü de ekleyelim.</p>
				<p class="normal">Böylelikle, dükün Marguerite’le düşüp kalkmakla adını lekelediğini söyleyen, genç kadının bir rezilliğini yakalamak için hep pusuda bekleyen dostları Marguerite’in kendisinin gelmeyeceğinden emin olduğu saatlerde evine konuklar aldığını, bu konukların da çoğu zaman ertesi güne kadar kaldıklarını söyledikleri, söylediklerini de kanıtladıkları zaman, dük büyük bir üzüntüye kapıldı.</p>
				<p class="normal">Sorulunca, Marguerite her şeyi söyledi ona, sonra, hiçbir art düşüncesi olmadan, artık kendisiyle ilgilenmemesini öğütledi, çünkü verdiği sözü tutacak gücü bulamıyordu içinde, aldattığı bir adamdan da daha fazla iyilik istemiyordu.</p>
				<p class="normal">Dük sekiz gün görünmedi, ama bütün yapabildiği bu oldu, sekizinci gün, Marguerite’e gelip yalvardı, kendisini gene kabul etmesini istedi, onu olduğu gibi benimseyeceğine söz verdi, yeter ki yaşasındı, ucunda ölüm de olsa hiçbir serzenişte bulunmayacaktı, yemin ediyordu.</p>
				<p class="normal">İşte, Marguerite’in dönüşünden üç ay sonra, yani 1842 yılı kasım ya da aralık ayında durum buydu.</p>
				</body>
</html>