<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Kamelyali Kadin</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_23">XXII</h1>
				<p class="normal">Katar ilerlemiyormuş gibime geliyordu.</p>
				<p class="normal">Saat on birde Bougival’e geldim.</p>
				<p class="normal">Evin tek penceresinde bile ışık yoktu. Kapıyı çaldım, yanıt gelmedi.</p>
				<p class="normal">İlk kez böyle bir şey geliyordu başıma. En sonunda bahçıvan göründü. Girdim.</p>
				<p class="normal">Nanine ışıkla karşıma çıktı. Marguerite’in odasına geldim.</p>
				<p class="normal">"Madam nerede?"</p>
				<p class="normal">"Madam Paris’e gitti," diye yanıtladı Nanine.</p>
				<p class="normal">"Paris’e mi?"</p>
				<p class="normal">"Evet, mösyö."</p>
				<p class="normal">"Ne zaman?"</p>
				<p class="normal">"Sizden bir saat sonra."</p>
				<p class="normal">"Bana hiçbir şey bırakmadı mı?"</p>
				<p class="normal">"Bırakmadı."</p>
				<p class="normal">Nanine yanımdan ayrıldı.</p>
				<p class="normal">"Birtakım korkulara kapılmış, babamı görmeye gideceğimi söylememin bir gün serbest kalmak için uydurulmuş bir bahane olup olmadığını anlamak için Paris’e gitmiş olabilir," diye düşündüm.</p>
				<p class="normal">"Belki de Prudence önemli bir iş için ona mektup yazmıştır," diye söylendim yalnız kalınca; ama Paris’e gidince, Prudence’ı görmüştüm, Marguerite’e mektup yazdığını düşündürtebilecek hiçbir şey söylememişti.</p>
				<p class="normal">Birdenbire, Marguerite’in hasta olduğunu söylediğim zaman, Madam Duvernoy’nın sorduğu soruyu anımsadım: "Bugün gelmeyecek mi?" Bir randevuyu belli eder gibi olan bu tümceden sonra yüzüne baktığımda, Prudence’ın sıkılgan görünüşünü anımsadım aynı zamanda. Bu anıya Marguerite’in bütün gün süren gözyaşları, babamın iyi karşılamasının biraz olsun unutturduğu gözyaşları eklendi.</p>
				<p class="normal">Bu dakikadan sonra, günün bütün olayları ilk kuşkumun çevresinde toplandı hemen, öyle bir çivilendiler ki, babamın bağışlamasına varıncaya kadar her şey doğruladı bu kuşkuyu.</p>
				<p class="normal">Marguerite Paris’e gitmem için zorlamıştı beni; yanında kalmayı önerdiğim zaman sakinleşmiş gibi davranmıştı. Bir tuzağa mı düşmüştüm? Marguerite beni aldatıyor muydu? Yokluğunun farkına varamayacağım kadar erken döneceğini düşünmüş de bir rastlantı buna engel mi olmuştu? Neden Nanine’e hiçbir şey söylememişti ya da neden bana yazmamıştı? Bu gözyaşlarının, bu yokluğun, bu gizemin anlamı neydi?</p>
				<p class="normal">İşte bu boş odanın ortasında dehşet içinde bunu soruyordum kendi kendime, gözlerimi saate dikmiştim, saat gece yarısını gösteriyordu, çok geç olduğunu, sevgilimin döneceğini ummamam gerektiğini söyler gibiydi.</p>
				<p class="normal">Bununla birlikte, verdiğimiz kararlardan, sunulan ve benimsenen öneriden sonra, beni aldatması gerçeğe uyar bir şey miydi? Hayır. İlk düşüncelerimi kovmaya çalıştım.</p>
				<p class="normal">"Zavallı kız, mobilyalarına bir alıcı bulmuş, pazarlığı sonuçlandırmak için Paris’e gitmiş olacak. Bana haber vermek istememiştir, çünkü ilerideki mutluluğumuz için zorunlu olan bu satışı kabul etsem bile, bana zor geldiğini biliyor, bundan söz açarak onurumu kırmaktan korkmuş olacak. Ancak her şey bittikten sonra görünmeyi yeğ tutuyor. Prudence hiç kuşkusuz bunun için bekliyordu onu, benim önümde kendini ele verdi: Marguerite bugün pazarlığını bitirememiştir, onun evinde yatıyordur, hatta belki de az sonra gelecektir, çünkü kaygılanacağımı düşünür, beni merakta bırakmak istemez."</p>
				<p class="normal">Ama bu gözyaşları neden öyleyse? Hiç kuşkusuz bana olan aşkına karşın, bugüne kadar içinde yaşadığı, kendisini mutlu kılan, imrenilen bir kadın yapan lüksü bırakırken, ağlamaktan kendini alamamıştı.</p>
				<p class="normal">Seve seve bağışlıyordum bu üzüntülerini Marguerite’in. Onu öpüşlere boğarak, gizemli yokluğunun nedenini sezdiğimi söylemek için, dönmesini sabırsızlıkla bekliyordum.</p>
				<p class="normal">Ama gece ilerliyor, Marguerite dönmüyordu.</p>
				<p class="normal">Kaygı yavaş yavaş çemberini daraltıyor, beynimi, yüreğimi sıkıyordu. Yoksa bir şey mi gelmişti başına! Yoksa yaralanmış mıydı, hasta mıydı, ölmüş müydü! Yoksa bana acı bir kazayı bildirecek bir haberciyle mi karşılaşacaktım! Yoksa gün beni aynı kuşkular, aynı korkular içinde mi bulacaktı!</p>
				<p class="normal">Yokluğunun bende uyandırdığı korkular arasında kendisini beklerken Marguerite’in beni aldattığı düşüncesi aklıma gelmiyordu artık. Onu benden uzak tutmak için kendi istemi dışında bir neden bulunması gerekirdi, bu nedenin de ancak bir yıkım olabileceğine gittikçe daha çok inanıyordum. Hey gidi insan gururu! Ne kılıklara girmezsin ki!</p>
				<p class="normal">Saat biri vurmuştu. "Bir saat daha beklerim," dedim kendi kendime, Marguerite ikide de dönmezse, Paris’e gidecektim.</p>
				<p class="normal"><span class="ideitalik">Manon Lescaut</span> masanın üstünde açık duruyordu. Sayfaların kimi yerleri sanki gözyaşlarıyla ıslanmış gibi geldi bana. Biraz karıştırdıktan sonra, kitabı kapattım, kuşkularımın perdesi ardından bakılınca, yazılar anlamdan yoksun gibi geliyordu bana.</p>
				<p class="normal">Saat ağır ilerliyordu. Gökyüzü kapalıydı. Bir güz yağmuru kamçılıyordu camları. Boş yatak bir mezar görünüşüne bürünür gibiydi. Korkuyordum.</p>
				<p class="normal">Kapıyı açtım. Dinliyordum, ağaçların arasında yelin gürültüsünden başka hiçbir şey duymuyordum. Kilisenin çan kulesinde saat hüzünlü hüzünlü buçuğu vurdu.</p>
				<p class="normal">İçeriye birinin girmesinden korkmaya başlamıştım. Bu saatte, bu kasvetli havada beni ancak bir yıkım bulabilirmiş gibi bir duygu vardı içimde.</p>
				<p class="normal">Saat ikiyi vurdu. Biraz daha bekledim. Tekdüze ve uyumlu sesiyle yalnız saat bulandırıyordu sessizliği.</p>
				<p class="normal">En sonunda, en ufak nesneleri bile, yüreğin kaygılı yalnızlığının çevresindeki şeylere verdiği şu hüzünlü görünüşe bürünmüş olan bu odadan ayrıldım.</p>
				<p class="normal">Yandaki odada Nanine’i işlediği işin başında uyumuş buldum. Kapının gürültüsüyle uyandı, hanımının gelip gelmediğini sordu.</p>
				<p class="normal">"Hayır, ama, dönecek olursa, meraktan duramadığımı, Paris’e gittiğimi söylersiniz."</p>
				<p class="normal">"Bu saatte mi?"</p>
				<p class="normal">"Evet."</p>
				<p class="normal">"Nasıl olur? Araba bulamayacaksınız."</p>
				<p class="normal">"Yaya gideceğim."</p>
				<p class="normal">"Ama yağmur yağıyor."</p>
				<p class="normal">"Ne çıkar?"</p>
				<p class="normal">"Madam dönecek, dönmese bile, yarın gündüz gözüyle gidip neden gelemediğini öğrenirsiniz. Yolda öldürebilirler sizi."</p>
				<p class="normal">"Tehlike yok Nanine’ciğim; yarın görüşürüz."</p>
				<p class="normal">Kızcağız gidip paltomu getirdi, omuzlarıma attı, gidip Madam Arnold’u uyandırmayı, olanak varsa bir araba bulmayı önerdi, ama istemedim, belki de boşuna olan bu denemede yitireceğim zamanın, yolun yarısına varmam için geçecek zamandan fazla olacağını düşünüyordum. Hem de açık havaya, pençesine düştüğüm sinirli durumu geçirecek bir bedensel yorgunluğa gereksinimim vardı.</p>
				<p class="normal">Antin Sokağı’ndaki dairenin anahtarını aldım, parmaklığa kadar benimle gelen Nanine’e, "Allahaısmarladık," dedikten sonra, yola çıktım.</p>
				<p class="normal">İlkin koşmaya başladım, ama toprak yeni ıslanmıştı, iki kat fazla yoruluyordum. Bu koşudan yarım saat sonra, durmak zorunda kaldım, su içindeydim. Soluk aldım, sonra gene başladım. Karanlık öylesine yoğundu ki, her an, yolun ağaçlarına çarpacağım diye korkuyordum, birden gözlerimin önünde beliriyor, üzerime koşan kocaman hayaletlere benziyorlardı.</p>
				<p class="normal">Bir iki yük arabasına rastladım, hemen geride bıraktım.</p>
				<p class="normal">Bir kira arabası hızla Bougival’den yana gidiyordu. Önümden geçtiği sırada Marguerite’in bu arabada bulunabileceğini umdum. Durmadan "Marguerite! Marguerite!" diye bağırdım.</p>
				<p class="normal">Ama hiç kimse yanıt vermedi, araba yoluna gitti. Uzaklaşmasını seyrettim, sonra yoluma gittim.</p>
				<p class="normal">Etoile’in setine tam iki saatte geldim.</p>
				<p class="normal">Paris’i görmek gücümü geri getirdi, kaç kez geçtiğim uzun ağaçlık yoldan aşağı koştum.</p>
				<p class="normal">Bu gece hiç kimse geçmiyordu buradan.</p>
				<p class="normal">Ölü bir kentin gezinti yeri diyeceği gelirdi insanın.</p>
				<p class="normal">Gün ağarmaya başlıyordu.</p>
				<p class="normal">Antin Sokağı’na geldiğim zaman, büyük kent iyice uyanmadan önce kımıldamaya başlamıştı biraz.</p>
				<p class="normal">Marguerite’in evine girdiğim sırada, Saint-Roch Kilisesi’nde saat beşi vuruyordu.</p>
				<p class="normal">Kapıcıya adımı söyledim, o kadar yirmi franklıklar almıştı ki benden, saat beşte Matmazel Gautier’nin dairesine girme hakkını taşıdığımı bilirdi.</p>
				<p class="normal">Bir engelle karşılaşmadan geçtim böylece.</p>
				<p class="normal">Marguerite’in evde olup olmadığını sorabilirdim ona, ama hayır diye yanıt verebilirdi, bense iki dakika daha fazla kuşkulanmayı yeğ görüyordum, çünkü kuşku duyarken de umut etmekteydim.</p>
				<p class="normal">Bir gürültü, bir devini yakalamaya çalışarak kapıya kulak verdim.</p>
				<p class="normal">Hiçbir şey. Kırın sessizliği buralara dek sürer gibiydi.</p>
				<p class="normal">Kapıyı açıp girdim.</p>
				<p class="normal">Bütün perdeler sıkı sıkı kapalıydı.</p>
				<p class="normal">Yemek odasının perdelerini çektim, yatak odasına yöneldim, kapısını ittim.</p>
				<p class="normal">Perdelerin kordonunu tutup şiddetle çektim.</p>
				<p class="normal">Perdeler aralandı; hafif bir ışık girdi, yatağa koştum.</p>
				<p class="normal">Boştu!</p>
				<p class="normal">Kapıları birbiri ardından açtım, bütün odalara baktım.</p>
				<p class="normal">Hiç kimse.</p>
				<p class="normal">Deli olmak işten değildi.</p>
				<p class="normal">Tuvalet odasına geçtim, penceresini açtım, birkaç kez Prudence’a seslendim.</p>
				<p class="normal">Madam Duvernoy’nın penceresi kapalı kaldı.</p>
				<p class="normal">O zaman kapıcının yanına indim, Matmazel Gautier’nin gündüz evine gelip gelmediğini sordum.</p>
				<p class="normal">"Evet," diye yanıtladı adam, "Madam Duvernoy’yla birlikte."</p>
				<p class="normal">"Benim için hiçbir şey söylemedi mi?"</p>
				<p class="normal">"Hayır."</p>
				<p class="normal">"Sonra ne yaptıklarını biliyor musunuz?"</p>
				<p class="normal">"Arabaya bindiler."</p>
				<p class="normal">"Nasıl bir arabaya?"</p>
				<p class="normal">"Özel bir kupaya."</p>
				<p class="normal">Ne demekti bütün bunlar?</p>
				<p class="normal">Komşu kapıyı çaldım. Kapıcı, kapıyı açtıktan sonra:</p>
				<p class="normal">"Nereye gidiyorsunuz, mösyö?" diye sordu.</p>
				<p class="normal">"Madam Duvernoy’ya."</p>
				<p class="normal">"Dönmedi o."</p>
				<p class="normal">"Emin misiniz?"</p>
				<p class="normal">"Evet, mösyö; işte dün kendisi için bir mektup getirdiler, hâlâ veremedim."</p>
				<p class="normal">Kapıcı mektubu gösteriyordu bana, hiçbir şey düşünmeden, şöyle bir göz attım mektuba.</p>
				<p class="normal">Marguerite’in yazısını tanıdım.</p>
				<p class="normal">Mektubu aldım.</p>
				<p class="normal">Şu sözcükler vardı zarfın üzerinde:</p>
				<p class="normal">"Madam Duvernoy’ya, Mösyö Duval’e verilmek üzere."</p>
				<p class="normal">"Bu mektup bana," dedim kapıcıya, ona adresi gösterdim.</p>
				<p class="normal">"Mösyö Duval siz misiniz?" diye sordu adam.</p>
				<p class="normal">"Evet."</p>
				<p class="normal">"Ha! Tanıyorum sizi, Madam Duvernoy’ya sık sık gelirsiniz."</p>
				<p class="normal">Sokağa çıkınca hemen açtım mektubu.</p>
				<p class="normal">Ayaklarımın dibine bir yıldırım düşse, bu mektubun içindeki satırlar kadar dehşete düşürmezdi beni.</p>
				<p class="normal1">"Armand, sizin bu mektubu okuduğunuz saatte, ben çoktan başka bir adamın metresi olmuş olacağım. Her şey bitti aramızda.</p>
				<p class="normal1">Babanızın yanına dönün, dostum, kız kardeşinizi, düşkünlüklerimizi hiç mi hiç bilmeyen, o temiz genç kızı görmeye gidin, bir zaman sevmek yüceliğini gösterdiğiniz ve artık fazla uzamayacağını umduğum bir yaşamın en mutlu anlarını size borçlu olan Marguerite Gautier adındaki düşmüş kızın size çektirdiklerini çabucak unutursunuz onun yanında."</p>
				<p class="normal">Son sözcüğü de okuyunca, çıldıracağım sandım.</p>
				<p class="normal">Bir an kaldırıma düşmekten korktum. Gözlerimin üzerinden bir bulut geçiyordu, kanım şakaklarımda zonklayıp duruyordu.</p>
				<p class="normal">En sonunda biraz topladım kendimi, çevreme baktım, herkesin yaşamının benim yıkılışım üzerinde bir an bile durmadan sürüp gitmesine şaştım.</p>
				<p class="normal">Marguerite’in bana indireceği tek yumruğa bile dayanacak gücüm yoktu.</p>
				<p class="normal">O zaman babamın da aynı kentte bulunduğunu, on dakikaya kadar yanında olabileceğimi, nedeni ne olursa olsun, acımı benimle paylaşacağını düşündüm.</p>
				<p class="normal">Bir deli, bir hırsız gibi Paris Oteli’ne koştum: babamın dairesinin anahtarını kapısının üzerinde buldum. Girdim.</p>
				<p class="normal">Okuyordu.</p>
				<p class="normal">Beni görünce fazla şaşırmamasına bakılırsa, bekliyor gibiydi.</p>
				<p class="normal">Tek sözcük söylemeden kollarına atıldım, Marguerite’in mektubunu verdim ona; kendimi yatağının önüne bırakarak acı gözyaşlarıyla ağladım.</p>
				</body>
</html>