<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Kamelyali Kadin</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_19">XVIII</h1>
				<p class="normal">Bu yeni yaşamın ayrıntılarını anlatmak güç. Bizim için çok hoş olan, ama anlatacağım kişiler için hiçbir anlam taşımayan bir sürü çocuklukla doluydu. Bir kadını sevmek ne demektir, bilirsiniz, günler nasıl kısalıverir, insan kendini ne sevdalı bir tembelliğe bırakır, bilirsiniz. Şiddetli, güvenli, paylaşılmış bir aşktan doğan şu her şeyi unutmayı bilmez değilsiniz. Sevilen kadın olmayan her varlık, gereksiz bir varlık gibi görünür. Daha önce yüreğinin bazı parçalarını başka kadınlara attığına pişman olur insan, ellerinde tuttuğu elden başka bir el sıkmayı olanaksız bulur. Beyin ne çalışma kabul eder, ne anı, durmamacasına önüne sunulan biricik düşünceden uzaklaşmasına yol açabilecek hiçbir şeye yanaşmaz. Her gün sevgilisinde yeni bir çekicilik bulur insan, bilinmedik bir haz bulur.</p>
				<p class="normal">Yaşam sürekli bir arzunun durmadan yenilenen gerçekleşmesinden başka bir şey değildir artık, ruhta aşkın kutsal ateşini sürdürmekle görevli Vesta rahibesinden başka bir şey değildir.</p>
				<p class="normal">Çoğu zaman, karanlık çökünce, evin yukarısındaki küçük korunun eteğinde oturuyorduk. Burada, her ikimiz de bizi yarına kadar birbirimizin kollarında bırakacak yakın saati düşünerek akşamın şen uyumlarını dinliyorduk. Başka seferlerde, güneşin bile odamıza girmesine izin vermeden, bütün gün yatıyorduk. Perdeler iyice kapalı oluyordu, dış dünya bir zaman duruyordu bizim için. Yalnız Nanine açabiliyordu kapımızı, ama yemeklerimizi getirmek için yalnız; yemeklerimizi de kalkmadan yiyor, kahkahalarla, çılgınlıklarla yarıda kesiyorduk durmadan. Bunun ardından, kısacık bir uyku geliyordu, çünkü aşkımızın içinde yitip gittiğimizden, su yüzüne ancak soluk almak için çıkan inatçı iki dalgıç gibiydik.</p>
				<p class="normal">Bu arada bazı bazı Marguerite’i kederli buluyordum, gözlerinde yaşlar gördüğüm bile oluyordu; bu beklenmedik kederin nereden geldiğini soruyordum; yanıt veriyordu:</p>
				<p class="normal">"Aşkımız sıradan bir aşk değil, sevgili Armand. Hiçbir zaman hiç kimsenin olmamışım gibi seviyorsun beni, ileride, aşkından pişmanlık duyarak, geçmişimi bir büyük suç gibi görerek, beni içinden aldığın yaşama atılmak zorunda bırakmandan korkuyorum. Düşün ki, yeni bir yaşamın tadına vardım şimdi, ikincisine yeniden başlasam ölürdüm. Beni hiçbir zaman bırakmayacağını söyle."</p>
				<p class="normal">"Yemin ederim!"</p>
				<p class="normal">Bu söz üzerine, yeminimin içten olup olmadığını gözlerimden okumak istercesine bana bakıyordu, sonra kollarıma atılıyor, başını göğsümde saklayarak:</p>
				<p class="normal">"Seni ne kadar sevdiğimi bilmiyorsun da ondan!" diyordu.</p>
				<p class="normal">Bir akşam, pencereye dirseklerimizi dayamış, bulut yatağından çıkmakta güçlük çeker gibi görünen aya bakıyor, ağaçları gürültüyle sallayan yelin sesini dinliyorduk, el eleydik, çeyrek saattir de hiç konuşmuyorduk. Marguerite birdenbire:</p>
				<p class="normal">"İşte kış geliyor, gidelim ister misin?" dedi.</p>
				<p class="normal">"Peki, nereye?"</p>
				<p class="normal">"İtalya’ya."</p>
				<p class="normal">"Canın mı sıkılıyor?"</p>
				<p class="normal">"Kıştan korkuyorum, her şeyden önce de Paris’e dönüşümüzden korkuyorum."</p>
				<p class="normal">"Neden?"</p>
				<p class="normal">"Birçok neden yüzünden."</p>
				<p class="normal">Sonra korkularının nedenlerini söylemeden sürdürdü sözlerini:</p>
				<p class="normal">"Gitmek ister misin? Neyim varsa satacağım, gidip orada yaşayacağız, bir zamanlar ben olan kadından hiçbir şey kalmayacak, kim olduğumu hiç kimse bilmeyecek. İster misin?"</p>
				<p class="normal">"Seni hoşnut edecekse gidelim, Marguerite; bir yolculuğa çıkalım," dedim "ama dönüşünde yeniden bulduğuna sevineceğin eşyaları satmak zorunlu mu? Böyle bir özveriye ‘evet’ diyecek kadar büyük bir servetim yok, ama bu yolculuk seni azıcık eğlendirecekse, beş altı ay boyunca rahat rahat yolculuk etmemize yetecek kadar param var."</p>
				<p class="normal">"Aslında, hayır," dedi, pencereden ayrılarak gidip odanın loşluğunda kanepeye oturdu. "Gidip oralarda para harcamak neye yarar? Burada da oldukça pahalıya mal oluyorum sana."</p>
				<p class="normal">"Bunu başıma kakıyorsun, Marguerite, güzel bir şey değil bu yaptığın."</p>
				<p class="normal">"Kusura bakma dostum," dedi, elini uzattı bana, "bu esintili hava sinirlerimi bozdu; söylemek istediğim bu değildi."</p>
				<p class="normal">Beni öptü, sonra uzun bir düşleme daldı.</p>
				<p class="normal">Böyle sahneler birkaç kez yinelendi, bunları doğuran şeyin ne olduğunu bilmiyorsam da Marguerite’in gelecek için kaygılandığını seziyordum. Aşkımdan kuşku duyamazdı, çünkü her gün artıyordu aşkım, gene de sık sık kederli görünüyor, ama kederlerinin konusunu bedensel bir nedenden başka bir şeyle açıklamıyordu bana.</p>
				<p class="normal">Fazlasıyla tekdüze bir yaşamdan bıkmasından korkarak Paris’e dönmeyi öneriyordum ona, ama bu öneriye hiç yanaşmıyor, hiçbir yerde kırdaki kadar mutlu olamayacağını söylüyordu bana.</p>
				<p class="normal">Prudence çok seyrek geliyordu artık, buna karşılık, mektup yazıyordu. Her seferinde Marguerite’i derin bir düşünceye gömmelerine karşın, hiçbir zaman bunları bana da göstermesini istememiştim. Ne düşüneceğini bilmiyordum.</p>
				<p class="normal">Bir gün Marguerite odasında kaldı. İçeriye girdim. Bir şey yazıyordu.</p>
				<p class="normal">"Kime yazıyorsun?" diye sordum.</p>
				<p class="normal">"Prudence’a: yazdığımı okuyayım ister misin?"</p>
				<p class="normal">Kuşkuyu andırabilecek her şeyden dehşet duyuyordu, bu yüzden ne yazdığını bilmek gereksinimini duymadığımı söyledim Marguerite’e, oysa kuşkum yoktu: üzüntüsünün gerçek nedenini bu mektuptan öğrenebilirdim.</p>
				<p class="normal">Ertesi gün hava çok güzeldi. Marguerite gidip kayıkla bir gezinti yapma, Croissy Adası’nı gezme önerisinde bulundu. Çok neşeli görünüyordu; döndüğümüz zaman saat beşti.</p>
				<p class="normal">Nanine içeriye girdiğimizi görünce:</p>
				<p class="normal">"Madam Duvernoy geldi," dedi.</p>
				<p class="normal">"Gitti mi?" diye sordu Marguerite.</p>
				<p class="normal">"Evet, sizin arabanızla; böyle kararlaştırıldığını söyledi."</p>
				<p class="normal">"Peki," dedi Marguerite çabucak; "sofra hazırlansın."</p>
				<p class="normal">İki gün sonra da Prudence’tan bir mektup geldi, on beş gün boyunca, Marguerite o bilinmez hüzünlerinden kopmuş gibi göründü, hüzünlü havasını atlattıktan sonra, bu durumundan dolayı özür dileyip duruyordu.</p>
				<p class="normal">Bu arada, araba geri dönmüyordu.</p>
				<p class="normal">"Nasıl oluyor da Prudence kupanı yollamıyor?" diye sordum bir gün.</p>
				<p class="normal">"İki attan biri hasta, arabada da onarımlar yapılıyor. Orada bekletmektense, biz daha buradayken yapılması daha iyi, burada bize araba gerekmiyor nasıl olsa."</p>
				<p class="normal">Birkaç gün sonra Prudence bizi görmeye geldi, Marguerite’in sözlerini doğruladı.</p>
				<p class="normal">İki kadın bahçede baş başa dolaştılar, ben yanlarına gelince, konuşmayı değiştirdiler.</p>
				<p class="normal">Prudence, akşam giderken soğuktan dert yandı, Margue-rite’ten kendisine bir şal vermesini rica etti.</p>
				<p class="normal">Bir ay geçti böylece, Marguerite bütün bu zaman boyunca her zamankinden de neşeli, her zamankinden de sevgi doluydu.</p>
				<p class="normal">Bununla birlikte, araba geri gelmemiş, kaşmir şal geri yollanmamıştı, tüm bunlar ister istemez kafamı kurcalıyordu, Prudence’tan gelen mektupları Marguerite’in hangi çekmeceye koyduğunu bildiğim için, bahçenin ötelerinde olduğu bir zamandan yararlanarak, koşup bu çekmeceyi açmaya çalıştım; ama boşuna: iyice kilitlenmişti.</p>
				<p class="normal">O zaman genellikle mücevherlerinin, elmaslarının bulunduğu çekmeceleri aradım. Bunlar hiçbir direnç göstermeden açılıverdiler, ama mücevher kutuları yok olmuştu, içindekilerle birlikte elbet.</p>
				<p class="normal">Bıçak gibi bir korku saplandı yüreğime.</p>
				<p class="normal">Marguerite’e gidip bu yok olmaların gerçek nedenini soracaktım, ama söylemeyecekti kuşkusuz.</p>
				<p class="normal">"Sevgili Marguerite," dedim o zaman, "Paris’e gitmek için izin istiyorum senden. Evimdekiler nerede olduğumu bilmiyorlar, babamdan mektuplar gelmiş olması gerekir; hiç kuşkusuz kaygılanıyordur, ona yanıt vermeliyim."</p>
				<p class="normal">"Git dostum," dedi, "ama erkenden burada ol."</p>
				<p class="normal">Yola çıktım.</p>
				<p class="normal">Hemen Prudence’a koştum. Hiçbir giriş yapmadan:</p>
				<p class="normal">"Bana bakın, açık açık yanıt verin bana," dedim, "Marguerite’in atları nerede?"</p>
				<p class="normal">"Satıldı."</p>
				<p class="normal">"Şal?"</p>
				<p class="normal">"Satıldı."</p>
				<p class="normal">"Elmaslar?"</p>
				<p class="normal">"Rehinde."</p>
				<p class="normal">"Peki, kim satıp rehin verdi?"</p>
				<p class="normal">"Ben."</p>
				<p class="normal">"Niçin bana haber vermediniz?"</p>
				<p class="normal">"Marguerite yasakladı da ondan."</p>
				<p class="normal">"Peki, niçin benden istemediniz bu parayı?"</p>
				<p class="normal">"İstemiyordu."</p>
				<p class="normal">"Nereye gitti bu paralar?"</p>
				<p class="normal">"Borçlara."</p>
				<p class="normal">"Çok borcu var demek?"</p>
				<p class="normal">"Otuz bin frank aşağı yukarı. Dostum, ben söylemiştim size! İnanmak istememiştiniz; şimdi inandınız işte. Döşemenin hesabını dük ödeyecekti, ama adam dükün karşısına çıkınca, kapı dışarı edildi, sonra dük ertesi gün Matmazel Gau-<br class="chapter"/>tier için hiçbir şey yapmayacağını yazdı ona. Bu adam para istedi, parça parça para verildi biraz, sizden istediğim birkaç bin frank bunlardı işte; sonra iyi yürekli insanlar, borçlusunu dükün bıraktığını, şimdi beş parasız bir çocukla yaşadığını haber verdiler ona; aynı biçimde öbür alacaklılara da bildirildi durum; para istediler ve haciz koydular. Marguerite her şeyi satmak istedi, ama iş işten geçmişti, ben de buna karşı çıkardım ya. Borçları ödemek gerekiyordu, o da sizden para istememek için atlarını, şallarını sattı, mücevherlerini rehine verdi. Alıcıların makbuzlarını, Mont-de-Piété’nin rehin senetlerini ister misiniz?"</p>
				<p class="normal">Prudence, bir çekmeceyi açmış, bana bu kâğıtları gösteriyordu. "Haklıydım!" demeye hak kazanmış bir kadının ısrarıyla:</p>
				<p class="normal">"Ya!" diye sürdürüyordu konuşmasını, "siz iki insanın birbirini sevmesi, kıra gidip havalı bir yaşam sürmesi yeter mi sanıyorsunuz? Hayır, dostum, hayır. Düşlerdeki yaşamın yanında, bir de maddeye bağlı yaşam vardır, en arı kararlar bile gülünç ama demirden bağlarla yere bağlıdır, bunlar da kolay kolay kırılmaz öyle. Marguerite sizi yirmi kez aldatmadıysa, apayrı bir yaratılışta olduğu için aldatmadı. Bunu ona öğütlemem bir kusur değildi, çünkü zavallı kızın varını yoğunu elden çıkardığını görmek üzüyordu beni. İstemedi! Sizi sevdiğini, şu yeryüzünde hiçbir şey için sizi aldatmayacağını söyledi bana. Bütün bunlar çok güzel, çok şiirli, ama bu akçeyle ödenmez alacaklıların parası, bugün de otuz bin frank kadar bir para olmadıkça işin içinden sıyrılamaz artık."</p>
				<p class="normal">"İyi ya, vereceğim bu parayı."</p>
				<p class="normal">"Borç mu alacaksınız?"</p>
				<p class="normal">"Evet, elbette."</p>
				<p class="normal">"İyi edersiniz hani; babanızla bozuşur, kaynaklarınızı kurutursunuz, hem de otuz bin frank öyle bir iki gün içinde bulunmaz. İnanın bana, Armand’cığım, kadınları sizden iyi tanırım ben; bu çılgınlığı yapmayın, bir gün pişman olursunuz. Mantıklı olun. Marguerite’i bırakın demiyorum size, ama yaz başında yaşadığınız gibi yaşayın onunla. Bırakın da bu güçlükten çıkmanın yollarını bulsun. Dük yavaş yavaş gelecektir ona. Kont de N... de, daha dün söylüyordu bana, kendisini kabul ederse, bütün borçlarını ödeyecek, her ay da dört-beş bin frank verecek ona. İki yüz bin lira geliri var. Durumunu düzeltir biraz, size gelince, nasıl olsa onu bırakmak zorunda kalacaksınız; bunun için varınızı yoğunuzu batırmayı beklemeyin, üstelik bu kont de N... budalanın biridir. Marguerite’in sevgilisi olmanıza hiçbir şey engel olmayacaktır. Başlangıçta biraz ağlayacaktır, ama alışacaktır sonunda, hem de bu yaptığınızdan dolayı bir gün teşekkür edecektir size. Marguerite’in evli olduğunu düşünün, kocasını aldatın, işte bu kadar. Bütün bunları eskiden de söylemiştim size; yalnız o sırada birer öğütten başka bir şey değildi bunlar, şimdi ise bir zorunluk."</p>
				<p class="normal">Prudence insafsızca haklıydı. Gösterdiği kâğıtları gene yerlerine koydu.</p>
				<p class="normal">"İşte böyle," diye sürdürdü, "yosmalar hep sevileceklerini düşünürler de seveceklerini hiç akıllarına getirmezler, yoksa bir kenara biraz para koyarlardı, otuz yaşında hiç karşılığında bir sevgilileri olma lüksünü tadarlardı. Benim de şimdiki aklım olsaydı eskiden! Neyse, Marguerite’e hiçbir şey söylemeyin, Paris’e getirin onu. Dört beş ay onunla yalnız yaşadınız, buna bir diyeceğim yok; göz yumun, sizden bütün istenen bu. On beş gün sonunda, kont de N...’yi kabul edecektir, bu kış biraz para biriktirir, gelecek yaz gene başlarsınız. Bu işler böyle olur, dostum."</p>
				<p class="normal">Prudence öğüdünü pek beğenmişe benziyordu, ben kızgınlıkla geri çevirdim.</p>
				<p class="normal">Aşkımla onurumun böyle davranmama elvermemesi bir yana, Marguerite’in de, bugünkü durumunda, böyle bir bölüşmeye boyun eğmektense ölmeyi yeğ tutacağından kuşkum yoktu.</p>
				<p class="normal">"Bu kadar şaka yeter," dedim Prudence’a; "Marguerite’e ne kadar para gerek?"</p>
				<p class="normal">"Söyledim, otuz bin frank kadar."</p>
				<p class="normal">"Ne zaman gerek bu para?"</p>
				<p class="normal">"İki aya kadar."</p>
				<p class="normal">"Tamam."</p>
				<p class="normal">Prudence omuz silkti.</p>
				<p class="normal">"Vereceğim size bu parayı," diye ekledim, "ama benim verdiğimi Marguerite’e söylemeyeceğinize yemin edeceksiniz."</p>
				<p class="normal">"Merak etmeyin."</p>
				<p class="normal">"Satmak ya da rehin vermek için size başka bir şey yollarsa, bana haber verin."</p>
				<p class="normal">"Tehlike yok, hiçbir şeyi kalmadı artık."</p>
				<p class="normal">Babamdan mektup var mı diye eve uğradım ilkin.</p>
				<p class="normal">Dört mektup gelmişti.</p>
				</body>
</html>