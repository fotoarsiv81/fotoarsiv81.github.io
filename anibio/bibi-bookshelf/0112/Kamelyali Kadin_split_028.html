<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Kamelyali Kadin</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_26">XXV</h1>
				<p class="normal">Armand ikide bir gözyaşlarıyla kesilen bu uzun öyküyü anlata anlata yorulmuştu, Marguerite’in elinden çıkmış sayfaları bana verdikten sonra, iki elini alnına koyup gözlerini yumdu, belki düşünmek, belki de uyumaya çalışmak için.</p>
				<p class="normal">Az sonra, biraz daha hızlı soluk almaya başlaması Armand’ın uyuduğunu belli ediyordu, ama en ufak bir gürültünün uçuruverdiği şu hafif uykuyla uyuyordu.</p>
				<p class="normal">İşte okuduklarım: tek sözcük eklemeden, tek sözcük çıkarmadan geçiriyorum buraya:</p>
				<p class="normal">"Bugün aralığın onbeşi. Üç dört gündür rahatsızım. Bu sabah yattım; hava karanlık, kederliyim; hiç kimse yok yanımda, sizi düşünüyorum, Armand. Ya siz, benim bu satırları yazdığım sırada siz neredesiniz? Paris’ten uzakta, çok uzakta, öyle söylediler, belki de Marguerite’inizi şimdiden unutmuşsunuzdur. Neyse, mutlu olun, yaşamımın biricik sevinçli dakikalarını size borçluyum.</p>
				<p class="normal">Size davranışımın nedenini açıklamak isteğine karşı koyamamış, bir mektup yazmıştım, ama, benim gibi bir kızın kaleminden çıktığı için, bir yalan gibi görülebilirdi.</p>
				<p class="normal">Bugün hastayım; bu hastalıktan ölebilirim, genç öleceğimi her zaman sezinlemişimdir çünkü. Annem veremden öldü, bugüne kadar yaşama biçimim de bana bıraktığı biricik miras olan bu hastalığı ağırlaştırmaktan başka bir şey yapmadı; ama gitmeden önce sevmekte olduğunuz zavallı kızla döndükten sonra da hâlâ ilgilenirseniz, bilmeniz gereken şeyleri anlatmadan ölmek istemiyorum.</p>
				<p class="normal">Haklı olduğumu bir kez daha göstermek için baştan yazmaktan mutluluk duyacağım bu mektupta şunlar vardı:</p>
				<p class="normal">Babanızın gelişinin Bougival’de bizi nasıl şaşırttığını anımsarsınız, Armand; bu gelişin bende uyandırdığı elde olmayan korkuyu, babanızla aranızda geçen, akşam bana anlattığınız tartışmayı anımsarsınız.</p>
				<p class="normal">Ertesi gün, siz Paris’te bir türlü gelmeyen babanızı beklerken, evime bir adam geliyor, bana Mösyö Duval’in bir mektubunu veriyordu.</p>
				<p class="normal">Kendi mektubuma eklediğim bu mektup, en ciddi deyimlerle, ertesi gün herhangi bir bahaneyle sizi uzaklaştırmamı ve babanızı kabul etmemi rica ediyordu benden; benimle konuşacakları vardı ve her şeyden önce bu gelişi konusunda size hiçbir şey söylemememi istiyordu.</p>
				<p class="normal">Dönüşünüzde, ertesi gün gene Paris’e gitmenizi size ne büyük bir ısrarla öğütlediğimi biliyorsunuz.</p>
				<p class="normal">Babanız geldiği zaman, siz gideli bir saat oluyordu. Sert yüzünün bende uyandırdığı izlenimi anlatarak başınızı ağrıtmak istemiyorum. Babanız her yosmayı yüreksiz ve mantıksız bir varlık, bir tür para alma makinesi, bütün demir makineler gibi, kendine bir şey uzatan eli çiğnemeye, kendisini yaşatan ve devindiren kimseyi hiç düşünmeden, acımasızca parçalamaya hazır bir makine gibi gösteren eski kuramlara batmıştı tepeden tırnağa.</p>
				<p class="normal">Babanız, kendisini kabul etmeye razı olmam için çok nazik bir mektup yazmıştı bana; pek de yazdığı gibi çıkmadı karşıma. İlk sözlerinde epeyce yüksekten bakma, küstahlık, hatta gözdağı vardı, bunun üzerine kendi evimde bulunduğumu, oğluna duyduğum içten sevgiden dolayı kendisine yaşamımın hesabını vermek durumunda olmadığımı belirttim ona.</p>
				<p class="normal">Mösyö Duval biraz yatıştı, bununla birlikte, oğlunun benim için daha fazla para batırmasına göz yummayacağını, gerçekten güzel olduğumu, ama, ne kadar güzel olursam olayım, yaptığım büyük masraflarla bir genç adamın geleceğini yıkmak için bu güzellikten yararlanmamam gerektiğini söylemeye başladı.</p>
				<p class="normal">Buna verilebilecek bir tek yanıt vardı, değil mi? Bu da sevgiliniz olalıdan beri, verebileceğinizden fazla para istemeden size sadık kalmak için hiçbir özveriden çekinmediğimin kanıtlarını göstermekti ona. Mont-de-Piété’nin belgelerini, rehine veremediğim öteberilerimi sattığım kimselerden aldığım makbuzları gösterdim, borçlarımı ödemek ve size fazla bir yük olmadan yaşamak için mobilyalarımı elden çıkarmaya karar verdiğimi söyledim babanıza. Mutluluğumuzu anlattım ona, bana daha sakin ve daha mutlu bir yaşamın değerini gösterdiğinizi anlattım, en sonunda gerçeği kabul etti, bana elini uzattı, ilk takındığı tavırdan dolayı özür diledi.</p>
				<p class="normal">Sonra da bana:</p>
				<p class="normal">"Öyleyse, madam, azarlarla, korkutmalarla değil de ricalarla, oğlum için şimdiye kadar yaptığınız tüm özverilerden daha büyük bir özveri isteyeceğim sizden," dedi.</p>
				<p class="normal">Bu girişi duyunca titredim.</p>
				<p class="normal">Babanız yanıma yaklaştı, ellerimi tuttu, sevecen bir sesle sürdürdü konuşmasını:</p>
				<p class="normal">"Çocuğum, kötü yanından almayın şimdi söyleyeceklerimi; yalnız bazı bazı yaşamın gönül için acımasız, ama boyun eğilmesi gereken zorunlulukları bulunduğunu anlayın. İyisiniz, belki de sizi horgören ve sizin değerinizde olmayan birçok kadında bulunmayan yücelikleri var ruhunuzun. Ama sevgilinin yanında ailenin, aşkın ilerisinde görevlerin bulunduğunu, tutku yaşından sonra bir adamın saygı görmek için ciddi bir mevkiye sağlamca yerleşmek gereksiniminde olduğu yaşın geldiğini düşünün. Oğlumun serveti yok, gene de annesinin mirasını size bırakmaya hazır. Yapmak üzere olduğunuz özveriyi kabul edince, karşılık olarak sizi tam bir yoksulluktan her zaman uzak bulunduracak bu bağışı yapmak onun için bir onur borcu olurdu. Ama bu özveri kabul edilemez, çünkü insanlar sizi tanımazlar, bu razı oluşu taşıdığımız adı yaralamaması gereken haksız bir nedene yorarlar. Armand sizi, siz Armand’ı seviyormuşsunuz, aşkınız onun için bir mutluluk, sizin için bir saygınlığa kavuşmakmış, buna bakmazlar; yalnız bir şey görürler, Armand <br class="chapter"/>Duval’in bir yosmanın –kusura bakmayın, çocuğum, ama söylemek zorundayım– kendisi için varını yoğunu satmasına ses çıkarmamış olmasını. Sonra serzenişlerin, pişmanlıkların da günü gelir, herkes için olduğu gibi sizin için de, bundan hiç kuşkunuz olmasın; o zaman her ikiniz de koparamayacağınız bir zincirle bağlanmış olursunuz. Ne yaparsınız o zaman? Sizin gençliğiniz uçup gitmiş, oğlum yıkılmış olur; ben, babası da, iki çocuğumdan beklediğim ödülü yalnız birinden almış olurum.</p>
				<p class="normal">Gençsiniz, güzelsiniz, yaşam sizi avutacaktır; soylusunuz, iyi bir davranışın anısı sizin için birçok geçmiş şeylerin karşılığı olacaktır. Sizi tanıdığından, yani altı aydan beri, Armand beni unutuyor. Dört kez mektup yazdım kendisine, bir kez bile bana yanıt vermeyi düşünmedi. Ölsem farkında olmayacaktı!</p>
				<p class="normal">Şimdiye kadar yaşadığınızdan başka türlü yaşama kararınız ne olursa olsun, Armand sizi sever, alçakgönüllü durumunun sizi benimsemek zorunda bırakacağı, güzelliğinize göre de olmayan kapalı yaşama razı olmayacaktır. Kim bilir ne yapar o zaman! Kumar oynamış, öğrendim; size de hiçbir şey söylememiş bu konuda, bunu da biliyorum; ama, bir sarhoşluk anında, birçok yıldan beri, kızımın drahoması için, kendisi için, yaşlılık günlerimin rahatlığı için biriktirdiğim paranın bir bölümünü kaybedebilirdi. Olmuş olan gene olabilir.</p>
				<p class="normal">Onun için bırakacağınız yaşamın sizi yeniden çekmeyeceğinden hiç kuşkunuz yok mu ayrıca? Onu sevdiniz, başka hiçbir kimseyi sevmeyeceğinizden kuşkunuz yok mu? Sonra, yaş ilerledikçe, aşk düşlerinin yerini yükselme düşleri alınca, ilişkinizin sevgilinizin yaşamına vurduğu kösteklerden dolayı acı çekmeyecek misiniz? Belki de onu avutmanız olanaksız olacak. Bütün bunları düşünün, madam: Armand’ı seviyorsunuz, kanıtlamanız için kalan tek yolla, aşkınızı onun geleceği için harcayarak kanıtlayın ona bu aşkı. Daha hiçbir bela çıkmadı, ama çıkabilir; belki benim öngördüklerimden de büyük yıkımlar olur. Armand sizi sevmiş bir adamı kıskanabilir; onu kışkırtabilir, dövüşebilir, ölebilir kısacası, sizden oğlunun yaşamının hesabını soracak olan bu babanın önünde ne acılar çekersiniz, bir düşünün.</p>
				<p class="normal">Sonra, çocuğum, her şeyi bilin, çünkü her şeyi söyledim size, beni Paris’e getiren şeyi de öğrenin. Az önce söyledim, bir kızım var, genç, güzel, melek gibi saf bir kız. Seviyor o da, bu aşkı yaşamının düşü durumuna getirdi. Bütün bunları Armand’a yazmıştım. Ama aklı tümüyle sizde olduğu için yanıt vermedi. Neyse, kızım evlenmek üzere. Sevdiği adamla evleniyor, benim ailemde de her şeyin onurlu olmasını isteyen onurlu bir aileye giriyor. Damadım olacak adamın ailesi Armand’ın Paris’te nasıl yaşadığını öğrendi, Armand bu yaşamı sürdürecek olursa, sözünü geri alacağını bildirdi bana. Size hiçbir şey yapmamış bulunan, geleceğe güvenmeye hakkı olan bir çocuğun geleceği hâlâ ellerinizde.</p>
				<p class="normal">Bu geleceği yıkmaya hakkınız var mı, yıkacak gücü kendinizde buluyor musunuz? Aşkınızın ve pişmanlığınızın aşkı için, bana kızımın mutluluğunu bağışlayın, Marguerite."</p>
				<p class="normal">Sık sık düşünmüş olduğum ve babanızın ağzında daha ağır bir gerçeklik kazanan tüm bu düşünceler karşısında sessiz sessiz ağlıyordum, dostum. Yirmi kez dudaklarının ucuna gelip babanızın söylemeyi göze alamadığı ne varsa, hepsini düşünüyordum: ne olursa olsun, bir yosmadan başka bir şey değildim, ilişkimize gösterdiğimiz neden ne olursa olsun, bir hesabı andıracaktı her zaman; eski yaşamım böyle bir gelecek düşü kurma hakkını alıyordu elimden, alışkanlıklarımın, ünümün hiçbir güvence vermediği sorumluluklara giriyordum. Kısacası, sizi seviyordum, Armand, Mösyö Duval’in o babaca konuşma biçimi, bende uyandırdığı arı duygular, bu dürüst ihtiyardan kazanacağım, ileride sizden de kazanacağıma inandığım saygı, tüm bunlar beni kendi gözlerimde yükselten soylu düşünceler uyandırıyordu yüreğimde, o zamana kadar bilinmedik, kutsal gururları konuşturan düşünceler. Bana oğlunun geleceği için yalvaran bu yaşlı adamın günün birinde kızına, gizemli bir dostun adı gibi benim de adımı dualarına karıştırmasını söyleyeceğini düşünüyordum da değişiveriyordum, gurur duyuyordum kendimden.</p>
				<p class="normal">O anın coşkunluğu bu izlenimlerin gerçekliğini fazla büyütüyordu belki de; ama işte bunları duyuyordum, dostum, bu yeni duygular sizinle geçen mutlu günlerin anısının verdiği öğütleri susturuyordu:</p>
				<p class="normal">"Pekâlâ mösyö," dedim babanıza, gözyaşlarımı kuruladım. "Oğlunuzu sevdiğime inanıyor musunuz?"</p>
				<p class="normal">"Evet," dedi Mösyö Duval.</p>
				<p class="normal">"Çıkardan uzak bir aşkla mı?"</p>
				<p class="normal">"Evet."</p>
				<p class="normal">"Bu aşkı yaşamımın umudu, düşü, bağışlanması durumuna getirmiştim, buna inanıyor musunuz?"</p>
				<p class="normal">"Tümüyle."</p>
				<p class="normal">"Peki, mösyö, kızınızı öpüyormuş gibi öpün beni bir kez, size yemin ediyorum ki, bu öpüş, yaşamımda aldığım öpüşler içinde gerçekten arı olan tek öpüş, beni aşkıma karşı güçlü kılacak, sekiz güne varmadan oğlunuz yanınıza dönecektir, bir zaman acı çekecektir belki, ama bir daha acı çekmemesiyle iyileşecektir."</p>
				<p class="normal">"Soylu bir kızsınız siz," dedi babanız, alnımdan öptü, "öyle bir şey yapmaya kalkıyorsunuz ki, Tanrı unutmayacak; ama oğluma söz dinletememenizden korkarım."</p>
				<p class="normal">"Siz hiç merak etmeyin, mösyö, benden nefret edecektir."</p>
				<p class="normal">"Aramızda aşılmaz bir engel bulunması gerekirdi, her ikimiz için de."</p>
				<p class="normal">Prudence’a kont de N...’in önerilerini kabul ettiğimi, onunla ve kendisiyle gece yemeği yiyeceğimi söylemesini yazdım.</p>
				<p class="normal">Mektubu kapattım, içinde ne olduğunu söylemeden, babanızdan Paris’e varınca bu mektubu üzerindeki adrese yollamasını rica ettim.</p>
				<p class="normal">Gene içinde ne olduğunu sordu.</p>
				<p class="normal">"Oğlunuzun mutluluğu," diye yanıtladım.</p>
				<p class="normal">Babanız son bir kez daha öptü beni. Alnımda iki minnet gözyaşı duydum, eski kusurlarımın bağışlanması gibiydi bu gözyaşları, kendimi bir başka adama vermeye razı olduğum bir sırada, bu yeni kusurla bağışlattığım günahları düşündüm de içim gururla doldu.</p>
				<p class="normal">Çok doğal bir şeydi bu, Armand; babanızın dünyadaki insanların en dürüstü olduğunu söylemiştiniz bana.</p>
				<p class="normal">Mösyö Duval arabasına binip gitti.</p>
				<p class="normal">Bununla birlikte, kadındım, sizi yeniden görünce, ağlamaktan kendimi alamadım; ama zayıflık etmedim.</p>
				<p class="normal">İyi mi ettim? Bugün, bu hasta durumumda, belki de ancak öldükten sonra bırakacağım bir yatağa girerken, bunu soruyorum kendi kendime.</p>
				<p class="normal">Kaçınılmaz ayrılık saatimiz yaklaştıkça, neler çekiyordum, gördünüz; babanız yanımda değildi, beni destekleyemiyordu, bir ara neredeyse her şeyi söyleyecektim size, benden nefret edeceğinizi, beni horgöreceğinizi düşündükçe öylesine ürperiyordum.</p>
				<p class="normal">Belki bir şeye inanmayacaksınız, Armand, bana güç vermesi için Tanrı’ya yalvardım, özverimi kabul ettiğinin kanıtı da yalvararak istediğim bu gücü verdiğidir.</p>
				<p class="normal">Bu gece yemeğinde, gene yardıma gereksinimim oldu, çünkü ne yapacağımı bilmek istemiyordum, öylesine korkuyordum cesaretimi yitirmekten.</p>
				<p class="normal">Benim, Marguerite Gautier’nin, yeni bir sevgiliyi düşünmekle bile bu kadar acı çekeceğim kimin aklına gelirdi?</p>
				<p class="normal">Unutmak için içtim, ertesi gün uyandığım zaman, kontun yatağındaydım.</p>
				<p class="normal">İşte bütün gerçek bu, dostum, yargılayın ve beni bağışlayın, benim de o günden beri yaptığınız tüm kötülükleri bağışladığım gibi."</p>
				</body>
</html>