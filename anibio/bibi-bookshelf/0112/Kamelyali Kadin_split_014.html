<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Kamelyali Kadin</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_12">XI</h1>
				<p class="normal">Armand öyküsünün burasında durdu.</p>
				<p class="normal">"Pencereyi kapatır mısınız?" dedi. "Üşümeye başlıyorum. Yatağıma gireceğim."</p>
				<p class="normal">Pencereyi kapattım. Daha çok zayıf olan Armand ropdöşambrını çıkarıp yatağa girdi, uzun bir koşudan sonra yorulmuş ya da acı anılarla sarsılmış bir adam gibi, bir süre başını yastıkta dinlendirdi.</p>
				<p class="normal">"Belki de gereğinden fazla konuştunuz," dedim ona, "ister misiniz, ben gideyim de uyuyun? Öykünün sonunu başka bir gün anlatırsınız bana."</p>
				<p class="normal">"Sıkıyor mu sizi?"</p>
				<p class="normal">"Tam tersine."</p>
				<p class="normal">"Öyleyse sürdüreceğim; beni yalnız bırakırsanız, uyuyamam."</p>
				<p class="normal">Tüm bu ayrıntılar kafasında öylesine canlıydı ki, toparlamasına bile gerek yoktu.</p>
				<p class="normal">"Evime döndükten sonra, yatmadım," diye sürdürdü; "o günkü serüveni düşünmeye başladım. Karşılaşma, tanışma, Marguerite’in bana verdiği söz, her şey öylesine çabuk, öylesine umulmadık bir biçimde olmuştu ki, bazı bazı düş gördüğümü sanıyordum. Bununla birlikte, Marguerite gibi bir kadının istediğinin ertesi günü kendini bir adama vereceğine söz vermesi ilk kez olmuyordu."</p>
				<p class="normal">Ama böyle düşünsem de boşunaydı, gelecekteki sevgilinin bende yarattığı ilk etki öylesine güçlü olmuştu ki, hep sürüyordu. Onu başkaları gibi bir yosma olarak görmemekte hâlâ inat ediyordum, tüm erkeklerde rastlanan şu boş gurur duygusundan ben de kurtulamıyordum, kendisine duyduğum eğilimi onun da bana duyduğuna, hem de karşı konulmaz bir biçimde duyduğuna inanmaya hazırdım.</p>
				<p class="normal">Oysa çok çelişkin örnekler vardı gözlerimin önünde, Marguerite’in aşkının mevsimine göre pahalı ya da ucuz bir mal durumuna geldiğini söylediklerini sık sık işitmiştim.</p>
				<p class="normal">Öte yandan, evinde rastladığımız genç kontu sürekli olarak terslemeleriyle bu ün nasıl bağdaştırılabilirdi? Adamdan hoşlanmadığını, dük de kendisine çok iyi baktığına göre, iş sevgili seçmeye kalınca, hoşuna giden adamı yeğ tutacağını söyleyeceksiniz. Öyleyse neden sevimli, şakacı, zengin bir çocuk olan Gaston’u istemiyordu da gördüğü ilk seferde çok gülünç bulduğu kişiyi, yani beni ister görünüyordu?</p>
				<p class="normal">Bazı bazı, bir dakikalık bir olay bütün bir yılı dolduran olaylardan çok daha etkili olur.</p>
				<p class="normal">Gece yemeğinde bulunanlar arasında, sofradan ayrılınca tek kaygılanan bendim. Arkasından gitmiştim, saklayamayacak derecede heyecanlanıp üzülmüştüm, elini öperken ağlamıştım. Bu durum, iki ay süren hastalığı boyunca her gün kapısına gitmemle birleşince, beni ona şimdiye kadar tanıdıklarından başka türlü bir adam gibi göstermişti, belki de, çok kez yaptığı bir şeyi bu biçimde ortaya çıkan bir aşk için de yapabileceğini, bunun artık kendisi için hiçbir önemi olmadığını düşünmüştü.</p>
				<p class="normal">Gördüğünüz gibi, bütün bu varsayımlar oldukça yakındı gerçeğe; ama boyun eğişinin nedeni ne olursa olsun, kesin bir şey vardı, o da boyun eğdiğiydi.</p>
				<p class="normal">Ben de Marguerite’e tutkundum, benim olacaktı, daha fazla bir şey isteyemezdim. Bununla birlikte, gene söylüyorum, belki de şiirleştirmek için olacak, bu aşkı öyle umutsuz bir aşk gibi görmeye başlamıştım ki, umut etmeme bile gerek kalmayacak dakikaya ne kadar çok yaklaşırsam, o kadar kuşkuya kapılıyordum.</p>
				<p class="normal">Bütün gece gözlerimi yummadım.</p>
				<p class="normal">Kendimi tanıyamaz olmuştum. Yarı yarıya çıldırmıştım. Kimi zaman kendimi bu kadını elde edecek kadar yakışıklı, zarif ve zengin bulmuyor, kimi zaman da bu elde edişi düşünerek ruhumun gururla dolduğunu duyuyordum; sonra Marguerite’in bana karşı birkaç günlük bir heves duymuş olmasından korkuyor, çabucak geliverecek bir ayrılıştan doğacak acıyı önceden seziyor, akşam evine gitmeyip de ona korkularımı bir mektupla bildirerek yolculuğa çıkarsam belki de daha iyi ederim diye düşünüyordum. Buradan da sınırsız umutlara, sınırsız güvene geçiyordum. İnanılmaz düşler kuruyordum gelecek üzerine; bu kadının bedensel ve ruhsal iyileşmesini bana borçlu olacağını, tüm yaşamımı onunla birlikte geçireceğimi, aşkının beni en temiz aşklardan daha mutlu kılacağını düşünüyordum.</p>
				<p class="normal">Her neyse, yüreğimden beynime yükselen, sonra, gündüz olunca, benliğimi saran uykuda yavaş yavaş sönen binlerce düşünceyi bir bir yineleyemem size.</p>
				<p class="normal">Uyandığımda, saat ikiydi. Havaya hiç diyecek yoktu. Yaşamı hiçbir zaman bu kadar güzel, bu kadar dolu gördüğümü anımsamıyorum. Dünün anıları gölgesiz, engelsiz bir biçimde geliyordu aklıma, akşamın umutları da sevinçle eşlik ediyordu onlara. Hiç acele etmeden giyindim. Memnundum, en iyi şeyleri yapabilirdim. Zaman zaman, yüreğim göğsümde sevinç ve aşkla hopluyordu. Tatlı bir ateşle coşuyordum. Uyumadan önce kafamı kurcalamış olan nedenlere aldırdığım bile yoktu. Yalnız sonucu görüyordum, Marguerite’i göreceğim saati düşünüyordum yalnız.</p>
				<p class="normal">Evde kalmak olanaksızdı benim için. Odam mutluluğumu içine alamayacak kadar dar geliyordu bana; açılmak için tüm doğaya gereksinimim vardı.</p>
				<p class="normal">Çıktım.</p>
				<p class="normal">Antin Sokağı’ndan geçtim. Marguerite’in kupası kapısında bekliyordu; Champs-Elysées’den yana yöneldim. Hiç tanımasam bile, karşılaştığım bütün insanları seviyordum.</p>
				<p class="normal">Aşk ne kadar iyi yapar insanı!</p>
				<p class="normal">Bir saat sonra Marly’den yuvarlak alana, yuvarlak alandan Marly’ye doğru dolaşıp duruyordum, uzaktan <br class="chapter"/>Marguerite’in arabasını gördüm; tanımadım, sezdim.</p>
				<p class="normal">Champs-Elysées’nin köşesini döneceği sırada, arabasını durdurttu, iri bir genç adam konuştuğu topluluktan ayrılarak yanına geldi, konuştu onunla.</p>
				<p class="normal">Birkaç dakika konuştular; genç adam arkadaşlarının yanına geldi, atlar yeniden yola çıktı; ben topluluğa yaklaşmıştım, Marguerite’le konuşan adamın, şu portresini gördüğüm, Prudence’ın Marguerite’in durumunu kendisine borçlu olduğunu söylediği Kont de G... olduğunu anladım.</p>
				<p class="normal">Dün ona kapatmıştı kapısını; arabasını da bu yasağın nedenini belirtmek için durdurduğunu düşündüm, aynı zamanda onu ertesi gece de eve almamak için bir bahane bulduğunu umdum.</p>
				<p class="normal">Günün geri kalan bölümü nasıl geçti, bilmiyorum; yürüdüm, sigara içtim, konuştum, ama saat onda, söylediğim şeylerden, karşılaştığım kimselerden hiçbir anı kalmamıştı bende.</p>
				<p class="normal">Bütün anımsadığım evime döndüğüm, üstümü başımı düzeltmeye üç saat harcadığım, yüz kez cep saatimle duvar saatine baktığımdı, ne yazık ki her iki saat de birbirleri gibi ilerliyordu.</p>
				<p class="normal">Saat on buçuğu vurunca, "Gitme zamanı geldi," dedim kendi kendime.</p>
				<p class="normal">O sırada Provence Sokağı’nda oturuyordum: Mont-Blanc Sokağı’ndan yürüdüm, bulvardan geçtim, Louis-le-Grand Sokağı’na saptım, sonra Port-Mahon, sonra da Antin Sokağı. Marguerite’in pencerelerine baktım.</p>
				<p class="normal">Işık vardı.</p>
				<p class="normal">Zili çaldım.</p>
				<p class="normal">Kapıcıya Matmazel Gautier’nin evde olup olmadığını sordum.</p>
				<p class="normal">Hiçbir zaman saat on bir ya da on biri çeyrek geçeden önce dönmediğini söyledi.</p>
				<p class="normal">Saatime baktım.</p>
				<p class="normal">Yavaş geldiğimi sanmıştım, Provence Sokağı’ndan <br class="chapter"/>Marguerite’in evine topu topu beş dakikada gelmiştim.</p>
				<p class="normal">Bu saatte ıssız olan bu dükkânsız, boş sokakta dolaşmaya başladım.</p>
				<p class="normal">Yarım saat sonra Marguerite geldi. Birini ararcasına çevresine bakınarak kupasından indi.</p>
				<p class="normal">Ahır ve arabalık aynı yapıda olmadığından araba yavaş yavaş uzaklaştı. Marguerite’in zili çalacağı sırada yanına yaklaştım:</p>
				<p class="normal">"Merhaba," dedim.</p>
				<p class="normal">"Ha! Siz miydiniz?" dedi, beni burada bulduğuna sevindiği konusunda pek de güven vermeyen bir havası vardı.</p>
				<p class="normal">"Bugün sizi görmeye gelmeme izin vermemiş miydiniz?"</p>
				<p class="normal">"Doğru; unutmuşum."</p>
				<p class="normal">Bu söz sabahki tüm umutlarımı, gündüzki tüm düşüncelerimi tersine çeviriyordu. Bununla birlikte, bu tavırlara alışmaya başlıyordum; bu nedenle, eskiden hiç kuşkusuz yapacağım bir şeyi yapmadım, yani gitmedim.</p>
				<p class="normal">İçeriye girdik.</p>
				<p class="normal">Nanine kapıyı önceden açmıştı.</p>
				<p class="normal">"Prudence döndü mü?" diye sordu Marguerite.</p>
				<p class="normal">"Hayır, madam."</p>
				<p class="normal">"Git söyle, döner dönmez gelsin. Gitmeden önce de salonun lambasını söndür, biri gelecek olursa, daha dönmediğimi ve dönmeyeceğimi söyle."</p>
				<p class="normal">Aklı bir şeye takılmış, belki de sıkıcı bir işe üzülmüş bir kadındı bu karşımdaki. Ne takınacağım tavrı bildiğim vardı, ne söyleyeceğim sözü. Marguerite yatak odasına doğru gitti; olduğum yerde kaldım.</p>
				<p class="normal">"Gelin," dedi bana.</p>
				<p class="normal">Şapkasını, kadife mantosunu çıkardı, yatağının üzerine attı, sonra yaz başına kadar yaktırdığı ateşin yanındaki büyük bir koltuğa bıraktı kendini, sonra da, saatinin zinciriyle oynayarak:</p>
				<p class="normal">"Ee," dedi, "bugün neler anlatacaksınız bana?"</p>
				<p class="normal">"Bu akşam gelmekle iyi etmediğimden başka hiçbir şey."</p>
				<p class="normal">"Neden?"</p>
				<p class="normal">"Sıkılmışa benziyorsunuz, ben de hiç kuşkusuz sizi sıkıyorum da ondan."</p>
				<p class="normal">"Beni sıkmıyorsunuz; hastayım yalnız, bütün gün rahatsızdım, uyumadım ve korkunç başım ağrıyor."</p>
				<p class="normal">"İsterseniz, ben gideyim de yatağınıza girin."</p>
				<p class="normal">"Yok! Kalabilirsiniz, yatmak istersem sizin önünüzde de yatarım."</p>
				<p class="normal">Bu sırada kapı çalındı.</p>
				<p class="normal">"Kim geldi gene?" dedi kızgın bir deviniyle.</p>
				<p class="normal">Bir zaman sonra gene çalındı kapı.</p>
				<p class="normal">"Kapıyı açacak kimse yok demek; kendim açmam gerekecek."</p>
				<p class="normal">Gerçekten de kalktı.</p>
				<p class="normal">"Burada bekleyin," dedi.</p>
				<p class="normal">Dairenin bir ucundan öbür ucuna geçti, giriş kapısını açtığını işittim. Dinledim.</p>
				<p class="normal">Gelen adam yemek odasında durdu. Daha ilk sözcüklerde, genç kont de N...’in sesini tanıdım.</p>
				<p class="normal">"Bu akşam nasılsınız?" diyordu.</p>
				<p class="normal">"İyi değilim," diye yanıtladı Marguerite kuru kuru.</p>
				<p class="normal">"Rahatsız mı ediyorum yoksa?"</p>
				<p class="normal">"Belki de."</p>
				<p class="normal">"Nasıl karşılıyorsunuz beni! Sevgili Marguerite, ben size ne yaptım?"</p>
				<p class="normal">"Sevgili dostum, hiçbir şey yapmış değilsiniz. Hastayım, yatmalıyım, bunun için gitmekle sevindireceksiniz beni. Her akşam eve döndüm mü beş dakika sonra damlayıveriyorsunuz, bu da beni deli ediyor. Ne istiyorsunuz? Metresiniz olmamı mı? Yüz kez söyledim işte: Olmaz, korkunç sinirlendiriyorsunuz beni, başka bir kapı çalın. Son kez yineliyorum bugün: sizi istemiyorum, tamam mı? Güle güle. Bakın, Nanine de dönüyor işte. Size ışık tutar. İyi geceler."</p>
				<p class="normal">Sonra, bir sözcük daha eklemeden, genç adamın kekeleyerek söylediklerini dinlemeden, Marguerite odasına döndü, sertçe kapattı kapıyı, aşağı yukarı hemen sonra Nanine de içeriye girdi aynı kapıdan.</p>
				<p class="normal">"Dinle!" dedi Marguerite, "evde olmadığımı, ya da kendisini kabul etmek istemediğimi söyleyeceksin bir daha o budalaya. Hep aynı şeyleri istemeye gelen, para vermekle beni her şeye razı edebileceklerini sanan bu insanlarla karşılaşmaktan bıktım artık. Şu bizim yüz kızartıcı mesleğimize başlayanlar bunun ne demek olduğunu bilselerdi, hizmetçiliği yeğ görürlerdi. Ama nerede, giysiler, arabalar, elmaslar elde etme hevesi sürükleyip götürür bizi; işittiğine inanır insan, çünkü etini satanların da kendi inancı vardır, insan yavaş yavaş yüreğini, bedenini, güzelliğini yıpratır; vahşi bir hayvan gibi korkarlar senden, bir parya gibi hor görülürsün, verdiğinden daha fazlasını alan kimseler vardır hep çevrende, sonra, günün birinde, başkalarını da, kendini de yıktıktan sonra, gider bir köşede köpekler gibi ölürsün."</p>
				<p class="normal">"Yapmayın madam, sakin olun," dedi Nanine, "sinirleriniz bozuk bu akşam."</p>
				<p class="normal">"Bu giysi rahatımı kaçırıyor," dedi Marguerite, korsajının kopçalarını çözüverdi, "bir ev elbisesi ver bana. Peki, Prudence’tan ne haber?"</p>
				<p class="normal">"Dönmemiş daha, ama döner dönmez yollayacaklar."</p>
				<p class="normal">"Al işte biri daha," diye sürdürdü Marguerite, giysisini çıkarıp ak bir ev elbisesi geçirdi sırtına, "al işte biri daha, bir işi düştü mü hemen bana koşmayı bilir, ama hiçbir işimi seve seve görmez. Bu akşam bu yanıtı beklediğimi, bana gerekli olduğunu, kaygılandığımı biliyor, ama, hiç kuşkum yok, bana hiç kulak asmadan sürtüyordur."</p>
				<p class="normal">"Belki de alıkoydular bir yerde."</p>
				<p class="normal">"Punç versinler bize."</p>
				<p class="normal">"Gene rahatsızlanacaksınız," dedi Nanine.</p>
				<p class="normal">"Daha iyi ya. Meyve de getir bize, bir et ya da bir piliç kanadı getir, bir şey getir hemen, karnım aç."</p>
				<p class="normal">Bu sahnenin bende uyandırdığı izlenimi anlatmamda yarar yok; seziyorsunuz, değil mi?</p>
				<p class="normal">"Benimle yemek yiyeceksiniz," dedi bana; "şimdilik bir kitap alıp okuyun, ben azıcık tuvalet odama uğrayacağım."</p>
				<p class="normal">Bir şamdanın mumlarını yaktı, yatağının dibindeki kapıyı açtı, sonra gözden silindi.</p>
				<p class="normal">Bense, bu kadının yaşamı üzerinde düşünmeye başladım, aşkım acımayla arttı.</p>
				<p class="normal">Bir yandan düşünürken, bir yandan da odanın içinde geniş adımlarla dolaşıyordum, bu sırada Prudence içeriye girdi.</p>
				<p class="normal">"Vay! Siz burada mısınız?" dedi, "Marguerite nerede?"</p>
				<p class="normal">"Tuvalet odasında."</p>
				<p class="normal">"Beklerim. Ne dersiniz, çok çekici buluyor sizi; bunu biliyor muydunuz?"</p>
				<p class="normal">"Hayır."</p>
				<p class="normal">"Birazcık çıtlatmadı mı?"</p>
				<p class="normal">"Hiç."</p>
				<p class="normal">"Nasıl geldiniz buraya?"</p>
				<p class="normal">"Onu görmeye geldim."</p>
				<p class="normal">"Böyle gece yarısı mı?"</p>
				<p class="normal">"Neden olmasın?"</p>
				<p class="normal">"Maskara!"</p>
				<p class="normal">"Hatta çok kötü karşıladı beni."</p>
				<p class="normal">"Daha iyi karşılayacaktır."</p>
				<p class="normal">"Öyle mi dersiniz?"</p>
				<p class="normal">"İyi bir haber getiriyorum ona."</p>
				<p class="normal">"Güzel; size benden söz etti demek?"</p>
				<p class="normal">"Dün akşam, daha doğrusu bu gece, dostunuzla birlikte gittiğiniz zaman... Ha, sırası gelmişken sorayım: dostunuz nasıl? Neydi onun adı? Gaston R..., öyle değil miydi?"</p>
				<p class="normal">Gaston’un bana verdiği gizi anımsayıp da Prudence’ın onun adını bile zor anımsadığını görünce gülümsemekten kendimi alamadım.</p>
				<p class="normal">"Evet," dedim.</p>
				<p class="normal">"Çok sevimli bir çocuk o; işi nedir?"</p>
				<p class="normal">"Yirmi beş bin frank geliri vardır."</p>
				<p class="normal">"Ya! Sahi mi! Neyse, size gelelim, Marguerite sizin hakkınızda bir sürü şey sordu bana; kim olduğunuzu, ne yaptığınızı, sevgililerinizin kimler olduğunu sordu; sizin yaşınızda bir adam hakkında ne sorulabilirse, hepsini sordu kısacası. Bütün bildiklerimi söyledim, çok çekici bir çocuk olduğunuzu eklemeyi de unutmadım, işte bu kadar."</p>
				<p class="normal">"Teşekkür ederim; şimdi de dün size ne gibi bir iş verdiğini söyleyin bana."</p>
				<p class="normal">"Hiç; kontu kaçırmak için öyle söylüyordu, ama bugün bir iş verdi bana, ben de bu akşam kendisine yanıtını getiriyorum."</p>
				<p class="normal">Bu sırada Marguerite, teknik dilde lahana denilen sarı kurdele demetleriyle süslü bir gece başlığını yosmaca başına giymiş olarak tuvalet odasından çıktı.</p>
				<p class="normal">Böyle çok güzeldi.</p>
				<p class="normal">Saten terlikler içinde ayakları çıplaktı, tırnaklarını düzeltiyordu.</p>
				<p class="normal">"Ne haber," dedi Prudence’ı görünce, "dükü gördünüz mü?"</p>
				<p class="normal">"Elbette!"</p>
				<p class="normal">"Ne dedi?"</p>
				<p class="normal">"Verdi."</p>
				<p class="normal">"Ne kadar?"</p>
				<p class="normal">"Altı bin."</p>
				<p class="normal">"Üzerinizde mi?"</p>
				<p class="normal">"Evet."</p>
				<p class="normal">"Canı sıkılmışa benziyor muydu?"</p>
				<p class="normal">"Hayır."</p>
				<p class="normal">"Zavallı adam!"</p>
				<p class="normal">Anlatılması olanaksız bir sesle söylendi bu "Zavallı adamı!". Marguerite altı binliği aldı.</p>
				<p class="normal">"Tam zamanıydı," dedi. "Paraya gereksiniminiz var mı, Prudence’çığım?"</p>
				<p class="normal">"Biliyorsunuz ya yavrum, iki gün sonra ayın on beşi olacak, bana üç yüz-dört yüz frank borç verebilirseniz, büyük bir hizmette bulunmuş olursunuz."</p>
				<p class="normal">"Yarın sabah bir adam yollayın, şimdi geç oldu, bozduramayız."</p>
				<p class="normal">"Unutmayın."</p>
				<p class="normal">"Merak etmeyin. Bizimle yemeğe kalıyor musunuz?"</p>
				<p class="normal">"Hayır, Charles evde beni bekliyor."</p>
				<p class="normal">"Hâlâ çıldırıyor musunuz ona?"</p>
				<p class="normal">"Evet, canım, evet! Hadi, yarın görüşürüz. Allahaısmarladık, Armand."</p>
				<p class="normal">Madam Duvernoy çıktı.</p>
				<p class="normal">Marguerite çekmecesini açtı, banknotları içine attı.</p>
				<p class="normal">Sonra gülümseyip yatağına yönelerek, "Yatmama izin verir misiniz?" dedi.</p>
				<p class="normal">"İzin vermek şöyle dursun, ben sizden rica edeceğim yatmanızı."</p>
				<p class="normal">Yatağı örten danteli ayakucuna itip yattı. "Şimdi, yanıma oturun da konuşalım," dedi. Prudence’ın hakkı vardı: <br class="chapter"/>Marguerite’e getirdiği yanıt neşelendiriyordu onu.</p>
				<p class="normal">"Bu akşamki keyifsizliğimi bağışlıyorsunuz, değil mi?" dedi elimi tutarak.</p>
				<p class="normal">"Başka birçoklarını da bağışlamaya hazırım."</p>
				<p class="normal">"Ve beni seviyorsunuz?"</p>
				<p class="normal">"Çıldırasıya."</p>
				<p class="normal">"Asık suratlı olmama karşın mı?"</p>
				<p class="normal">"Her şeye karşın."</p>
				<p class="normal">"Yemin eder misiniz?"</p>
				<p class="normal">"Evet," dedim alçacık bir sesle.</p>
				<p class="normal">Nanine girdi bu sırada, birkaç tabak, bir soğuk piliç, bir şişe bordo, çilek, iki de çatal kaşık takımı getirdi.</p>
				<p class="normal">"Punç yaptırtmadım," dedi Nanine, "bordo şarabı daha iyi gelir size. Değil mi, mösyö?"</p>
				<p class="normal">"Elbette," diye yanıtladım, Marguerite’in son sözlerinin heyecanı içindeydim daha, gözlerim ateşle ona dikilmişti.</p>
				<p class="normal">"Peki," dedi, "küçük masanın üstüne koy hepsini, masayı da yatağa yaklaştır; biz kendimiz alıp yeriz. Üç gecedir ayaktasın, uykun vardır herhalde, git yat; hiçbir şey istemiyorum artık."</p>
				<p class="normal">"Kapıyı kilitleyeyim mi?"</p>
				<p class="normal">"Elbette! Yarın öğleye kadar hiç kimseyi almasınlar içeri, söylemeyi unutma sakın."</p>
				</body>
</html>