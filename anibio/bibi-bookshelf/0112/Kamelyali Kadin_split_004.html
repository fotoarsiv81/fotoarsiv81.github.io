<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Kamelyali Kadin</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_2">I</h1>
				<p class="normal">Bana kalırsa, bir dil ancak iyice öğrenildikten sonra konuşulabildiği gibi, roman kahramanları da insanlar iyice incelendikten sonra yaratılabilir.</p>
				<p class="normal">Ben daha uyduracak yaşa gelmediğim için, anlatmakla yetiniyorum.</p>
				<p class="normal">Bu nedenle de okurdan, kadın kahramanın dışında tüm kişileri yaşamakta olan bu öykünün gerçekliğine inanmasını istiyorum.</p>
				<p class="normal">Hem burada anlattığım olayların çoğunun tanıkları var Paris’te, benim tanıklığım yetmezse, onlar söyleyebilir doğru olduklarını. Özel bir durum dolayısıyla yalnız ben yazabilirdim bunları, çünkü son ayrıntıların sırdaşı ben oldum, bu ayrıntılar olmasa tam ve ilginç bir öykü oluşturulamazdı.</p>
				<p class="normal">Şöyle öğrendim bu ayrıntıları: 1847 yılı mart ayının on ikinci günü, Laffitte Sokağı’nda, açık artırmayla ev eşyaları ve değerli antikalar satılacağını bildiren, büyük, sarı bir afiş okudum. Satış bir ölüm sonucu yapılıyordu. Afiş ölen kişinin kim olduğunu bildirmiyordu, ama açık artırma Antin Sokağı 9 numarada, ayın on altısında, on iki ile beş arasında yapılacaktı.</p>
				<p class="normal">Afiş ayrıca ayın on üçüncü ve on dördüncü günleri daire ile eşyaların görülebileceğini de bildiriyordu.</p>
				<p class="normal">Ender bulunur nesnelere öteden beri düşkünümdür. Bu fırsatı kaçırmamaya karar verdim, bir şey satın almasam bile görürdüm.</p>
				<p class="normal">Ertesi gün, Antin Sokağı, 9 numaraya gittim.</p>
				<p class="normal">Daha erkendi, gene de şimdiden daireyi görmeye gelmiş adamlar, hatta kadınlar vardı, bu kadınlar kadifelerle, kaşmir şallarla donanmışlardı, şık kupaları da kapıda kendilerini bekliyordu, gene de, gözleri önüne serilmiş lüksü şaşkınlık, hatta hayranlıkla seyrediyorlardı.</p>
				<p class="normal">Bu hayranlık ve şaşkınlığın nedenini sonradan kavradım, kendim de ortalığı incelemeye başlayınca, metres yaşamı süren bir kadının dairesinde bulunduğumu anlamakta gecikmedim. Seçkin çevre kadınlarının görmek istedikleri bir şey varsa –burada da seçkin çevre kadınları vardı–, o da arabalarıyla geçerken, kendi arabalarını çamur içinde bırakan, Opera’da, Les Italiens’de kendileri gibi, kendi locaları yanında locaları bulunan, güzelliklerinin, mücevherlerinin ve rezaletlerinin pervasız zenginliğini Paris’te her gün gözler önüne seren bu kadınların evleriydi.</p>
				<p class="normal">Evinde bulunduğum kadın ölmüştü; artık en erdemli kadınlar bile yatak odasına kadar girebilirlerdi. Ölüm bu göz kamaştırıcı çirkefin havasını arıtmıştı; öte yandan, gerekirse, öne sürülecek bir özürleri de vardı: kimin evine geldiklerini bilmeden bir açık artırmaya geliyorlardı. Afişleri okumuşlardı, afişlerin belirttiği nesneleri görmek, seçimlerini önceden yapmak istiyorlardı; bundan daha basit bir şey olamazdı; ama bu durum bütün bu harikalar arasında, hiç kuşkusuz çok garip öykülerini dinledikleri bu satılık kadın yaşamının izlerini aramalarına engel değildi.</p>
				<p class="normal">Yazık ki tanrıçayla birlikte gizemler de ölmüştü, ne kadar dikkat ederlerse etsinler, bu kadınlar ancak ölümden sonra satılık olan şeyleri görebildiler, kiracının yaşadığı sırada satılık olan şeylerinden hiçbir şey bulamadılar.</p>
				<p class="normal">Öte yandan, alışveriş için bol bol öteberi vardı. Mobilyalar göz kamaştırıcıydı. Gül ağacından mobilyalar, Boule mobilyaları, Sèvres ve Çin vazoları, Saksonya heykelcikleri, saten, kadife, dantela, ne ararsan vardı.</p>
				<p class="normal">Benden önce gelmiş soylu ve meraklı kadınları izleyerek gezdim daireyi. Acem kumaşıyla kaplanmış bir odaya girdiler, ben de girmek üzereydim, aşağı yukarı hemen sonra çıktılar, gülümsüyorlardı, bu yeni antikadan utanç duymuşlardı sanki. Bunun üzerine, daha da çok istedim bu odaya girmeyi. Tuvalet odasıydı burası, en ince ayrıntılarla donanmıştı, ölmüş kadının savurganlığı bu ayrıntılarda en son noktasına dek gelişmiş gibiydi.</p>
				<p class="normal">Duvara dayanmış, üç ayak genişliğinde, altı ayak uzunluğunda büyük bir masanın üzerinde, Aucoc ile Odiot’nun tüm hazineleri parıldıyordu. Eşsiz bir koleksiyondu bu, evinde bulunduğumuz kadın gibi bir kadının süslenmesi için öylesine gerekli olan bu binlerce nesnenin hiçbiri altın ya da gümüş dışında bir madenden yapılmamıştı. Ama bu koleksiyon ancak yavaş yavaş oluşabilmişti, koleksiyonu tamamlayan da aynı aşk değildi.</p>
				<p class="normal">Bir yosmanın tuvalet odasını görmek beni ürkütmüyordu, ne olurlarsa olsunlar, ayrıntılarını inceleyerek oyalanıyordum, büyük bir ustalıkla yapılmış olan tüm bu araçların değişik markalar, farklı armalar taşıdıklarını gördüm.</p>
				<p class="normal">Her biri zavallı kadının bir başka satılışını gösteren bütün bu nesnelere bakıyor, Tanrı’nın ona çok iyi davrandığını düşünüyordum; öyle ya, alışılmış cezaya kadar yaşamasına izin vermemiş, onu lüksü ve güzelliği içinde, yaşlılığa, yani satılık bir kadının bu ilk ölümüne düşmeden öldürmüştü.</p>
				<p class="normal">Gerçekten de, günahın yaşlılığı kadar hüzün verici şey mi vardır? Hele bir kadında! En ufak bir onur içermez, en ufak bir ilgi uyandırmaz. Bu sonu gelmez pişmanlık, seçilmiş olan kötü yoldan dolayı değil de iyi yapılmamış hesaplardan, iyi kullanılmamış paralardan dolayı duyulan pişmanlık, işitilebilecek en hüzünlü şeylerden biridir. Bir zamanlar, gençliğinde çok haltlar karıştırmış bir yaşlı kadın tanımıştım, topu topu bir kız kalmıştı geçmişinden. Kadının yaşıtları söylerlerdi: kendisi gençliğinde ne kadar güzelse, kızı da o kadar güzeldi neredeyse. Annesinin onu çocukluğunda beslediği gibi, onun da yaşlılığında kendisini beslemesi için "Kızımsın," dediği bu zavallı yaratığın adı Louise’di, annesinin sözüne boyun eğerek istemsiz, tutkusuz olarak, hiçbir haz duymadan satıyordu kendini, kendisine bir meslek öğretmeyi düşünselerdi, onu da böyle yapardı herhalde.</p>
				<p class="normal">Durmamacasına aşırı haz yaşamıyla, hem de zamansız haz yaşamıyla karşılaşmak, kızcağızın sürekli rahatsızlığıyla da beslenince, Tanrı’nın belki de esirgemediği, ama geliştirmeyi hiç kimsenin düşünmediği iyilik ve kötülük duygularını öldürmüştü onda.</p>
				<p class="normal">Hemen her gün aynı saatte bulvarlarda dolaşan bu kızı hep anımsayacağım. Annesi, gerçek kızının yanından ayrılmayan gerçek bir anne gibi, hep yanında olurdu. O zamanlar çok gençtim, çağımın kolay ahlakını benimsemeye hazırdım. Gene de bu yüz kızartıcı denetlemenin içimde horgörü ve tiksinti uyandırdığını anımsıyorum.</p>
				<p class="normal">Buna bir de hiçbir bakire yüzünde böyle bir arılık duygusu, böyle bir içli acı anlatımı bulunmadığını ekleyin.</p>
				<p class="normal">Bir "boyun eğiş" tablosu diyeceği gelirdi insanın.</p>
				<p class="normal">Bir gün, kızcağızın yüzü aydınlandı. İzlencesini annesinin yürüttüğü bu düşük yaşam ortasında, Tanrı kendisine bir mutluluk vermiş gibi geldi günahkâr kadına. Öyle ya, kendisini güçsüz yaratan Tanrı, yaşamının acılı ağırlığı altında ne diye büsbütün avuntusuz bıraksındı onu! Evet, bir gün, hamile olduğunu anladı, varlığının arı kalmış yanı sevinçle titredi. Ruhun garip sığınakları vardır. Louise, kendisini böylesine sevindiren bu haberi annesine bildirmeye koştu. Söylemesi ayıp bir şey, ama herkesi eğlendirmek için ahlaka aykırı şeyler anlatmıyoruz burada, dinlenmeden suçlanan, yargılanmadan hor görülen bu yaratıkların neler çektiklerini zaman zaman belirtmek gerektiğine inanmasak söylememeyi yeğ tutacağımız, gerçek bir olayı anlatıyoruz; ayıp diyorduk, evet, annesi iki kişiyi bile pek rahat geçindiremeyecekken, üç kişiyi hiç geçindiremeyeceklerini söyledi kıza, böyle çocukların zarar, gebeliğin de zaman yitirme olduğunu belirtti.</p>
				<p class="normal">Ertesi gün, annesinin dostu diye adlandırmakla yetineceğimiz bir ebe Louise’i görmeye geldi, Louise birkaç gün yatakta kaldı, sonra eskisinden daha solgun, daha zayıf kalktı yataktan.</p>
				<p class="normal">Üç ay sonra, bir adam ona acıdı, hem ruh, hem de bedence iyi etmeye çalıştı onu; ama son sarsıntı fazla sert olmuştu, çocuk düşürme sonucunda Louise öldü. Annesi hâlâ yaşıyor: nasıl mı? Tanrı bilir.</p>
				<p class="normal">Gümüş takımları incelediğim sırada gelmişti bu öykü usuma, bu düşüncelere dalıp epeyce kalmıştım anlaşılan, çünkü benden, bir de bir şey aşırırım korkusuyla kapıdan dikkatle beni gözetleyen bekçiden başka kimsecikler kalmamıştı dairede.</p>
				<p class="normal">Benim yüzümden büyük kaygılara kapılan bu adamcağıza yaklaştım.</p>
				<p class="normal">"Kim oturuyordu burada, söyleyebilir misiniz, mösyö?" dedim.</p>
				<p class="normal">"Matmazel Marguerite Gautier."</p>
				<p class="normal">Adından tanıyordum bu kadını, görmüştüm de.</p>
				<p class="normal">"Nasıl olur!" dedim bekçiye. "Marguerite Gautier öldü mü?"</p>
				<p class="normal">"Evet, mösyö."</p>
				<p class="normal">"Ne zaman?"</p>
				<p class="normal">"Üç hafta oldu sanırım."</p>
				<p class="normal">"Peki, niçin gezdiriyorlar bu daireyi?"</p>
				<p class="normal">"Alacaklılar böylesi satışı daha da yükseltir diye düşündüler. Müşteriler kumaşlarla eşyaların yaptığı etkiyi önceden görebilirler; anlarsınız ya, alıcıyı yüreklendirir böylesi."</p>
				<p class="normal">"Borçluydu demek?"</p>
				<p class="normal">"Evet, mösyö, hem de nasıl!"</p>
				<p class="normal">"Ama satış bunları karşılar kuşkusuz."</p>
				<p class="normal">"Fazlasıyla."</p>
				<p class="normal">"Artanı kime kalacak o zaman?"</p>
				<p class="normal">"Ailesine."</p>
				<p class="normal">"Ailesi de var demek?"</p>
				<p class="normal">"Varmış anlaşılan."</p>
				<p class="normal">"Teşekkür ederim, mösyö."</p>
				<p class="normal">Bekçi amacım konusunda güvene gelerek selamladı beni, sonra çıktım.</p>
				<p class="normal">"Zavallı kadın!" diye düşünüyordum evime dönerken, ölümü çok acı olmuştur herhalde; öyle ya, onunki gibi bir çevrede, ancak sağlıklıysan dost bulursun. Elimde olmadan, Marguerite Gautier’nin yazgısına acıyordum.</p>
				<p class="normal">Birçok insana gülünç gelecek belki, ama yosmalara karşı tükenmez bir hoşgörü vardır bende, bu hoşgörüyü tartışma çabasına bile girmem.</p>
				<p class="normal">Bir gün, pasaport almak için valiliğe giderken, yan sokaklardan birinde, bir satılık kadın görmüştüm, iki jandarma almış götürüyordu zavallıyı. Kadın ne yapmıştı, bilmem, bütün söyleyebileceğim, tutuklandığı için ayrılmak zorunda kaldığı birkaç aylık bir çocuğu öperek hüngür hüngür ağladığıydı. O günden beri, hiçbir kadını ilk bakışta küçümsemedim.</p>
				</body>
</html>