<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Kamelyali Kadin</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_1">Sunuş</h1>
				<p class="normal">Fransız yazınında iki Alexandre Dumas vardır, biri <span class="ideitalik">Üç Silahşörler</span> ve <span class="ideitalik">Monte-Cristo</span> gibi ünlü serüven romanlarının ve çağının seyircilerini hayran bırakmış birçok oyunun yazarı baba Alexandre Dumas, öbürü gene serüven yanı ağır çeken birçok oyunu, özellikle de önce roman, daha sonra oyun biçiminde sunduğu <span class="ideitalik">Kamelyalı Kadın</span>’ıyla aynı ölçüde ün kazanan ve birincisinin yasadışı oğlu olan oğul Alexandre Dumas (1824-1895).</p>
				<p class="normal">Baba Dumas’nın romanları bugün de okunur, sevilir, ama yapıtlarının yazınsal değerinden değil, anlattıkları serüvenlerin sürükleyiciliğinden kaynaklanır bu ilgi. Başka bir deyişle, baba Dumas bir zamanlar Hugo’larla, Balzac’larla birlikte anılan bir yazarken, bugün onlarınkinden farklı bir okur kitlesinin yazarı olmuştur. Aynı şey, üç aşağı beş yukarı, oğul Dumas için de söylenebilir: <span class="ideitalik">Kamelyalı Kadın</span>’ı, roman olarak yayımlamasından dört yıl sonra, 1852 yılında oyunlaştırınca, birdenbire Fransa’nın en ünlü yazarlarından biri oluverir. Daha sonra, <span class="ideitalik">Demi-Monde</span>, <span class="ideitalik">Fils naturel</span>, <span class="ideitalik">La Question d’Argent</span>, <span class="ideitalik">Etrangère</span> gibi yapıtlarla daha da pekiştirir ününü. Üstelik, yazar olarak toplumda önemli bir işlevi bulunduğuna inanarak oyunlarını belirli bir sav çevresinde geliştirir hep, kitleye yol göstermek, ders vermek ister. Kitle de önemser savlarını. Ne var ki, yeni anlayışlar gelişip beğeniler değiştikçe oğul Dumas da tıpkı baba Dumas gibi abartmalı ve yalınkat görünmeye başlar, bir zamanlar izleyicileri coşturan oyunları oynanmaz olur. Daha ilginci, baba Dumas’yı unutuluştan kimi romanları kurtardığı gibi, oğul Dumas’yı da ilk yazıldığı biçimiyle, yani roman olarak <span class="ideitalik">Kamelyalı Kadın</span> kurtarır unutuluştan.</p>
				<p class="normal">Gerçekten de, Fransa’da olsun, Fransa dışında olsun, <span class="ideitalik">Kamelyalı Kadın</span> hâlâ sürdürür çekiciliğini. Gerçekten büyük bir roman olduğu için mi? "Evet," demek hiç de kolay değil. Ama <span class="ideitalik">Kamelyalı Kadın</span>’ın yazarın yaşamından kaynaklanan serüveni kendisine de bambaşka bir canlılık verir sanki. Romanın süsten uzak, yalın, dümdüz, içten anlatımı, genellikle toplum dışına atılan yaratıklar arasında yer alan kahramanının sevgi ve özverisinin enginliği, belirli bir dönemin toplumunun önyargılarını dolaysız bir biçimde yansıtması, hatta gününü doldurmuş, gözü yaşlı duygusallığı onu ilginç bir örnek durumuna getirir.</p>
				<p class="normal">Ne olursa olsun, <span class="ideitalik">Kamelyalı Kadın</span> yalnız duygusal serüven düşkünü okurların değil, gerçek sanatçıların da ilgisini çekegelmiştir. Bunun ilk örneği Verdi’nin ünlü operası <span class="ideitalik">La Traviata</span>’ysa, son örneği de Mauro Bolognini’nin başarılı filmi <span class="ideitalik">La Storia vera della Signora delle Camelia</span>’dır.</p>
				<p class="sagitalik">Tahsin Yücel</p>
				<div class="clrb"/>
				</body>
</html>