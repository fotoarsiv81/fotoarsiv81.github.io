<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Kamelyali Kadin</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_16">XV</h1>
				<p class="normal">Aşağı yukarı bir saattir, Joseph’le birlikte, yola çıkmak üzere hazırlıkları tamamlıyorduk, bu sırada şiddetle kapı çalındı.</p>
				<p class="normal">"Açalım mı?" dedi Joseph.</p>
				<p class="normal">"Aç," dedim, böyle bir saatte evime kimin gelebileceğini merak ediyor, Marguerite’in geldiğini düşünmeyi bile göze alamıyordum.</p>
				<p class="normal">"Mösyö, iki hanım geldi," dedi Joseph dönünce.</p>
				<p class="normal">"Biziz, Armand," diye bağırdı ses, Prudence’ın sesiydi.</p>
				<p class="normal">Odamdan çıktım.</p>
				<p class="normal">Prudence, ayakta, salonumdaki birkaç bibloya bakıyordu; Marguerite, kanepeye oturmuş, düşünüyordu.</p>
				<p class="normal">Salona girince, dosdoğru Marguerite’e gittim, diz çöktüm, ellerini tuttum, heyecan içinde, "Özür dilerim!" dedim.</p>
				<p class="normal">Alnımdan öptü beni, sonra da:</p>
				<p class="normal">"İşte üçüncü kez bağışlıyorum sizi," dedi.</p>
				<p class="normal">"Yarın yola çıkacaktım."</p>
				<p class="normal">"Gelişim neden değiştirsin kararınızı? Paris’ten ayrılmanıza engel olmak için gelmedim. Gündüz yanıt vermeye zamanım olmadı, size küstüğümü sanmanızı da istemedim de onun için geldim. Prudence gelmemi istemiyordu; belki de sizi rahatsız edeceğimi söylüyordu."</p>
				<p class="normal">"Siz mi beni rahatsız edecekmişsiniz, Marguerite? Nasıl olur?"</p>
				<p class="normal">"Hay Allah! Evinizde bir kadın olabilirdi," diye yanıt verdi Prudence, "iki kadının daha geldiğini görmek de hoş bir şey olmazdı."</p>
				<p class="normal">Prudence bunları söylerken, Marguerite dikkatle bana bakıyordu.</p>
				<p class="normal">"Sevgili Prudence, siz ne söylediğinizi bilmiyorsunuz," diye yanıt verdim.</p>
				<p class="normal">"Daireniz çok sevimli," dedi Prudence; "yatak odanızı da görebilir miyiz?"</p>
				<p class="normal">"Evet."</p>
				<p class="normal">Prudence görme isteğinden çok, yaptığı saçmalığı düzeltmek ve Marguerite’le beni yalnız bırakmak isteğiyle yatak odama girdi.</p>
				<p class="normal">"Prudence’ı niçin getirdiniz?" dedim o zaman.</p>
				<p class="normal">"Tiyatroda birlikteydik, hem sonra buradan giderken yanımda biri bulunsun istiyordum."</p>
				<p class="normal">"Ben ne güne duruyordum?"</p>
				<p class="normal">"Evet, ama sizi rahatsız etmek istemedikten başka, kapıma kadar geldikten sonra, yukarı çıkmak isteyeceğinizden kuşkum yoktu, bu isteğinizi yerine getiremeyeceğim için bu geri çevirmeyi başıma kakmak hakkıyla dönmenizi istemiyordum."</p>
				<p class="normal">"Peki niçin evinize alamazdınız beni?"</p>
				<p class="normal">"Fazlasıyla gözaltında tutuluyorum, en ufak bir kuşkunun bana çok zararı dokunur da ondan."</p>
				<p class="normal">"Tek neden bu mu?"</p>
				<p class="normal">"Başka bir neden daha olsaydı, söylerdim; birbirimizden gizleyecek bir şeyimiz yok artık."</p>
				<p class="normal">"Bakın, Marguerite, söylemek istediğime gelmek için bir sürü yoldan dolaşmak istemiyorum. Açık söyleyin, beni biraz seviyor musunuz?"</p>
				<p class="normal">"Çok."</p>
				<p class="normal">"Öyleyse niçin beni aldattınız?"</p>
				<p class="normal">"Dostum, sayın düşes bilmem kim olsaydım, iki yüz bin lira gelirim bulunsaydı, sevgiliniz olsaydım da sizden başka bir sevgilim bulunsaydı, o zaman sizi neden aldattığımı sormaya hakkınız olurdu; ama ben Matmazel Marguerite Gau-tier’yim, kırk bin frank borcum var, bir metelik servetim yok, buna karşılık yılda yüz bin frank harcıyorum, böylece sorunuz yersiz, benim yanıtım da yararsız oluyor."</p>
				<p class="normal">"Doğru," dedim, başımı Marguerite’in dizlerine bıraktım. "Ama ben sizi deli gibi seviyorum."</p>
				<p class="normal">"İyi ya, dostum, beni biraz daha az sevmeniz ya da biraz daha iyi anlamanız gerekir. Mektubunuz çok üzdü beni. Serbest olsaydım, geçen gün kontu eve almazdım bir kez ya da aldıktan sonra koşup gelir, az önce sizin benden dilediğiniz özürü ben sizden dilerdim. Bir daha da sizden başka sevgilim olmazdı. Bir kez, bu mutluluğu altı ay boyunca yaşayabileceğimi sandım; istemediniz; yollarını öğrenmekte ısrar ediyordunuz, hay Allah! Bu yolları sezinlemek çok kolaydı. Bu yollara sapmakla sandığınızdan daha büyük bir özveride bulunuyordum. ‘Yirmi bin frank gerek bana,’ diyebilirdim; siz de bana tutkundunuz, ileride başıma kakmak pahasına, bu parayı bulurdunuz. Size hiçbir şey borçlu olmamayı yeğ gördüm; bu inceliği anlamadınız, öyle ya, bir incelik bu. Bizler, hâlâ biraz yüreğimiz kalmışsa, sözcüklere ve nesnelere başka kadınların bilmediği bir genişlik ve gelişim veririz; bunun için gene söylüyorum, Marguerite Gautier’nin sizden bir şey istemeden borçlarını ödemek için bulduğu yol hiç ses çıkarmadan yararlanacağınız bir incelikti. Beni ancak bugün tanısaydınız, size vereceğimi söylediğim şeye fazlasıyla sevinir, iki gün önce ne yaptığımı da sormazdınız. Ruhumuzun istediği bir hazzı bedenimiz zararına satın almak zorunda kalırız bazı bazı, sonra bu haz elimizden kaçınca da çok üzülürüz."</p>
				<p class="normal">Hayranlıkla dinliyordum Marguerite’i, hayranlıkla seyrediyordum. Eskiden ayaklarını öpmeye bile can atacağım bu eşsiz yaratığın beni düşüncesine sokmaya, bana yaşamında bir yer vermeye razı olduğunu, benimse onun verdiğiyle yetinmediğimi düşünüyordum da, benim arzum gibi ereğine çabucak ulaştıktan sonra hâlâ başka şeylere doğru uzandığına göre, insan arzusunun sınırları olup olmadığını soruyordum kendi kendime.</p>
				<p class="normal">"Doğru," diye sürdürdü konuşmasını; "bizler, rastlantının yaratıkları, acayip istekler, akla sığmaz aşklar duyarız. Bazan bir şey için veririz kendimizi, bazan bir başka şey için. Bizden hiçbir şey koparamadan varını yoğunu batırabilecek insanlar vardır, kimileri de bir demet çiçekle elde ediverir bizi. Gönlümüzün hevesleri vardır; tek eğlencesi, tek bağışlayıcı nedenidir bu. Yemin ederim, hiçbir erkeğe bu kadar çabuk vermemiştim kendimi; neden? Kan tükürdüğümü görünce elimi tuttun da ondan, ağladın da ondan, bana acımak isteyen tek yaratıktın da ondan. Çılgınca bir şey söyleyeceğim sana, eskiden bir köpeğim vardı, öksürdüm mü kederli kederli bakardı bana, sevdiğim tek yaratık odur. Öldüğü zaman, annemin ölümüne ağladığımdan daha çok ağladım. Annem yaşamımın on iki yılı boyunca dövmüştü beni, orası da öyle. Eh işte, seni köpeğim kadar seviverdim birden. Erkekler bir damla gözyaşıyla neler elde edilebileceğini bilselerdi, daha çok sevilirlerdi, biz de bu kadar batırmazdık onları. Mektubun seni yalanladı, tüm gönül inceliklerini taşımadığını gösterdi bana, hiçbir şey bu kadar yaralayamazdı aşkımı. Kıskançlıktı bu, orası öyle, ama alaylı ve küstah kıskançlıktı. O mektubu aldığım zaman zaten kederliydim, seni öğleyin göreceğimi, seninle yemek yiyeceğimi, seni tanımadan önce rahatça benimsediğim, ama artık hiç yakamı bırakmayan bir düşünceyi seni görmekle sileceğimi umuyordum. Sonra," diye sürdürdü Marguerite, "yanında serbestçe düşünüp konuşabileceğimi sandığım tek yaratıktın. Benim gibi kadınların çevresindeki tüm insanlar en ufak sözlere kulak kabartır, en önemsiz davranışlarından sonuç çıkarırlar. Dostlarımız yoktur elbette. Bencil sevgililerimiz vardır, servetlerini bizim için harcamazlar söyledikleri gibi, kendi hevesleri için harcarlar. Bu insanlar için neşeli oldukları zaman neşeli, gece yemeği yemek istedikleri zaman sapasağlam olmamız gerekir, öylesine kuşkucudurlar. Bizim de bir yüreğimiz olması yasaktır, yoksa yuhalanırız, bize duyulan güven yıkılıverir. Kendi kendimizin değilizdir artık. Birer yaratık değil, birer nesneyizdir. Onurlarında ilk yeri, saygılarında son yeri tutarız. Kadın dostlarımız vardır, ama bunlar Prudence gibi dostlardır, eskiden yosmalık etmiş, para harcama zevkini yitirmemiş, ama yaşları yüzünden bu olanağı yitirmiş kadınlardır bunlar. O zaman bizim dostlarımız, daha doğrusu sofra arkadaşlarımız olurlar. Dostlukları kölelik derecesine kadar varır, ama hiçbir zaman çıkar düşüncesinden kopmaya kadar gitmez. Hep kazançla ilgili öğütler verirler insana. On sevgili fazla bulmuşuz, hiç önemi yoktur onlar için, yeter ki bu işte giysiler, bilezikler kazansınlar, yeter ki arada sırada arabamızda gezebilsinler, locamızda oyun izleyebilsinler. Bir gün önceki demetlerimize konarlar, şallarımızı ödünç alırlar. Ne kadar ufak olursa olsun, bir yardımda bulunmayagörsünler, emeklerinin iki katını ödetirler. Prudence’ın benim için gidip dükten istemesini rica ettiğim altı bin frangı getirdiği akşam, kendi gözlerinle gördün, beş yüz frank borç aldı benden, hiçbir zaman geri vermeyecektir, ya da kutularından hiç çıkmayacak olan şapkalarla ödeyecektir. Öyleyse ancak bir tek mutluluğumuz, daha doğrusu ancak bir tek mutluluğum olabilirdi, bu da, bazı bazı kederli, her zaman rahatsız olduğumdan, yaşamımın hesabını sormayacak, bedenimden çok, benliğime tutkun olacak kadar üstün bir adam bulmaktı. Bu adamı dükte bulmuştum, ama dük yaşlı, yaşlılık ne korur, ne de avutur insanı. Bana sağladığı yaşamı benimseyebileceğimi sanmıştım; ama, ne yaparsın? Sıkıntıdan patlıyordum, geberip gitmek için de kömürle zehirlenmektense, yangına atılmak daha iyiydi.</p>
				<p class="normal">O zaman sana rastladım, gençtin, ateşliydin, mutluydun, yakıcı yalnızlığımın içinde aradığım adam yapmaya çalıştım seni. Benim sende sevdiğim, olduğun değil, olman gereken adamdı. Bu rolü kabul etmiyor, sana yakışmayan bir şey gibi atıyorsun, sıradan bir sevgilisin; ötekiler gibi yap, öde ücretimi, bir daha da bunu konuşmayalım."</p>
				<p class="normal">Bu uzun giz dökme yormuştu Marguerite’i, kanepeye yaslandı, sonra, zayıf bir öksürük nöbetini geçirmek için, mendilini dudaklarına, sonra da gözlerine götürdü.</p>
				<p class="normal">"Bağışla, bağışla," diye mırıldandım, "bütün bunları anlamıştım, ama senin ağzından duymak istiyordum, benim tapılası Marguerite’im. Gerisini unutalım, bir şeyi anımsayalım yalnız: biz birbirimiz içiniz, genciz ve birbirimizi seviyoruz."</p>
				<p class="normal">Marguerite mektubumu giysisinin korsajından çıkardı, bana verirken, tatlılığı anlatılmaz bir gülümsemeyle:</p>
				<p class="normal">"Al, sana geri getirmiştim," dedi.</p>
				<p class="normal">Mektubu yırttım, onu bana geri veren eli gözyaşlarıyla öptüm.</p>
				<p class="normal">Bu sırada Prudence geri döndü.</p>
				<p class="normal">"Ne dersiniz, Prudence, benden ne istiyor, biliyor musunuz?" dedi Marguerite.</p>
				<p class="normal">"Bağışlanmasını istiyor."</p>
				<p class="normal">"Tamam."</p>
				<p class="normal">"Siz de bağışlıyor musunuz?"</p>
				<p class="normal">"Bağışlamak gerek, ama bir şey daha istiyor."</p>
				<p class="normal">"O neymiş?"</p>
				<p class="normal">"Bizimle gece yemeği yemek istiyor."</p>
				<p class="normal">"Siz de razı oluyor musunuz?"</p>
				<p class="normal">"Ne dersiniz?"</p>
				<p class="normal">"Siz iki çocuksunuz, ikinizin de kuş kadar aklı yok derim. Ama ben de çok aç olduğumu, ne kadar erken karar verirseniz, sofraya o kadar erken oturacağımızı düşünüyorum."</p>
				<p class="normal">"Hadi bakalım," dedi Marguerite, "üç kişi bineriz arabaya." Sonra bana döndü, "Bakın," diye ekledi, "Nanine yatmıştır, siz açacaksınız kapıyı, anahtarımı alın, bir daha da yitirmemeye çalışın."</p>
				<p class="normal">Boğarcasına öptüm Marguerite’i.</p>
				<p class="normal">Bunun üzerine Joseph içeriye girdi, kendinden çok hoşnut bir adam havası içinde:</p>
				<p class="normal">"Mösyö, sandıklar hazır," dedi.</p>
				<p class="normal">"Tümüyle mi?"</p>
				<p class="normal">"Evet mösyö."</p>
				<p class="normal">"İyi ya, boşalt... Gitmiyorum."</p>
				</body>
</html>