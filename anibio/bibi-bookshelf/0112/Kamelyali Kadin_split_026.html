<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Kamelyali Kadin</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_24">XXIII</h1>
				<p class="normal">Yaşamda her şey gene eski yolunu tuttuğu zaman, doğan günün benim için daha öncekiler gibi olacağına inanamadım. Bazı bazı, anımsayamadığım bir durumun geceyi Marguerite’in evinden uzakta geçirmeme yol açtığını, ama Bougival’e dönecek olursam, benim kaygılandığım gibi onu da kaygılı bulacağımı, beni kendisinden uzak kalmak zorunda bırakan şeyin ne olduğunu soracağını düşlüyordum.</p>
				<p class="normal">Yaşam bu aşkın alışkanlığı gibi bir alışkanlığa kapıldı mı bu alışkanlık yaşamın öbür dayanaklarını da kırmadan kopamazmış gibi gelir insana.</p>
				<p class="normal">Bu yüzden, düş görmediğime iyice inanmak için, Marguerite’in mektubunu arada sırada yeniden okumak zorundaydım.</p>
				<p class="normal">Ruhsal sarsıntıyla ezilen bedenim, kımıldayabilecek güçte değildi. Kaygı, geceki yürüyüş, sabah bitirmişti beni. Babam güçlerimin bu tam bitkinliğinden yararlanarak kesin olarak kendisiyle yola çıkacağıma söz istedi benden.</p>
				<p class="normal">Ne isterse boyun eğdim. Bir tartışmaya dayanacak güçte değildim, bu olanlardan sonra yaşamama yardım edecek gerçek bir sevgi gerekti bana.</p>
				<p class="normal">Babam böyle bir kederden dolayı beni avutmak istediği için fazlasıyla memnundum.</p>
				<p class="normal">Bütün anımsadığım o gün, saat beşe doğru, beni bir posta arabasına bindirdiğiydi. Bana hiçbir şey söylemeden, sandıklarımı hazırlatmış, bunları kendininkilerle birlikte arabanın arkasına bağlatmıştı, götürüyordu beni.</p>
				<p class="normal">Ancak kent gözden silindikten, yolun yalnızlığı bana yüreğimin boşluğunu anımsattıktan sonra anladım ne yaptığımı.</p>
				<p class="normal">Gözyaşlarım yeniden boşandı o zaman.</p>
				<p class="normal">Babam, kendisinden de gelse, hiçbir sözün beni avutamayacağını anlamıştı, tek sözcük söylemeden ağlamaya bırakıyordu beni, yanımda bir dost bulunduğunu anımsatmak istercesine, bazı bazı elimi sıkmakla yetiniyordu.</p>
				<p class="normal">Gece, biraz uyudum. Marguerite’i gördüm düşümde.</p>
				<p class="normal">Sıçrayarak uyandım, neden bu arabada bulunduğumu anlayamadım.</p>
				<p class="normal">Sonra gerçek geldi aklıma, başımı göğsüne bıraktım.</p>
				<p class="normal">Babamla konuşmayı göze alamıyordum, "Görüyorsun, bu kadının aşkını yadsımakla haklıymışım," demesinden korkuyordum hep.</p>
				<p class="normal">Üstünlüğünü kötüye kullanmadı, C...’ye gelmiştik de beni yola çıkaran olaya tümüyle yabancı şeylerden başka hiçbir şey söylememişti.</p>
				<p class="normal">Kız kardeşimi öptüğüm zaman, Marguerite’in mektubundaki onunla ilgili sözcükler geldi aklıma, ama, ne kadar iyi olursa olsun, kız kardeşimin bana sevgilimi unutturamayacağını hemen anladım.</p>
				<p class="normal">Av mevsimi başlamıştı, babam avın beni oyalayacağını düşündü. Komşularla, dostlarla av partileri düzenledi. Tiksinmeden, bir coşkunluk da duymadan gittim, yola çıkışımdan beri tüm davranışlarımda görülen gevşeklik içindeydim orada da.</p>
				<p class="normal">Avları bir yerde toplayarak avlanıyorduk. Bana da bir yer gösteriyorlardı. Boş tüfeğimi yanıma bırakıyor, düşlere dalıyordum.</p>
				<p class="normal">Bulutların geçişini izliyordum. Yalnız ovalarda başıboş dolaşmaya bırakıyordum düşüncemi, zaman zaman, bir avcının bana seslendiğini işitiyordum, on adım ötemdeki bir tavşanı gösteriyordu.</p>
				<p class="normal">Bu ayrıntıların hiçbiri babamın gözünden kaçmıyordu, dışta kalan sakinliğime aldanmıyordu. İyice anlıyordum ki, ne kadar ezik olursa olsun, yüreğim günün birinde müthiş, belki de tehlikeli bir tepki gösterecekti, beni avutur gibi görünmekten sakınırken, bir yandan da beni oyalamak için elinden geleni yapıyordu.</p>
				<p class="normal">Kız kardeşim tüm bu olayları bilmiyordu elbette, bu nedenle eskiden o kadar neşeliyken, birdenbire böylesine dalgın, böylesine kederli oluşuma akıl erdiremiyordu.</p>
				<p class="normal">Bazı bazı, kederimin ortasında babamın kaygılı bakışıyla karşılaşınca, ona elimi uzatıyor, elimde olmadan verdiğim üzüntüden dolayı sessizce özür dilemek ister gibi elini sıkıyordum.</p>
				<p class="normal">Bir ay geçti böyle, ama ancak bu kadarına dayanabildim.</p>
				<p class="normal">Marguerite’in anısı hiç yakamı bırakmıyordu. Fazla sevmiştim, fazla seviyordum bu kadını, birdenbire ilgisiz kalamazdım ona. Ya onu sevmem, ya ondan nefret etmem gerekiyordu. Her şeyden önce de, duygum ne olursa olsun, yeniden görmem gerekiyordu onu, hem de hemen.</p>
				<p class="normal">Bu arzu aklıma girdi, uzun zamandır kımıltısız kalmış bir bedende en sonunda beliren istemin tüm şiddetiyle saplandı kaldı.</p>
				<p class="normal">İleride, bir ay sonra, bir hafta sonra değil, düşündüğümün hemen ertesi günü görmeliydim Marguerite’i; babama giderek Paris’te bulunmamı gerektiren işler yüzünden kendisinden ayrılacağımı, ama çabucak döneceğimi söyledim.</p>
				<p class="normal">Beni yola çıkaran nedeni sezmişti kuşkusuz, çünkü kalmam için ısrar etti; ama, isteğimi yerine getirmemenin bu durumda benim için çok kötü sonuçlar verebileceğini görerek beni öptü, neredeyse gözleri yaşararak çok yakında yanına dönmemi rica etti.</p>
				<p class="normal">Paris’e gelinceye kadar uyumadım.</p>
				<p class="normal">Gelince de ne yapacaktım? Bilmiyordum; ama her şeyden önce Marguerite’le ilgilenmem gerekiyordu.</p>
				<p class="normal">Evime gidip giyindim, hava güzel olduğu, zaman da geçmediği için, Champs-Elysées’ye gittim.</p>
				<p class="normal">Yarım saat sonra, uzaktan, yuvarlak alandan Concorde Alanı’na doğru, Marguerite’in arabasının geldiğini gördüm.</p>
				<p class="normal">Atlarını yeniden satın almıştı, çünkü araba eskisi gibiydi; yalnız, kendisi içinde yoktu.</p>
				<p class="normal">Bu yokluğu daha yeni fark etmiştim ki, gözlerimi çevremde dolaştırınca, Marguerite’in, o zamana kadar hiç görmediğim bir kadınla birlikte, yürüyerek geldiğini gördüm.</p>
				<p class="normal">Yanımdan geçerken, sarardı, sinirli bir gülümsemeyle büzüldü dudakları; bana gelince, şiddetli bir yürek çarpıntısıyla sarsıldı göğsüm; ama yüzüme soğuk bir anlatım vermesini başardım, soğuk soğuk selamladım eski sevgilimi, aşağı yukarı hemen sonra arabasına gitti, dostuyla birlikte bindi.</p>
				<p class="normal">Marguerite’i tanırdım. Beklenmedik karşılaşmam altüst etmiş olmalıydı onu. Hiç kuşkusuz gittiğimi öğrenmiş, bu da onu ayrılışımızın sonu hakkında yatıştırmıştı; ama geri döndüğümü görüp de solgun yüzümle karşılaşınca dönüşümün bir amacı olduğunu anlamıştı, neler olacağını düşünüyor olmalıydı.</p>
				<p class="normal">Marguerite’i acılı bulsaydım, ondan öç almak için, yardımına koşabilseydim, belki de bağışlardım onu, canını yakmayı düşünmezdim kuşkusuz; ama mutlu buluyordum onu, hiç değilse görünüşte; benim sürdüremediğim lüksü bir başkası geri vermişti ona; kendi istediği ayrılma en bayağı çıkarcılık niteliğine bürünüyordu böylece; aşkımda olduğu gibi onurumda da alçalmıştım, benim çektiklerimi ne olursa olsun ödemesi gerekiyordu.</p>
				<p class="normal">Bu kadının yaptığına ilgisiz kalamazdım; bu bakımdan, onu en çok üzecek şey benim ilgisizliğimdi; işte, yalnız onun gözünde değil, başkalarının gözünde de böyleymiş gibi görünmem gerekiyordu.</p>
				<p class="normal">Güleç bir yüz takınmaya çalıştım, Prudence’a gittim.</p>
				<p class="normal">Hizmetçi geldiğimi haber vermeye gitti, beni salonda biraz bekletti.</p>
				<p class="normal">Madam Duvernoy en sonunda göründü, beni odasına aldı; oturduğum sırada, salonun kapısının açıldığını, parkenin hafif bir yürüyüşle gıcırdadığını işittim, sonra kapı şiddetle kapandı.</p>
				<p class="normal">"Sizi rahatsız mı ediyorum?" diye sordum Prudence’a.</p>
				<p class="normal">"Yok canım, Marguerite buradaydı. Sizin geldiğinizi duyunca, sıvıştı: oydu bu çıkan."</p>
				<p class="normal">"Şimdi korkutuyorum demek onu?"</p>
				<p class="normal">"Hayır, kendisini yeniden görmenin sizin için tatsız bir şey olmasından korkuyor."</p>
				<p class="normal">"Neden?" dedim, rahat soluk alabilmek için bir çaba harcadım, çünkü bunalıyordum; "zavallı kız arabasını, eşyalarını, elmaslarını yeniden ele geçirmek için bıraktı beni, iyi de etti, ona kızmaya hakkım yok. Bugün rastladım kendisine," diye sürdürdüm önemsemezcesine.</p>
				<p class="normal">"Nerede?" dedi Prudence, yüzüme bakıyordu, karşısındaki adamın öylesine tutkun tanıdığı bu adam mı olduğunu düşünür gibiydi.</p>
				<p class="normal">"Champs-Elysées’de, çok güzel bir kadınla birlikteydi. Kim bu kadın?"</p>
				<p class="normal">"Nasıldı?"</p>
				<p class="normal">"Sarışın, ince bir kadın, büklüm büklüm saçları var; mavi gözlü, çok endamlı."</p>
				<p class="normal">"Ha! Olympe’tir o; çok güzel bir kızdır gerçekten de."</p>
				<p class="normal">"Kiminle yaşıyor?"</p>
				<p class="normal">"Hiç kimseyle, yani herkesle."</p>
				<p class="normal">"Peki, nerede oturuyor?"</p>
				<p class="normal">"Tronchet Sokağı’nda, ... numarada. Ne o, yoksa ona asılmak mı istiyorsunuz?"</p>
				<p class="normal">"Böyle şeyler belli mi olur?"</p>
				<p class="normal">"Ya Marguerite?"</p>
				<p class="normal">"Onu artık hiç düşünmediğimi söylersem, yalan söylemiş olurum; ama ayrılmanın biçimi çok etkir bana. Marguerite de bana öyle büyük bir hafiflikle yol verdi ki, ona böylesine tutkun olmayı büyük bir budalalık gibi gördüm, çünkü gerçekten çok seviyordum o kızı."</p>
				<p class="normal">Bu sözleri nasıl bir sesle söylemeye çalıştığımı anlıyorsunuzdur: alnımdan terler akıyordu.</p>
				<p class="normal">"O da sizi çok seviyordu doğrusu, hâlâ da seviyor: kanıtı da, bugün sizinle karşılaştıktan sonra hemen bana gelip bu karşılaşmayı anlatması. Tir tir titriyordu geldiği zaman, neredeyse fenalık geçirecekti."</p>
				<p class="normal">"Peki, ne dedi size?"</p>
				<p class="normal">"Hiç kuşkusuz sizi görmeye gelecektir," dedi. "Kendisini bağışlamanız için size yalvarmamı rica etti."</p>
				<p class="normal">"Bağışladım, söyleyebilirsiniz. İyi bir yosmaydı, ama yosmaydı işte; bana yaptığını, önceden beklemem gerekirdi. Hatta kararından dolayı minnettarım ona, bugün düşünüyorum da hep onunla yaşamak düşüncesi nerelere götürürdü beni diyorum. Çılgınlıktı bu."</p>
				<p class="normal">"İçinde bulunduğu zorunluk konusunda böyle düşündüğünüzü öğrenince çok sevinecek. Sizi bırakmasının tam zamanıydı, dostum. Eşyasını satmasını önerdiği o işadamı olacak herif ne kadar borçlu olduğunu sormak için gidip alacaklılarını bulmuştu; bunlar da korkmuşlardı, iki gün içinde satılıverecekti her şeyi."</p>
				<p class="normal">"Peki şimdi, ödendi mi?"</p>
				<p class="normal">"Hemen hemen."</p>
				<p class="normal">"Kim açtı kesenin ağzını?"</p>
				<p class="normal">"Kont de N.... Ah, dostum! Sırf bu iş için yaratılmış insanlar var. Uzun sözün kısası, yirmi bin frank verdi; ama amaçlarına ulaştı. Marguerite’in kendisine tutkun olmadığını biliyor, ama ona çok nazik davranmasına engel olmuyor bu. Gördünüz, atlarını geri aldı, mücevherlerini rehinden kurtardı, dükün verdiği kadar da para veriyor ona; Marguerite rahat rahat yaşamak isterse, bu adam daha uzun zaman kalır onunla."</p>
				<p class="normal">"Peki, ne yapıyor? Hep Paris’te mi oturuyor?"</p>
				<p class="normal">"Siz gideli beri hiçbir zaman dönmek istemedi Bougival’e. Ben gidip topladım eşyalarını, sizinkileri de aldım, bir paket yaptım, buradan aldırtırsınız. Hepsi içinde, yalnız markanızı taşıyan bir cüzdan yok. Marguerite almak istedi bunu, evinde. İlle de isterseniz, isterim kendisinden."</p>
				<p class="normal">"Onda kalsın," diye kekeledim, çünkü öylesine mutlu olduğum bu köyün anısıyla, Marguerite’in benden kalan, beni anımsatacak olan bir şeyi saklamak istediği düşüncesiyle gözyaşları yüreğimden gözlerime yükseliyordu.</p>
				<p class="normal">Bu sırada içeri girseydi, öç alma kararlarım silinir giderdi, ayaklarına kapanırdım.</p>
				<p class="normal">"Sonra, hiç şimdiki gibi görmemiştim onu," dedi Prudence; "neredeyse hiç uyumuyor artık, balo balo dolaşıyor, gece yemekleri yiyor, hatta iyice sarhoş oluyor. Geçenlerde, bir gece yemeğinden sonra, sekiz gün yatakta kaldı; hekim kalkmasına izin verince, gene başladı, ölmek pahasına da olsa. Onu görmeye gidecek misiniz?"</p>
				<p class="normal">"Neye yarar? Ben sizi görmeye geldim, çünkü her zaman çok iyi davrandınız bana, hem de Marguerite’i tanımadan önce tanıyordum sizi. Onun sevgilisi olmayı size borçluyum, olmamayı da size borçlu olduğum gibi, öyle değil mi?"</p>
				<p class="normal">"Evet, öyle, sizi bırakması için elimden geleni yaptım, ileride bundan dolayı bana kızmazsınız sanırım."</p>
				<p class="normal">"Bundan dolayı çifte minnet duyuyorum size," diye ekledim, kalktım, çünkü her söylediğimi ciddiye aldığını gördükçe tiksiniyordum bu kadından.</p>
				<p class="normal">"Gidiyor musunuz?"</p>
				<p class="normal">"Evet."</p>
				<p class="normal">Öğreneceğim kadarını öğrenmiştim.</p>
				<p class="normal">"Ne zaman görürüz sizi?"</p>
				<p class="normal">"Pek yakında. Allahaısmarladık."</p>
				<p class="normal">"Güle güle."</p>
				<p class="normal">Prudence kapıya kadar geçirdi beni, gözlerimde kızgınlık yaşları, yüreğimde bir öç gereksinimiyle eve döndüm.</p>
				<p class="normal">Marguerite gerçekten de ötekiler gibi bir yosmaydı demek, bana olan o derin aşk eski yaşamına yeniden kavuşma isteği, bir arabası bulunması, şölenler düzenleme gereksinimi karşısında direnememişti.</p>
				<p class="normal">Uykusuzluklarım içinde bunları düşünüyordum işte, oysa görünmeye çalıştığım kadar soğuk bir biçimde düşünseydim, Marguerite’in bu yeni, gürültülü yaşamında sürekli bir düşünceyi, dinmek bilmeyen bir anıyı susturma umudunu görebilirdim.</p>
				<p class="normal">Yazık ki, kötü tutku her şeye egemendi içimde, bu zavallı yaratığa işkence etmek için bir yol aradım.</p>
				<p class="normal">Ah! Küçük tutkularından biri yaralandı mı, erkek ne kadar küçük, ne kadar bayağıdır.</p>
				<p class="normal">Yanında gördüğüm bu Olympe, Marguerite’in dostu değilse de Paris’e dönüşümden beri en çok düşüp kalktığı kadındı. Bir balo verecekti, Marguerite’in de bu baloda bulunacağını düşündüğümden, bir çağrı edinmeye çalıştım, edindim de.</p>
				<p class="normal">Acılı heyecanlarım içinde bu baloya geldiğim zaman, şimdiden iyice canlanmıştı. Dans ediliyordu, bağırılıyordu hatta, kadrillerden birinde, Marguerite’in kont de N... ile dans ettiğini gördüm, adam onu göstermekten son derece gurur duyar gibiydi, "Bu kadın benimdir!" demek istiyordu sanki herkese.</p>
				<p class="normal">Gidip tam Marguerite’in karşısına, şömineye yaslandım, dans edişini izledim. Beni görür görmez telaşlandı. Onu gördüm, elimle, gözlerimle dalgın dalgın selamladım.</p>
				<p class="normal">Bu balodan sonra artık benimle değil de bu zengin budalayla gideceğini düşündükçe, evine döndükten sonra olacakları gözlerimin önüne getirdikçe, kan beynime sıçrıyordu, aşklarını bulandırmak gereksinimini duyuyordum.</p>
				<p class="normal">Kadrilden sonra, gidip evin hanımını selamladım, çok güzel omuzlarını, gözler kamaştıran göğsünü konuklarının gözleri önüne sermekteydi.</p>
				<p class="normal">Bu kız güzeldi, görünüş bakımından Marguerite’ten de güzeldi. Ben konuşurken onun da bazı bazı Olympe’e baktığını görünce daha iyi anladım bunu. Bu kadının sevgilisi olacak adam kont de N... kadar gurur duyabilirdi, kendisi de Marguerite’in bende uyandırdığı tutkuya eşit bir tutku uyandırabilecek kadar güzeldi.</p>
				<p class="normal">Bu sırada sevgilisi yoktu. Sevgilisi olmak güç olmayacaktı. Sorun, dikkatini çekmek için yeterince altın göstermekteydi.</p>
				<p class="normal">Kararımı verdim. Bu kadın metresim olacaktı.</p>
				<p class="normal">Olympe’le dans ederek istekli rolüme başladım.</p>
				<p class="normal">Yarım saat sonra, Marguerite, bir ölü gibi solgun, mantosunu giyiyor, balodan ayrılıyordu.</p>
				</body>
</html>