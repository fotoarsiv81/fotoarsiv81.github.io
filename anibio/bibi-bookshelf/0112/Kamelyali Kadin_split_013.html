<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Kamelyali Kadin</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_11">X</h1>
				<p class="normal">Sığındığı odayı bir masanın üzerine konulmuş bir tek mum aydınlatıyordu. Kendini büyük bir kanepenin üzerine atmış, giysisi darmadağın olmuştu, bir elini yüreğine bastırmıştı, öbür eli sarkıyordu. Masanın üstünde, yarı yarıya suyla dolu bir gümüş leğen vardı; bu su, kanlarla damar damardı.</p>
				<p class="normal">Çok solgundu Marguerite, ağzı aralık duruyor, soluk almaya çalışıyordu. Bazı bazı, göğsü uzun bir solukla kabarıyor, bu soluğu verince, biraz rahatlar gibi oluyordu, birkaç saniye bir rahatlık duygusu içinde kalıyordu.</p>
				<p class="normal">Yaklaştım, kıpırdamadı bile, oturdum, kanepenin üzerinde duran elini tuttum.</p>
				<p class="normal">"Ah! Siz misiniz?" dedi, gülümsedi.</p>
				<p class="normal">Yüzüm altüst olmuştu anlaşılan, çünkü Marguerite:</p>
				<p class="normal">"Siz de mi hastasınız?" diye ekledi.</p>
				<p class="normal">"Hayır; ama siz, hâlâ acı çekiyor musunuz?"</p>
				<p class="normal">"Çok az." Öksürükten gözlerinde toplanan yaşları sildi mendiliyle. "Şimdi alıştım artık."</p>
				<p class="normal">O zaman heyecanlı bir sesle:</p>
				<p class="normal">"Kendinizi öldürüyorsunuz, madam," dedim; "dostunuz, akrabanız olmak, böyle kendinize kötülük etmenizi önlemek isterdim."</p>
				<p class="normal">"Ah! Telaşlanmanıza değmez," dedi acı bir sesle; "bakın, ötekiler hiç ilgileniyorlar mı benimle, bu hastalık karşısında yapılacak hiçbir şey olmadığını biliyorlar da ondan."</p>
				<p class="normal">Bunun üzerine kalktı, mumu alıp şöminenin üzerine koydu, aynaya baktı.</p>
				<p class="normal">"Ne kadar solgunum!" dedi, giysisini düğmeleyip ellerini bozulmuş saçlarının üzerinde dolaştırdı. "Adam sen de! Hadi gidip sofraya oturalım. Geliyor musunuz?"</p>
				<p class="normal">Ama oturmuştum, kımıldamıyordum.</p>
				<p class="normal">Bu sahnenin bende uyandırdığı heyecanı anladı, yanıma yaklaştı, elini uzatarak:</p>
				<p class="normal">"Hadi, gelin," dedi.</p>
				<p class="normal">Elini tuttum, dudaklarıma götürdüm, uzun zamandır tuttuğum iki damla gözyaşıyla ıslattım elimde olmadan.</p>
				<p class="normal">"Ama siz tam çocuksunuz!" dedi, yeniden yanıma oturdu; "Şimdi de ağlamaya başladınız. Neyiniz var?"</p>
				<p class="normal">"Herhalde çok budala olduğumu düşünüyorsunuz, ama az önce gördüklerim beni altüst etti."</p>
				<p class="normal">"Çok iyisiniz! Ama ne yaparsınız, uyuyamıyorum, biraz oyalanmalıyım. Hem sonra, benim gibi kızlar yaşasa da bir, yaşamasa da, ne çıkar! Hekimler tükürdüğüm kanın bronşlardan geldiğini söylüyorlar; ben de inanır gibi yapıyorum, onlar için bütün yapabileceğim bu."</p>
				<p class="normal">O zaman, tutamadığım bir açılışla:</p>
				<p class="normal">"Dinleyin, Marguerite," dedim, "yaşamımda nasıl bir yer tutacaksınız, bilmiyorum, bildiğim bir şey varsa, o da şu saatte, hiç kimsenin, hatta kız kardeşimin bile, beni sizin kadar ilgilendirmediğidir. Sizi gördüğümden beri böyle. Ne olur, Tanrı aşkına, kendinize bakın, böyle yaşamayın artık."</p>
				<p class="normal">"Kendime baksam, ölürdüm. Sürdüğüm ateşli yaşam ayakta tutuyor beni. Hem sonra, kendine bakmak, bir ailesi olan, dostları olan seçkin tabaka kadınlarına göre bir iş; ama bizler, sevgililerimizin heveslerine ya da zevklerine hizmet etmez duruma gelmeyegörelim, bırakıverirler, uzun geceler uzun günleri kovalamaya başlar. Siz benim söylediğime bakın, iyi biliyorum, iki ay yatakta kaldım; üç hafta sonra, kimsecikler beni görmeye gelmez olmuştu."</p>
				<p class="normal">"Sizin için hiçbir şey olmadığımı biliyorum," dedim, "ama isterseniz bir kardeş gibi bakabilirim size, yanınızdan ayrılmam hiç, sizi iyi ederim. Sonra, güçlenince, isterseniz, sürdüğünüz yaşama yeniden başlarsınız; ama hiç kuşkum yok, sizi mutlu kılacak, güzel kalmanızı sağlayacak sakin bir yaşamı yeğ tutarsınız o zaman."</p>
				<p class="normal">"Şarap başınıza vurdu da ondan böyle konuşuyorsunuz bu akşam, ama övündüğünüz o sabrı gösteremezsiniz."</p>
				<p class="normal">"Marguerite, izin verin de iki ay hasta yattığınızı ve bu iki ay boyunca her gün gelip sağlığınızı sorduğumu söyleyeyim."</p>
				<p class="normal">"Doğru; ama niçin yukarı çıkmıyordunuz?"</p>
				<p class="normal">"O zaman sizi tanımıyordum da ondan."</p>
				<p class="normal">"Benim gibi bir kadından çekinir mi hiç insan?"</p>
				<p class="normal">"İnsan bir kadından her zaman çekinir; hiç değilse ben böyle düşünüyorum."</p>
				<p class="normal">"Demek bakarsınız bana?"</p>
				<p class="normal">"Evet."</p>
				<p class="normal">"Her gün yanımda kalır mıydınız?"</p>
				<p class="normal">"Evet."</p>
				<p class="normal">"Her gece de kalır mıydınız?"</p>
				<p class="normal">"Sizi sıkmadıktan sonra hep kalırdım."</p>
				<p class="normal">"Siz ne diyorsunuz bunun adına?"</p>
				<p class="normal">"Bağlılık."</p>
				<p class="normal">"Nereden geliyor bu bağlılık?"</p>
				<p class="normal">"Size duyduğum karşı konulmaz yakınlıktan."</p>
				<p class="normal">"Demek bana âşıksınız? Hemen söyleyin, böylesi çok daha basit."</p>
				<p class="normal">"Olabilir; ama bir gün bunu size söyleyeceksem, bugün söylemeyeceğim."</p>
				<p class="normal">"Hiç söylemeseniz daha iyi edersiniz."</p>
				<p class="normal">"Neden?"</p>
				<p class="normal">"Çünkü ancak iki şey çıkabilir bu açılmadan."</p>
				<p class="normal">"Nedir bunlar?"</p>
				<p class="normal">"Ya sizi istemem, o zaman bana kızarsınız, ya da sizi kabul ederim, o zaman da hüzünlü bir sevgiliniz olur; sinirli, hasta, hüzünlü; ya da hüzünlü bir neşeyle neşeli bir kadın, kan tüküren ve yılda yüz bin frank harcayan bir kadın, dük gibi yaşlı para babalarına yaraşır böylesi, ama sizin gibi bir genç adam için çok sıkıcıdır, bunun kanıtı da tüm genç sevgililerimin beni çok çabuk bırakmış olmalarıdır."</p>
				<p class="normal">Hiç yanıt vermiyor, dinliyordum. Neredeyse bir iç dökmeye benzeyen bu içtenlik, üzerini örten yaldızlı perdenin altında şöyle bir gördüğüm ve zavallı kızın aşırı haz düşkünlüğü, sarhoşluk, uykusuzluk yoluyla gerçekliğinden kaçtığı bu acı yaşam beni öylesine etkiliyordu ki, tek sözcük bulamıyordum.</p>
				<p class="normal">"Her neyse," diye sürdürdü Marguerite, "çocukça şeyler söyleyip duruyoruz. Bana elinizi verin de yemek odasına dönelim. Yokluğumuzun anlamını bilmemeliler."</p>
				<p class="normal">"Siz isterseniz dönün, ama benim burada kalmama izin vermenizi rica edeceğim."</p>
				<p class="normal">"Neden?"</p>
				<p class="normal">"Neşeniz fazlasıyla içimi sızlatıyor da ondan."</p>
				<p class="normal">"Peki, hüzünlü olurum."</p>
				<p class="normal">"Bakın, Marguerite, bırakın da bir şey söyleyeyim size, bunu size sık sık söylemişlerdir kuşkusuz, işite işite alışmış olmanız belki de inanmanıza engel olacaktır, ama gene de gerçektir, bir kez söyleyeceğim, bir daha da yinelemeyeceğim."</p>
				<p class="normal">Çocuklarının bir çılgınlığını dinlemek üzere olan genç annelerin yüzünde beliren bir gülümsemeyle:</p>
				<p class="normal">"Neymiş bu?" dedi.</p>
				<p class="normal">"Ne olacak, sizi göreli beri, nasıl, neden, bilmem, yaşamımda bir yer aldınız, görüntünüzü düşüncemden ne kadar kovmaya çalıştıysam, boşa gitti, hep geri döndü, tam iki yıl sizi hiç görmeyip de bugün sizinle karşılaştığım zaman, yüreğimde ve kafamda daha da yükseldiniz; kısacası, beni evinize kabul ettiniz ya, sizi tanıyorum ya, benim için vazgeçilmez oldunuz artık, yalnız beni sevmezseniz değil, sizi sevmeme izin vermezseniz de deli olurum."</p>
				<p class="normal">"Ama, zavallıcık, ben de size Madam D...’nin söylediğini söyleyeceğim: demek çok zenginsiniz! Ayda altı-yedi bin frank harcadığımı, bu masrafların da yaşamım için zorunlu duruma geldiğini bilmiyorsunuz demek; kısacık bir zamanda sizi batıracağımı, ailenizin de benim gibi bir yaratıkla düşüp kalkmanın ne demek olduğunu göstermek için sizi kısıt altına alacağını bilmiyorsunuz demek, zavallı dostum. İyi bir dost gibi sevin beni, başka türlü değil. Beni görmeye gelin, güleriz, konuşuruz, ama değerimi gözünüzde büyütmeyin, pek bir değerim yoktur öyle. İyi bir yüreğiniz var, sevilmek gereksinimindesiniz, ama bizim çevremizde yaşayamayacak kadar genç ve duygulusunuz. Evli bir kadın bulun. Görüyorsunuz ki, iyi bir kızım, açık konuşuyorum sizinle."</p>
				<p class="normal">"Hay Allah! Ne yapıyorsunuz öyle?" diye bağırdı Prudence, geldiğini görmemiştik, yarı yarıya dağınık saçları, açılmış giysisiyle eşikte belirmişti. Bu dağınıklıkta Gaston’un elinin etkisini seziyordum.</p>
				<p class="normal">"Mantıktan söz ediyoruz," dedi Marguerite, "bırak bizi biraz, az sonra geliriz."</p>
				<p class="normal">"Peki, peki, konuşun, yavrularım," dedi Prudence, uzaklaştı, son sözlerinin havasına bir şeyler daha eklemek istercesine kapattı kapıyı. Yalnız kaldığımız zaman:</p>
				<p class="normal">"İşte böyle, anlaştık," diye başladı Marguerite, "beni sevmeyeceksiniz artık."</p>
				<p class="normal">"Gideceğim."</p>
				<p class="normal">"O noktaya kadar geldiniz demek?"</p>
				<p class="normal">Gerileyemeyecek kadar fazla ilerlemiştim, hem de bu kız altüst ediyordu beni. Bu neşe, hüzün, içtenlik, fahişelik karışımı, duyarlığını geliştirmesi gereken bu hastalık; her şey, her şey, daha ilk seferde bu unutkan ve hafif yaratığa şimdiden egemen olamazsam, onu büsbütün yitireceğimi gösteriyordu.</p>
				<p class="normal">"Sahi, bu kadar ciddi mi söylediğiniz!" dedi.</p>
				<p class="normal">"Çok ciddi."</p>
				<p class="normal">"Ama neden daha önce söylemediniz bunu bana?"</p>
				<p class="normal">"Ne zaman söyleyecektim?"</p>
				<p class="normal">"Opéra-Comique’te benimle tanıştırıldığınız günün ertesinde."</p>
				<p class="normal">"Sizi görmeye gelseydim, çok kötü karşılardınız sanıyorum."</p>
				<p class="normal">"Neden?"</p>
				<p class="normal">"Bir gün önce budalaca davranmıştım da ondan."</p>
				<p class="normal">"Evet, doğru. Ama o sırada da seviyordunuz beni."</p>
				<p class="normal">"Evet."</p>
				<p class="normal">"Ama bu durum tiyatrodan sonra gidip yatmanıza, rahat rahat uyumanıza engel olmadı."</p>
				<p class="normal">"İşte bunda aldanıyorsunuz, Opéra-Comique gecesi ne yaptım, biliyor musunuz?"</p>
				<p class="normal">"Hayır."</p>
				<p class="normal">"Sizi Café Anglais’nin kapısında bekledim. Sizi ve üç arkadaşınızı götüren arabanın arkasından geldim, ancak inip evinize yalnız girdiğinizi görünce, çok sevindim."</p>
				<p class="normal">Marguerite gülmeye başladı.</p>
				<p class="normal">"Neye gülüyorsunuz?"</p>
				<p class="normal">"Hiç."</p>
				<p class="normal">"Söyleyin, yalvarırım, yoksa benimle gene alay ettiğinize inanacağım."</p>
				<p class="normal">"Küsmez misiniz?"</p>
				<p class="normal">"Ne hakla küsebilirim?"</p>
				<p class="normal">"Peki, yalnız dönmemin sağlam bir nedeni vardı da ondan."</p>
				<p class="normal">"Neydi?"</p>
				<p class="normal">"Beni evde bekleyen biri vardı."</p>
				<p class="normal">Bir yerime bir bıçak saplansa bu kadar acıtamazdı canımı.</p>
				<p class="normal">Kalktım, ona elimi uzattım:</p>
				<p class="normal">"Allahaısmarladık," dedim.</p>
				<p class="normal">"Küseceğinizi iyi biliyordum," dedi. "Erkeklerin berbat bir hastalıkları vardır, kendilerini üzecek şeyleri ille de öğrenmek isterler."</p>
				<p class="normal">Tutkumdan bir daha dönmemesiye sıyrıldığımı göstermek istercesine, soğuk bir havayla:</p>
				<p class="normal">"Ama inanın bana, inanın ki küsmedim," dedim. "Birinin sizi beklemesi çok doğal bir şeydi, benim saat üçte gitmemin çok doğal bir şey olması gibi."</p>
				<p class="normal">"Sizi de evinizde bekleyen biri mi var?"</p>
				<p class="normal">"Yok, ama gitmem gerek."</p>
				<p class="normal">"Güle güle öyleyse."</p>
				<p class="normal">"Kovuyor musunuz beni?"</p>
				<p class="normal">"Hiç de değil."</p>
				<p class="normal">"Niçin üzüyorsunuz beni?"</p>
				<p class="normal">"Ne yapıp da üzüyorum?"</p>
				<p class="normal">"Birinin sizi beklediğini söylüyorsunuz."</p>
				<p class="normal">"Ortada çok sağlam bir neden varken, yalnız girdiğimi görünce pek sevindiğinizi düşününce gülmekten kendimi alamadım."</p>
				<p class="normal">"Bir çocukluğu bir sevince dönüştürür insan çoğu zaman, bu sevinci yıkmak kötü bir şeydir, hele onu sürdürüp de duyanı daha bir sevinçli kılmak olanaklıyken."</p>
				<p class="normal">"Ama siz karşınızdakini kim sandınız? Ben ne bir bakire, ne bir düşesim. Ancak bugün tanıdım sizi, yaptıklarımın hesabını verecek değilim size. Bir gün sevgiliniz olacağımı kabul etsek bile, sizden başka sevgililerim de olduğunu bilmeniz gerek. Daha şimdiden böyle kıskançlık kavgaları çıkarırsanız, sonrası ne olur bunun, sonrası diye bir şey varsa! Sizin gibisini görmedim hiç."</p>
				<p class="normal">"Hiç kimse sizi benim sevdiğim gibi sevmedi de ondan!"</p>
				<p class="normal">"Hadi, doğrusunu söyleyin, gerçekten çok mu seviyorsunuz beni?"</p>
				<p class="normal">"İnsan ne kadar sevebilirse, o kadar, öyle sanıyorum."</p>
				<p class="normal">"Hem de sürüyor bu sevgi, şeyden beri?.."</p>
				<p class="normal">"Üç yıl önce, arabadan inip Susse’e girdiğinizi gördüğüm günden beri."</p>
				<p class="normal">"Bu çok güzel bir şey, biliyor musunuz? Peki, bu büyük aşka şükran borcumu ödemem için ne yapmam gerek?"</p>
				<p class="normal">"Beni biraz sevmeniz," dedim, yüreğim öylesine çarpıyordu ki, neredeyse konuşmama engel olacaktı, çünkü bu konuşma boyunca hiç kesilmeyen yarı alaylı gülümsemelerine karşın, Marguerite heyecanımı paylaşmaya başlıyormuş, ne zamandır beklenen saate yaklaşıyormuşum gibime geliyordu.</p>
				<p class="normal">"Peki, dük ne olacak?"</p>
				<p class="normal">"Hangi dük?"</p>
				<p class="normal">"Benim kıskanç ihtiyarım."</p>
				<p class="normal">"Hiçbir şeyin farkına varmaz."</p>
				<p class="normal">"Ya varırsa?"</p>
				<p class="normal">"Bağışlar sizi."</p>
				<p class="normal">"Yoo! Bırakır beni, ne olurum o zaman?"</p>
				<p class="normal">"Bir başkası için bu bırakılmayı pekâlâ göze alıyorsunuz."</p>
				<p class="normal">"Nereden biliyorsunuz?"</p>
				<p class="normal">"Bu gece hiç kimsenin içeri alınmaması konusundaki uyarınızdan."</p>
				<p class="normal">"Doğru; ama o ağırbaşlı bir dosttur."</p>
				<p class="normal">"Böyle bir saatte kendisine kapınızı kapadığınıza göre, pek de bağlı olmadığınız bir dost."</p>
				<p class="normal">"Bunu başıma kakmaya hakkınız yok, çünkü sizi ve dostunuzu ağırlamak içindi bu."</p>
				<p class="normal">Yavaş yavaş Marguerite’e yaklaşmıştım, kollarımı beline dolamıştım, çevik bedeninin birleşmiş ellerime hafiften çöktüğünü duyuyordum.</p>
				<p class="normal">"Sizi ne kadar sevdiğimi bir bilseniz!" dedim alçak sesle.</p>
				<p class="normal">"Sahi mi?"</p>
				<p class="normal">"Yemin ederim."</p>
				<p class="normal">"Pekâlâ, tek sözcük söylemeden, tek soru sormadan, bütün istediklerimi yapacağınıza söz verirseniz, belki de severim sizi."</p>
				<p class="normal">"Ne isterseniz!"</p>
				<p class="normal">"Ama şimdiden haber veriyorum, yaşamım üzerinde en ufak bir ayrıntıyı bile bildirmeden, canımın istediğini yapmakta serbest olmak istiyorum. Çoktandır, genç, istemsiz bir sevgili arıyorum, sakıncası olmadan seven, hakları olmadan sevilen bir sevgili. Erkekler, bir kez elde etmeyi güç umdukları şeyin uzun zaman verilmesine sevinecek yerde, sevgililerinden bugünün, geçmişin, hatta geleceğin hesabını sorarlar. Ona alıştıkça, egemen olmak isterler, ne kadar çok verilirse, o kadar fazlasını isterler. Şimdi yeni bir sevgili tutmaya karar verirsem, tüm ender nitelikleri kendinde toplasın, güvenli, boyun eğmiş, sıkı ağızlı olsun isterim."</p>
				<p class="normal">"Peki, nasıl isterseniz öyle olurum."</p>
				<p class="normal">"Görürüz."</p>
				<p class="normal">"Ne zaman görüşeceğiz?"</p>
				<p class="normal">"Daha sonra."</p>
				<p class="normal">"Neden?"</p>
				<p class="normal">"Çünkü," dedi Marguerite, o sabah getirilmiş büyük bir kamelya demetinden bir kamelya alıp yakama taktı, "çünkü anlaşmalar her zaman imzalandıkları gün yerine getirilemez de ondan."</p>
				<p class="normal">Anlaması güç değil.</p>
				<p class="normal">"Peki ne zaman göreceğim sizi?" dedim onu kollarımda sıkarak.</p>
				<p class="normal">"Bu kamelya renk değiştirince. Yarın, saat on birden gece yarısına kadar. Memnun musunuz?"</p>
				<p class="normal">"O da sorulur mu?"</p>
				<p class="normal">"Bütün bunlar hakkında ne dostunuza, ne Prudence’a, ne de herhangi bir kimseye tek sözcük söylemek yok."</p>
				<p class="normal">"Söz veriyorum."</p>
				<p class="normal">"Şimdi, beni öpün de yemek odasına dönelim."</p>
				<p class="normal">Bana dudaklarını uzattı, saçlarını yeniden düzeltti, o şarkı söyleyerek, ben yarı çılgın bir durumda, çıktık bu odadan.</p>
				<p class="normal">Salonda durarak, alçak sesle:</p>
				<p class="normal">"Sizi hemen kabul etmeye hazır görünmemi tuhaf buluyorsunuz herhalde; bu neden ileri geliyor, biliyor musunuz? Şundan ileri geliyor," diye sürdürdü sözlerini, elimi tutup yüreğinin üzerine bastırdı, şiddetli ve yinelenen çarpıntılarını duydum, "şundan işte, başkalarından daha az yaşayacağım için, daha hızlı yaşamaya karar verdim de ondan."</p>
				<p class="normal">"Benimle böyle konuşmayın, yalvarırım."</p>
				<p class="normal">"Üzülmeyin," dedi gülerek. "Ömrüm ne kadar az olursa olsun, sizin aşkınızdan daha çok yaşayacağım."</p>
				<p class="normal">Şarkı söyleyerek yemek odasına girdi.</p>
				<p class="normal">"Nanine nerede?" dedi Gaston’la Prudence’ı yalnız görünce.</p>
				<p class="normal">"Yatacağınız saate kadar odanızda kestirecek," diye yanıtladı Prudence.</p>
				<p class="normal">"Zavallıcık! Öldürüyorum onu! Hadi, beyler, gidin artık, vakittir."</p>
				<p class="normal">On dakika sonra, Gaston’la birlikte çıkıyorduk. <br class="chapter"/>Marguerite "Allahaısmarladık," derken elimi sıkıyor, <br class="chapter"/>Prudence’la kalıyordu.</p>
				<p class="normal">Dışarıya çıktık.</p>
				<p class="normal">"Ne haber?" diye sordu Gaston, "Ne dersiniz <br class="chapter"/>Marguerite’e?"</p>
				<p class="normal">"Bir melek, çıldırıyorum onun için."</p>
				<p class="normal">"Bunu bekliyordum; söylediniz mi bunu ona?"</p>
				<p class="normal">"Evet."</p>
				<p class="normal">"Size inanacağına söz verdi mi?"</p>
				<p class="normal">"Hayır."</p>
				<p class="normal">"Prudence gibi değilmiş."</p>
				<p class="normal">"O söz verdi mi size?"</p>
				<p class="normal">"Daha da iyisini yaptı, dostum! İnanması zor, ama hâlâ ilik gibi bu şişko Duvernoy!"</p>
				</body>
</html>