<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Kamelyali Kadin</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_27">XXVI</h1>
				<p class="normal">"Bu kaçınılmaz geceden sonra olanları benim kadar siz de biliyorsunuz, ama bilmediğiniz, aklınıza bile getiremediğiniz bir şey varsa, o da ayrılışımızdan sonra çok acılar çektiğimdir.</p>
				<p class="normal">Babanızın sizi götürdüğünü öğrenmiştim, ama uzun zaman benden uzak yaşayamayacağınızı seziyordum. Champs-Elysées’de sizinle karşılaştığım gün, heyecanlandım, ama şaşmadım.</p>
				<p class="normal">O zaman her biri sizden yeni bir aşağılama getiren günler başladı. Neredeyse sevinçle sineye çekiyordum bu aşağılamaları, çünkü, beni hâlâ sevdiğinizin kanıtı olmalarından başka, bana ne kadar işkence ederseniz, gerçeği öğrendiğiniz gün, gözünüzde o kadar büyüyecekmişim gibime geliyordu.</p>
				<p class="normal">Bu sevinçli kurbanlığa şaşmayın, Armand, bana duyduğunuz aşk yüreğimi soylu coşkunluklara açık bırakmıştı.</p>
				<p class="normal">Bununla birlikte, birdenbire güçlenmemiştim böyle.</p>
				<p class="normal">Sizin için katlandığım özverinin gerçekleştirilmesiyle dönüşünüz arasında epeyce zaman geçmişti, ben de bu zamanda delirmemek, içine atıldığım yaşamla avunmak için bedensel yollara başvurmuştum. Prudence söylemiştir size, değil mi, tüm şenliklerde, tüm balolarda, tüm şölenlerde bulunduğumu?</p>
				<p class="normal">Aşırıya kaçarak çabucak ölmek gibi bir umut vardı içimde, bu umut gerçekleşmekte gecikmeyecek sanırım. Sağlığım gittikçe bozuldu ister istemez, Madam Duvernoy’yı sizden aman dilemeye yolladığım gün, bedence de, ruhça da bitmiştim.</p>
				<p class="normal">Armand, size verdiğim son aşk kanıtını nasıl ödüllendirdiğinizi, ölümle pençeleştiği bir sırada, bir aşk gecesi istediğiniz zaman sesinize dayanamamış, bir an için aklını yitirip geçmişle bugünü yeniden lehimleyebileceğini sanmış olan kadını Paris’ten nasıl bir aşağılamayla kovduğunuzu anımsatacak değilim size. Bunu yapmak hakkınızdı, Armand: gecelerime her zaman o kadar yüksek ücret verilmemiştir!</p>
				<p class="normal">Her şeyi bıraktım o zaman! Mösyö de N...’nin yanında yerimi Olympe aldı, söylediklerine göre, gidişimin nedenini ona anlatmak görevini de üstlendi. Kont de G... Londra’daydı. Benim gibi kadınlarla olan aşklarına ancak bir hoş vakit geçirmeye verdikleri önemi verdiklerinden, elde ettikleri kadınların dostu kalan, hiçbir zaman kıskançlık duymadıklarından, kin de duymayan insanlardandır; kısacası, bizlere yüreklerinin ancak bir yanını, ama cüzdanlarının iki yanını birden açan beyzadelerden biridir. Hemen onu düşündüm. Yanına gittim. Çok iyi karşıladı beni, ama orada seçkin çevreden bir kadının sevgilisiydi, benimle görünerek durumunu güçleştirmekten korkuyordu. Beni dostlarına tanıttı, bana bir gece yemeği verdiler, bu gece yemeğinden sonra, içlerinden biri beni alıp götürdü.</p>
				<p class="normal">Ne yapayım istiyordunuz, dostum?</p>
				<p class="normal">Kendimi öldürmek mi? Mutlu olması gereken yaşamınıza yararsız bir yük yüklemek olacaktı bu; hem sonra, insan ölüme bu kadar yakın olduktan sonra ne diye öldürmeli kendini?</p>
				<p class="normal">Ruhsuz beden, düşüncesiz nesne durumuna geldim; bir süre bu makinemsi yaşamı yaşadım, sonra Paris’e döndüm, sizi sordum; uzun bir yolculuğa çıktığınızı öğrendim o zaman. Hiçbir şey tutmuyordu artık beni. Yaşamım sizi tanımamdan iki yıl önce ne ise o olmuştu. Dükü geri getirmeye çalıştım, ama fazla sert bir biçimde kırmıştım adamı, yaşlı insanlar da pek öyle sabırlı değildir, hiç kuşkusuz ölümsüz olmadıklarını fark ettiklerinden olacak. Hastalık günden güne sarıyordu beni, solgundum, kederliydim, daha da zayıftım. Aşkı satın alan adamlar, malı almadan önce iyice incelerler. Paris’te benden daha sağlıklı, daha etli butlu kadınlar vardı; biraz unuttular beni. Düne kadar geçmişim buydu işte.</p>
				<p class="normal">Şimdi iyiden iyiye hastayım. Düke mektup yazıp para istedim, çünkü param yok, alacaklılar geldiler, hesapları suratına çarpıyorlar insanın. Dük bir yanıt verecek mi? Keşke Paris’te olsaydınız, Armand! Beni görmeye gelirdiniz, gelişleriniz beni avuturdu.</p>
				<p class="normal">Korkunç bir hava var, kar yağıyor, evimde yalnızım. Üç gündür öyle bir ateş bastırdı ki, tek sözcük yazamadım size. Yeni bir şey yok, dostum; her gün, bulanık bir biçimde, sizden bir mektup umuyorum, ama gelmiyor, hiçbir zaman da gelmeyecek herhalde. Bağışlamama gücünü erkekler bulabilir yalnız. Dük yanıt vermedi mektubuma.</p>
				<p class="normal">Prudence gene Mont-de-Piété’ye gidip gelmeye başladı.</p>
				<p class="normal">Durmadan kan tükürüyorum. Ah! Beni görseniz çok üzülürdünüz. Ne mutlu size, sıcak bir gök altındasınız, göğsünüzün üzerine çöken buz gibi bir kışla karşı karşıya değilsiniz benim gibi.</p>
				<p class="normal">Bugün biraz kalktım, penceremin perdeleri ardından artık büsbütün ilgimi kestiğimi sandığım Paris yaşamının akışına baktım. Tanıdık birkaç yüz geçti sokaktan, hızlı, sevinçli, kaygısız. Hiçbiri başını kaldırıp pencereme bakmadı. Bununla birlikte, bir iki genç adam durumumu sorup adlarını yazdırmışlar kapıda. Eskiden de bir kez hastalanmıştım, beni tanımamanıza, sizi ilk gördüğüm gün benden bir küstahlıktan başka bir şey elde edememenize karşın, her sabah gelip sağlığımı sormuştunuz. İşte gene hastayım. Altı ay geçirdik birlikte. Bir kadının yüreği ne kadar aşk alabilirse, ne kadar verebilirse, o kadar aşk duydum size, ama şimdi uzaktasınız, bana lanet ediyorsunuz, bir tek avutucu söz bile gelmiyor sizden. Ama yalnız rastlantı yarattı bu bırakılışı, hiç kuşkum yok, çünkü Paris’te bulunsaydınız, odamdan, başucumdan ayrılmazdınız.</p>
				<p class="normal">25 Aralık</p>
				<p class="normal">"Hekim her gün yazmamı yasak ediyor. Gerçekten de, anılar ateşimi çıkarmaktan başka bir sonuç vermiyor, ama, dün, getirdiği maddesel yardımdan çok, belirttiği duygularla bana iyi gelen bir mektup aldım. Bugün yazabilirim size. Bu mektup babanızdandı, işte şunlar vardı içinde:</p>
				<p class="normal1">"Madam,</p>
				<p class="normal1">Şimdi hasta olduğunuzu öğrendim. Paris’te olsaydım, kendim gelip durumunuzu sorardım; oğlum yanımda bulunsaydı, gidip sizi görmesini söylerdim; ama C...’den ayrılmam olanaksız, Armand da buradan altı-yedi yüz fersah uzakta; öyleyse bu hastalığa ne kadar üzüldüğümü söylememe izin verin, madam, çabucak düzelmeniz için en içten dileklerime inanın.</p>
				<p class="normal1">Yakın dostlarımdan biri, Mösyö H... evinize gelecek, lütfen kendisini kabul edin. Sonucunu sabırsızlıkla beklediğim bir işle görevlendirdim kendisini.</p>
				<p class="normal1">En iyi duygularımın gerçekliğine inanmanızı dilerim, madam."</p>
				<p class="normal">Aldığım mektup bu işte. Babanızın soylu bir yüreği var, onu sevin, dostum; çünkü yeryüzünde sevilmeyi bu kadar hak etmiş insan azdır. Onun imzasını taşıyan bu mektup büyük hekimimizin tüm reçetelerinden daha iyi geldi bana.</p>
				<p class="normal">Bu sabah Mösyö H... geldi. Mösyö Duval’in kendisini görevlendirdiği işten dolayı son derece sıkılgan görünüyordu. Babanızdan bin ekü getirmişti açıkça bana. İlkin geri çevirmek istedim, ama Mösyö H... bunun Mösyö Duval’in zoruna gideceğini söyledi. Mösyö Duval kendisini önce bu parayı vermekle, sonra da gereksinim duyulduğu kadarını getirmekle görevlendirmişti.</p>
				<p class="normal">Babanızın elinden çıktığına göre bir sadaka olmasına olanak bulunmayan bu yardımı kabul ettim.</p>
				<p class="normal">Döndüğünüzde ben ölmüş olursam, hakkında yazdıklarımı babanıza gösterin, bu satırları karalarken, bu avutucu mektubu yazmak lütfunda bulunduğu zavallı kızın minnet gözyaşları döktüğünü, kendisi için Tanrı’ya dua ettiğini söyleyin ona.</p>
				<p class="normal">Çok acılı günler geçirdim üst üste. Bedenin insana bu kadar acı çektirebileceğini bilmezdim. Ah! Geçmiş yaşamım! Bugün iki katını ödüyorum onun. Her gece başımda beklediler. Soluk alamıyordum. Sayıklama ve öksürük paylaşıyordu zavallı yaşamımın geri kalanını.</p>
				<p class="normal">Yemek odam şekerlerle, dostlarımın getirdiği her tür armağanla dolu.</p>
				<p class="normal">Bu insanlar arasında, ileride sevgilisi olacağımı umanlar da vardır kuşkusuz. Hastalığın beni ne duruma getirdiğini görseler, dehşet içinde kaçarlardı.</p>
				<p class="normal">Prudence bana gelenleri yeni yıl armağanları olarak dağıtıyor.</p>
				<p class="normal">Don var havada, hekim de güzel havalar sürerse, birkaç güne kadar dışarı çıkabileceğimi söyledi."</p>
				<p class="normal">8 Ocak</p>
				<p class="normal">"Bugün arabamla çıktım. Hava çok güzeldi. Champs-Elysées çok kalabalıktı. Baharın ilk gülümseyişi diyeceği gelirdi insanın. Çevremde her şeyde bir şenlik havası vardı. Dün bir güneş ışınında bulduğum tüm sevinci, tatlılığı ve avuntuyu bulacağımı hiç ummazdım.</p>
				<p class="normal">Tanıdığım tüm insanlara rastladım neredeyse, her zaman şen, her zaman zevklerine dalmış kişiler. Mutlu olduğunu bilmeyen ne kadar mutlu insan var! Mösyö de N...’in armağan ettiği güzel bir araba içinde Olympe geçti. Bakışıyla aşağılamaya çalıştı beni.</p>
				<p class="normal">Bütün bu kuruntulardan ne kadar uzak olduğumu bilmiyor. Çoktandır tanıdığım bir çocukcağız, kendisi ve benimle tanışmayı çok istediğini söylediği bir dostuyla gece yemeğine gelmek isteyip istemediğimi sordu.</p>
				<p class="normal">Kederle gülümsedim, ateşten yanan ellerimi uzattım ona.</p>
				<p class="normal">Hiçbir zaman bundan daha şaşkın bir yüz görmemiştim.</p>
				<p class="normal">Saat dörtte döndüm, oldukça iştahlı yemek yedim.</p>
				<p class="normal">Bu çıkış bana iyi geldi.</p>
				<p class="normal">Ya bir de iyileşirsem!</p>
				<p class="normal">Daha dün ruhlarının yalnızlığında hasta odalarının loşluğunda çabucak ölmeyi arzulayanlar, başkalarının yaşamını ve mutluluğunu görünce nasıl da yaşamak istiyorlar?"</p>
				<p class="normal">10 Ocak</p>
				<p class="normal">"Bu sağlık umudu bir düşten başka bir şey değildi. İşte gene yataktayım, bedenim yakılarla kaplı, nasıl yakıyorlar beni! Şimdi git de eskiden çok yüksek fiyatlar biçilen bu bedeni sun bakalım, bak ne verecekler bugün!</p>
				<p class="normal">Herhalde doğmadan önce çok kötülük ettik, ya da öldükten sonra çok büyük bir mutluluk tadacağız ki, Tanrı bu yaşamın kefaretinin tüm işkencelerle, tüm acılarla ödenmesine izin verebiliyor."</p>
				<p class="normal">12 Ocak</p>
				<p class="normal">"Hep acı çekiyorum.</p>
				<p class="normal">Kont de N... dün para yollamış, kabul etmedim. Hiçbir şeyini istemiyorum bu adamın. Yanımda bulunmamanıza o neden oldu.</p>
				<p class="normal">Ah! Bougival’de geçen güzel günlerimiz! Neredesiniz?</p>
				<p class="normal">Bu odadan canlı çıkarsam, birlikte oturduğumuz evi tavaf etmek için çıkacağım, ama ancak ölü çıkarım artık.</p>
				<p class="normal">Yarın da yazabilecek miyim size, kim bilir?"</p>
				<p class="normal">25 Ocak</p>
				<p class="normal">"İşte on bir gecedir uyuyamıyorum, bunalıyorum, her an öleceğimi sanıyorum. Hekim elime hiç kalem verilmemesini buyurdu. Başımda bekleyen Julie Duprat bu birkaç satırı yazmama hâlâ izin veriyor. Gelmeyecek misiniz ben ölmeden? Her şey temelli bitti mi aramızda? Siz gelseniz, iyileşirdim gibime geliyor. İyileşmek neye yarar?"</p>
				<p class="normal">28 Ocak</p>
				<p class="normal">"Bu sabah büyük bir gürültüyle uyandım. Julie odamda uyuyordu, yemek odasına koştu. Erkek sesleri duydum, Julie’nin sesi bunlarla boşu boşuna çarpışıyordu. Ağlayarak döndü.</p>
				<p class="normal">Haciz koymaya geliyorlardı. Adalet diye adlandırdıkları şeyi yerine getirmelerine ses çıkarmamasını söyledim. Haciz memuru, şapkası başında, odama girdi. Çekmeceleri açtı, tüm gördüklerini deftere geçirdi, yatakta can çekişen bir hasta kadın bulunduğunu fark etmişe benzemiyordu, bereket versin, yaşamın acıma duygusu yatağı bana bırakıyor.</p>
				<p class="normal">Giderken, dokuz güne kadar itiraz edebileceğimi söylemeye gönül indirdi, ama bir bekçi bıraktı. Tanrım, ne olacağım ben? Bu sahne daha da hasta etti beni. Prudence babanızın dostundan para istemek istiyordu, karşı çıktım.</p>
				<p class="normal">Mektubunuzu bu sabah aldım. Çok gereksinimim vardı bu mektuba. Yanıtım zamanında yetişebilecek mi? Beni gene görecek misiniz? Mutlu bir gün işte, altı haftadır geçirdiğim bütün günleri unutturdu bana. Bir keder duygusu var içimde, size de bu duygunun etkisi altında yanıt verdim, gene de daha iyiyim gibime geliyor.</p>
				<p class="normal">Ne olursa olsun, her zaman da dertli olmuyor insan anlaşılan.</p>
				<p class="normal">Ölmeyebileceğimi, dönebileceğinizi, baharı gene görebileceğimi, beni gene sevebileceğinizi, geçen yılki yaşamımıza yeniden başlayabileceğimizi düşünüyorum da! Ne kadar deliyim! Gönlümün bu saçma düşünü yazan kalemi bile zor tutmaktayım.</p>
				<p class="normal">Ne olursa olsun, Armand, çok seviyordum sizi, bu aşkın anısı, bir de sizi yeniden yanı başımda bulmanın belirsiz umudunu andıran bir duygu bana destek olmasaydı, şimdiye kadar çoktan ölürdüm."</p>
				<p class="normal">4 Şubat</p>
				<p class="normal">"Kont de G... döndü. Sevgilisi aldatmış kendisini. Çok kederli, kadını çok seviyormuş. Geldi, bütün bunları anlattı bana. Zavallı adamın işleri de pek yolunda değil, gene de icra memuruna para verip bekçiyi yolladı.</p>
				<p class="normal">Ona sizden söz ettim, sizinle konuşacağına söz verdi. Bu dakikalarda, onun sevgilisi olduğumu nasıl unutuyordum, o da nasıl unutturmaya çalışıyordu! Gerçekten mert bir adam.</p>
				<p class="normal">Dük sağlığımı sordurtmak için adam yollamış dün, bu sabah da geldi. Nedir bu ihtiyarı yaşatan, bilemiyorum. Üç saat yanımda kaldı, ama yirmi sözcük bile söylemedi. Beni böylesine solgun görünce, iri iri iki damla düştü gözlerinden. Herhalde kızının ölümünün anısıydı onu böyle ağlatan. İki kez görecek öldüğünü. Sırtı bükülmüş, başı yere doğru eğiliyor, dudağı sarkık, bakışı sönük. Yaşlılıkla acı çifte ağırlıklarıyla çöküyor bitkin bedeninin üzerine. Tek serzenişte bulunmadı. Hatta hastalığın yol açtığı çökmüşlükten gizli gizli zevk alıyor diyeceği gelirdi insanın. Ben hâlâ genç olmama karşın, acıdan ezilmişken, kendisi ayakta kaldığı için gurur duyar gibiydi.</p>
				<p class="normal">Kötü günler gene geldi. Kimsecikler beni görmeye gelmiyor. Julie elinden geldiği kadar yanımdan ayrılmamaya çalışıyor. Prudence, eskisi kadar para veremediğimden, benden uzaklaşmak için işlerini bahane etmeye başladı.</p>
				<p class="normal">Hekimlerim ne derlerse desinler –birkaç hekim birden geliyor, bu da hastalığın arttığını gösterir– iyice yaklaştım şimdi ölüme, bu nedenle, babanızı dinlediğime neredeyse pişman olacağım geliyor; geleceğinizin yalnız bir yılını çalacağımı bilseydim, bu yılı sizinle geçirmek isteğine dayanamazdım, bir dost eli tutarak ölürdüm hiç değilse. Ama bu yılı birlikte yaşasaydık, bu kadar da çabuk ölmezdim.</p>
				<p class="normal">Tanrı’nın dediği olsun!"</p>
				<p class="normal">5 Şubat</p>
				<p class="normal">"Of! Gelin, gelin artık, Armand, çok acı çekiyorum, ölüyorum. Dün öylesine kederliydim ki, bir önceki gibi uzun olacağa benzeyen akşamı evimden başka bir yerde geçirmek istedim. O sabah dük gelmişti. Ölümün unuttuğu bu ihtiyarı görmek beni daha çabuk öldürüyor gibime geliyor.</p>
				<p class="normal">Beni yakan kızgın ateşe karşın, giydirip Vaudeville’e götürmelerini istedim. Julie boyamıştı yüzümü, yoksa bir cesede benzeyecektim. Size ilk randevumuzu verdiğim o locaya gittim; o gün oturduğunuz yere diktim hep gözlerimi, dün odun gibi bir adam oturuyordu orada, oyuncuların ağzından çıkan tüm saçmalıklara kahkahalarla gülüyordu.</p>
				<p class="normal">Evime yarı ölü bir durumda getirdiler beni. Bütün gece öksürdüm, kan tükürdüm. Bugün konuşamaz oldum, kollarımı bile güç kımıldatabiliyorum. Tanrım! Tanrım! Ölüyorum. Bekliyordum bunu, ama bu çektiğimden daha fazlasını çekmek düşüncesine ısınamıyorum ve eğer..."</p>
				<p class="normal">Bu sözcükten sonra, Marguerite’in yazmaya çalıştığı bir-iki harf okunamıyordu, Julie Duprat getirmişti arkasını.</p>
				<p class="normal">18 Şubat</p>
				<p class="normal">"Mösyö Armand,</p>
				<p class="normal">Tiyatroya gitmek istediği günden beri, Marguerite gittikçe ağırlaştı. Sesini tümüyle yitirdi, sonra elini kolunu da kullanamaz oldu. Zavallı dostumuzun neler çektiğini anlatmak olanaksız. Böyle üzüntülere alışkın değilim, durmadan korkulara kapılıyorum.</p>
				<p class="normal">Yanımızda olmanızı ne kadar isterdim! Neredeyse durmadan sayıklıyor, ama ister sayıklasın, ister aklı başında olsun, bir sözcük söylemeyi başardı mı, hep sizin adınızı söylüyor.</p>
				<p class="normal">Hekim fazla ömrü kalmadığını söyledi. Bu kadar ağırlaşmasından sonra, dük bir daha gelmedi.</p>
				<p class="normal">Hekime bu görünümün kendisini fazla üzdüğünü söylemiş.</p>
				<p class="normal">Madam Duvernoy’nın davranışı çok kötü. Marguerite’ten daha fazla para çekeceğini uman, neredeyse tümüyle onun sırtından geçinen bu kadın, yerine getiremeyeceği işlere girişti, komşusundan artık yararlanmadığını gördükten sonra, görmeye bile gelmiyor onu. Herkes onu bırakıyor.</p>
				<p class="normal">Mösyö de G... borçlarla sıkışınca, gene Londra’ya gitmek zorunda kaldı. Giderken, biraz para yolladı bize; elinden gelen ne varsa, hepsini yaptı, ama gene gelip haciz koydular, alacaklılar malları sattırtmak için ölümü bekliyorlar.</p>
				<p class="normal">Bütün bu hacizleri önleyebilmek için son kaynaklarımı kullanmak istedim, ama hacizci bunun yararsız olduğunu, yerine getirilecek başka kararlar da bulunduğunu söyledi. Öleceğine göre, görmek istemediği, kendisini hiçbir zaman sevmemiş olan ailesi için kurtarmaya çalışmaktansa, her şeyi bırakmak daha iyi.</p>
				<p class="normal">Zavallı kızın nasıl bir yokluk içinde can çekiştiğini gözlerinizin önüne getiremezsiniz. Örtüler, mücevherler, kaşmir şallar, her şey rehinde, gerisi de satılmış ya da haczedilmiş. Marguerite çevresinde olanları hâlâ biliyor, bedeniyle, düşüncesiyle, yüreğiyle acı çekiyor. İri gözyaşları dökülüyor yanaklarına, yanakları öyle zayıf, öyle solgun ki, o kadar çok sevdiğiniz bu kadının yüzünü görebilseydiniz, tanıyamazdınız. Kendisi yazamaz olunca, benim yazacağıma söz aldı benden, ben de onun önünde yazıyorum. Gözlerini benden yana çeviriyor, ama görmüyor beni, iyice yaklaşan ölüm şimdiden perdelemiş gözlerini; gene de gülümsüyor, tüm düşüncesi, tüm ruhu sizde, bundan kuşkum yok.</p>
				<p class="normal">Kapı ne zaman açılsa, gözleri aydınlanıveriyor, sizin gireceğinizi sanıyor hep, sonra, gelenin siz olmadığınızı görünce, acılı bir anlatıma bürünüyor yüzü, soğuk bir tere batıyor, şakakları kızarıyor."</p>
				<p class="normal">19 Şubat, gece yarısı</p>
				<p class="normal">"Çok kederli bir gündü bugün, zavallı Mösyö Armand. Bu sabah Marguerite bunalıyordu, hekim kan aldı, sesi azıcık açıldı. Hekim bir papaz görmesini öğütledi. O da razı olduğunu söyledi, hekim kendi ayağıyla Saint-Roch’tan bir papaz çağırmaya gitti.</p>
				<p class="normal">Bu arada Marguerite beni yatağının yanına çağırdı, dolabını açmamı rica etti, sonra bana bir başlık, dantellerle örtülü, uzun bir gecelik gösterdi, sonra zayıflamış bir sesle:</p>
				<p class="normal">‘Günah çıkardıktan sonra öleceğim, o zaman bunları giydirirsin bana,’ dedi: can çekişen bir kadının yosmalığı.</p>
				<p class="normal">Sonra ağlayarak öptü beni.</p>
				<p class="normal">‘Konuşabiliyorum, ama konuştum mu fazla bunalıyorum! Havadan bunalıyorum!’ diye ekledi.</p>
				<p class="normal">Gözlerimden yaşlar boşanıyordu, pencereyi açtım, az sonra papaz geldi.</p>
				<p class="normal">Gidip karşıladım onu.</p>
				<p class="normal">Kimin evinde bulunduğunu anlayınca, kötü karşılanmaktan korkar gibi göründü.</p>
				<p class="normal">‘Girin, çekinmeyin,’ dedim ona.</p>
				<p class="normal">Hastanın yanında fazla kalmadı, çıktıktan sonra:</p>
				<p class="normal">‘Bir günahkâr olarak yaşamış, ama bir Hıristiyan olarak ölecek,’ dedi bana.</p>
				<p class="normal">Bir zaman sonra, elinde bir haç tutan bir ayin çömezi Tanrı’nın ölen kadının yanına geldiğini bildirmek için elinde bir çıngırak çalarak önlerinden yürüyen bir kutsal eşya bekçisiyle birlikte gene geldi.</p>
				<p class="normal">Üçü birden, bir zamanlar garip sözcüklerle çınlamış, şimdi ise kutsal bir tapınak köşesinden başka bir şey olmayan bu yatak odasına girdiler.</p>
				<p class="normal">Dizlerimin üzerine çöktüm. Bu görünümün bende uyandırdığı etki ne kadar sürdü, bilmiyorum, ama ben de aynı dakikaya gelinceye kadar, hiçbir insansal olgunun beni bu kadar etkileyebileceğini sanmıyorum.</p>
				<p class="normal">Papaz can çekişen Marguerite’in ayaklarına, ellerine, alnına kutsal yağ sürdü, kısa bir dua okudu, Marguerite gökyüzüne gitmeye hazırdı artık, tanrısal yaşamının acı deneyimlerini, ölümünün arılığını görmüşse, hiç kuşkusuz gidecektir de.</p>
				<p class="normal">O zamandan beri tek sözcük söylemedi, elini bile oynatmadı. Soluma çabasını duymasaydım, yirmi kez öldüğünü sanabilirdim."</p>
				<p class="normal">20 Şubat, akşam, saat beş</p>
				<p class="normal">"Her şey bitti.</p>
				<p class="normal">Marguerite bu gece saat iki sularında can çekişmeye başladı.</p>
				<p class="normal">Kopardığı çığlıklara bakılırsa, hiçbir din kurbanı bu kadar acı çekmemişti. İki üç kez yatağında iyice doğrulup kalktı, Tanrı’ya doğru yükselen canını yakalamak istiyordu sanki.</p>
				<p class="normal">İki üç kez de sizin adınızı söyledi, sonra her şey sustu, bitkin bir durumda yatağına düştü gene.</p>
				<p class="normal">Sessiz sessiz yaşlar döküldü gözlerinden, sonra öldü.</p>
				<p class="normal">O zaman, yanına yaklaştım, seslendim ona, yanıt vermeyince, gözlerini kapattım, alnından öptüm.</p>
				<p class="normal">Sevgili Marguerite’çik, bu öpüşün seni Tanrı’ya salık verebilmesi için ermiş bir kadın olmak isterdim.</p>
				<p class="normal">Sonra, istediği biçimde giydirdim onu, bir papaz bulmak için Saint-Roch’a gittim, onun için iki mum yaktım, kilisede bir saat dua ettim.</p>
				<p class="normal">Yoksullara ondan kalan paraları verdim.</p>
				<p class="normal">Ben dinden fazla anlamam, ama ulu Tanrı’nın gözyaşlarımın gerçek, duamın ateşli, sadakamın içten olduğunu göreceğini, böyle genç ve güzel ölen, gözlerini kapatmak, cesedini kefenlemek için benden başkasını bulamayan kadına acıyacağını sanıyorum."</p>
				<p class="normal">22 Şubat</p>
				<p class="normal">"Bugün cenaze töreni yapıldı. Marguerite’in birçok kadın dostları kiliseye geldi.</p>
				<p class="normal">Kimileri içtenlikle ağlıyordu. Cenaze Montmartre’ın yolunu tuttuğu zaman, yalnız iki adam bulunuyordu arkasında, özel olarak Londra’dan gelmiş olan kont de G... ile uşağının yardımıyla yürüyen dük.</p>
				<p class="normal">Tüm bu ayrıntıları onun evinde, gözyaşları içinde yazıyorum size, hüzünlü hüzünlü bir lamba yanıyor önümde, yanında da bir akşam yemeği var, kolaylıkla kestirebileceğiniz gibi, dokunduğum bile yok, ama Nanine gene de hazırlattı, çünkü yirmi dört saatten fazla bir süreden beri hiçbir şey yemedim.</p>
				<p class="normal">Yaşamım bu acı izlenimleri uzun zaman saklayamayacaktır, çünkü Marguerite’in yaşamı kendi malı olmadığı gibi, benim yaşamım da benim değil, bu nedenle, aradan zaman geçer de dönüşünüzde tüm acı gerçeklikleriyle anlatamam diye geçtikleri yerde anlatıyorum size bu ayrıntıları."</p>
				</body>
</html>