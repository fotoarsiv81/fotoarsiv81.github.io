<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Kamelyali Kadin</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_28">XXVII</h1>
				<p class="normal">Yazıları okuyup bitirdiğim zaman:</p>
				<p class="normal">"Okudunuz mu?" diye sordu Armand.</p>
				<p class="normal">"Bütün okuduklarım doğruysa, neler çektiğinizi anlıyorum, dostum," dedim.</p>
				<p class="normal">"Babam bir mektubunda doğru olduğunu bildirdi."</p>
				<p class="normal">Sona ermiş acı yazgı konusunda bir zaman daha konuştuk, sonra biraz dinlenmek için evime döndüm.</p>
				<p class="normal">Armand hep kederliydi, ama öyküsünü anlatınca biraz rahatlamıştı, çabuk düzeldi, birlikte Prudence’a, Julie <br class="chapter"/>Duprat’ya gittik.</p>
				<p class="normal">Prudence iflas etmişti. Bunun nedeninin Marguerite olduğunu söyledi bize; hastalığı sırasında çok borç vermişti ona, bunlara karşılık senetler vermiş, ama ödeyememişti, Margue-rite borcunu veremeden ölmüştü, ondan senet almadığı için, alacaklı olarak ortaya çıkamamıştı.</p>
				<p class="normal">Madam Duvernoy kötü davranışını bağışlattırmak için her yanda anlattığı bu masalın yardımıyla, bin frank kopardı Armand’dan, o da inanmıyordu buna, ama inanır gibi göründü, sevgilisine ilişkin her şeye öyle büyük bir saygı duyuyordu.</p>
				<p class="normal">Sonra Julie Duprat’nın evine geldik, gördüğü acı olayları anlattı bize, dostunun anısıyla içten gözyaşları döküyordu.</p>
				<p class="normal">En sonunda, Marguerite’in mezarına gittik, nisan güneşinin ilk ışınlarıyla yapraklar açmıştı üzerinde.</p>
				<p class="normal">Armand için yerine getirilecek son bir görev kalıyordu, bu da babasının yanına gitmekti. Gene kendisiyle gelmemi istedi.</p>
				<p class="normal">C...’ye geldik. Mösyö Duval’i oğlunun anlattığına göre düşündüğüm gibi buldum: iri, vakur, iyi niyetli.</p>
				<p class="normal">Armand’ı sevinç gözyaşlarıyla karşıladı, benim de sevgiyle elimi sıktı. Genel vergi dairesi başkanında babalık duygusunun tüm öteki duygulara üstün geldiğini çabucak fark ettim.</p>
				<p class="normal">Adı Blanche olan kızında ruhun ancak arı düşünceler kurduğunu, dudakların ancak temiz sözler söylediklerini ortaya koyan şu göz ve bakış saydamlığı vardı. Kardeşinin dönüşü karşısında gülümsüyordu, sırf adının anılması üzerine uzaklarda bir yosmanın kendisi için mutluluğunu gözden çıkardığından haberi bile yoktu bu arı genç kızın.</p>
				<p class="normal">İyileşen gönlüyle yanlarına dönen kişinin üzerine titreyip duran bu mutlu aile içinde bir süre kaldım.</p>
				<p class="normal">Paris’e döndüm, nasıl anlatılmışsa öyle yazdım bu öyküyü. Tartışılmaz bir üstünlüğü varsa, o da gerçekliğidir.</p>
				<p class="normal">Bu öyküden Marguerite gibi tüm yosmaların onun yaptığını yapabileceği sonucunu çıkarmıyorum; aklımdan bile geçmez böyle bir şey, ama içlerinden birinin yaşamında, gerçek bir aşk duyduğunu, bundan acı çektiğini, bundan öldüğünü öğrendim. Öğrendiğimi de okura anlattım. Bir görevdi bu.</p>
				<p class="normal">Günahın savunucusu değilim, ama duasını duyduğum her yerde, soylu acının yankısı olacağım.</p>
				<p class="normal">Gene söylüyorum, Marguerite’in öyküsü kuraldışı bir olay; ama her gün rastlanan türden bir şey olsa, yazma çabasına değer miydi?</p>
				<div class="calibre1" id="calibre_pb_31"/></body>
</html>