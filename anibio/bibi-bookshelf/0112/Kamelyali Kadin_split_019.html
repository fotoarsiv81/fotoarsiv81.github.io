<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Kamelyali Kadin</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_17">XVI</h1>
				<p class="normal">Bu ilişkinin ilk günlerini bir iki tümceyle anlatabilirdim size, dedi Armand, ama benim Marguerite’in her istediğine razı olmaya, Marguerite’in de benden ayrı yaşayamamaya hangi olaylardan, hangi gelişmelerden geçerek geldiğimizi görmenizi istiyordum.</p>
				<p class="normal">İşte <span class="ideitalik">Manon Lescaut</span>’yu da bana geldiği akşamın ertesi günü yolladım ona.</p>
				<p class="normal">Bu andan sonra, sevgilimin yaşamını değiştiremeyince, kendi yaşamımı değiştirdim. Her şeyden önce, kabul ettiğim rolü düşünecek zaman bırakmak istemiyordum aklıma, çünkü, ister istemez, büyük bir keder duyacaktım bundan. Bu yüzden, her zaman durgun olan yaşamım, birdenbire bir gürültü ve kargaşa görünüşüne büründü. Ne kadar çıkardan uzak olursa olsun, bir yosmanın aşkının bedavaya geldiğini sanmayın. Bir insanın hiçbir zaman sevgilisinden esirgeyemeyeceği binlerce çiçek, loca, gece yemekleri, kır gezintileri gibi kaprisleri kadar pahalı bir şey yoktur.</p>
				<p class="normal">Söylediğim gibi, zengin değildim. Babam C...’de genel vergi dairesi başkanıydı, hâlâ da aynı görevdedir. Dürüstlüğüyle büyük bir ün yapmıştır, işe girebilmek için yatırılması gereken güvence parasını bu ün yardımıyla buldu. Bu görev yılda kırk bin frank gelir sağlıyor ona, göreve başladığı on yıldan beri güvence parasını ödedi, kız kardeşimin drahomasını biriktirmekle uğraştı. Babam insanların en dürüstüdür. Annem, ölürken, altı bin frank gelir bırakmış, babam da istediği görevi elde ettiği gün, bu geliri kız kardeşimle benim aramda paylaştırmıştı; sonra, ben yirmi bir yaşına gelince, bu küçük gelire yılda beş bin frank daha ekledi, bu gelirin yanında gerek baroda, gerek tıp alanında bir durum edinmek istiyorsam, sekiz bin frankla Paris’te rahat rahat yaşayabileceğimi söyledi. Böylece Paris’e geldim, hukuk okudum, avukatlık hakkını elde ettim, sonra, birçok genç gibi, diplomamı cebime koydum ve kendimi Paris’in tembel yaşamının akıntısına bıraktım. Masraflarım çok düşüktü; yalnız, yıllık gelirimi sekiz ayda tüketiyor, yazın dört ayını da babamın yanında geçiriyordum, bu da yılda on iki bin frank gelir ediyor, üstelik iyi bir oğul olarak tanınmama yol açıyordu. Öte yandan, bir kuruş borcum yoktu.</p>
				<p class="normal">Marguerite’le tanıştığım zaman bu durumdaydım işte.</p>
				<p class="normal">Anlarsınız ya, ister istemez, masraflarım arttı, Marguerite çok kaprisli bir yaratılıştaydı, yaşama biçimlerini oluşturan binlerce eğlenceye hiçbir zaman ciddi bir masraf diye bakmamış olan kadınlardandı. Bunun sonucu olarak, benimle elden geldiğince fazla birlikte olmak istediği için, sabah yazdığı bir mektupla, akşam yemeğini benimle, evde değil de Paris’te ya da kırda, lokantada yiyeceğini bildiriyordu. Gidip onu alıyordum, yemek yiyor, tiyatroya gidiyor, sık sık gece sofrası kuruyorduk, böylece bir akşamda dört beş <br class="chapter"/><span class="ideitalik">louis</span> harcamış oluyordum, bu da ayda iki bin beş yüz, üç bin frank ediyor, yılımı üç buçuk aya indiriyor, beni ya borca girmek, ya da Marguerite’i bırakmak zorunluluğuyla karşı karşıya getiriyordu.</p>
				<p class="normal">Bense bu son olasılıktan başka her şeyi benimsiyordum.</p>
				<p class="normal">Tüm bu ayrıntıları belirttiğim için kusuruma bakmayın, ama az sonra anlatacağım olaylara bu ayrıntıların neden olduğunu göreceksiniz. Size anlattığım gerçek ve basit bir öykü, ayrıntılarının arılığına, gelişimlerinin basitliğine hiç dokunmuyorum.</p>
				<p class="normal">Böylece, dünyada hiçbir şey bana sevgilimi unutturamayacağına göre, bana yaptırdığı masrafları karşılayabilecek bir yol bulmak gerektiğini anladım. Sonra, bu aşk beni öyle altüst ediyordu ki Marguerite’ten uzakta geçirdiğim her dakika bir yıl gibi geliyordu bana, ben de bu dakikaları herhangi bir tutkunun ateşinde yakmak, yaşadığımın farkına varamayacak kadar hızlı yaşamak gereksinimi duymuştum.</p>
				<p class="normal">Küçük sermayem üzerinden beş-altı bin frank borç almaya başladım, kumar oynadım, çünkü kumarevlerinin kapatılışından beri, her yerde kumar oynanıyor. Eskiden, Frascati’ye girdiniz mi bir servet edinme şansınız vardı: para karşılığında oynardınız, kaybetseniz bile, "Kazanabilirdim de," diye düşünerek avunurdunuz; oysa şimdi, ödemede hâlâ dürüst davranılan kulüpler bir yana, fazlaca bir para kazandınız mı alamayacağınıza neredeyse yüzde yüz inanabilirsiniz. Nedenini anlamak güç değil.</p>
				<p class="normal">Kumarı büyük gereksinimleri bulunan, benimsedikleri yaşamı sürdürmek için gerekli serveti bulunmayan gençler oynayabilir; bundan da doğal olarak şu sonuç çıkar: kazandılar mı kaybedenler bu efendilerin atlarının ve metreslerinin parasını ödemiş olurlar, bu da son derece tatsız bir şeydir. Borca girer insan, yeşil bir çuhanın çevresinde başlayan dostluklar kavgalarla biter, bu kavgalarda da onur ve yaşam her zaman biraz zedelenir; insan dürüst olunca, iki yüz bin frank geliri bulunmaktan başka kusuru olmayan çok dürüst insanlarca batırıldığını görür.</p>
				<p class="normal">Oyunda hırsızlık edip de bir gün zorunlu olarak çekip gittikleri, daha sonra da hapsi boyladıkları öğrenilen kişilerin sözünü bile etmiyorum.</p>
				<p class="normal">Neyse, bu hızlı, patırtılı, volkansı yaşama atıldım işte, eskiden düşündüm mü tüylerimi ürpertirdi bu yaşam, ama şimdi Marguerite’e duyduğum aşkın vazgeçilmez bir tamamlayıcısı olmuştu. Ne yapabilirdim ki?</p>
				<p class="normal">Antin Sokağı’nda geçirmediğim geceleri evimde yalnız geçirsem, uyuyamazdım. Kıskançlık beni uyanık tutar, düşüncelerimi, kanımı tutuştururdu; oysa kumar, yüreğimi kaplayacak olan ateşin yönünü değiştiriyor, çekimine ister istemez kapıldığım bir tutkuya yöneltiyordu, sevgilimin yanına gideceğim saat gelinceye kadar sürüyordu bu durum. O zaman –aşkımın şiddetini de bundan anlıyordum– ister kazanayım, ister kaybedeyim, duygusuzca kalkıyordum masadan, bu masada bıraktıklarıma, bu masadan ayrılınca benim gibi mutluluğu bulamayacak olanlara acıyordum.</p>
				<p class="normal">Çoğu için bir zorunluktu kumar; benim için bir ilaçtı.</p>
				<p class="normal">Marguerite’ten kurtuldum mu kumardan da kurtuldum demekti.</p>
				<p class="normal">Bu yüzden, oldukça soğukkanlıydım; ancak ödeyebileceğim kadar kaybediyordum, ancak kaybedebileceğimi kazanıyordum.</p>
				<p class="normal">Öte yandan, şans da destekledi beni. Borca girmiyordum, gene de kumar oynamadığım günlerde harcadığımın üç katı para harcıyordum. Hiç güç duruma düşmeden Marguerite’in binlerce kaprisini yerine getirmemi sağlayan bir yaşama direnmek kolay değildi. Ona gelince, hep eskisi gibi, hatta daha da çok seviyordu beni.</p>
				<p class="normal">Söylediğim gibi, başlangıçta ancak gece yarısından sabahın altısına kadar alınıyordum eve, sonra arada sırada localarına da aldı beni, sonra bazı bazı gelip benimle akşam yemeği yedi. Bir sabah ancak saat sekizde çıktım, sonra bir gün geldi, ancak öğleyin ayrıldım evinden.</p>
				<p class="normal">Ruhsal değişimi gerçekleşedursun, bedensel bir değişiklik başlamıştı Marguerite’te. Onu iyileştirmeye girişmiştim, zavallı kız, amacımı sezerek, minnetini göstermek için sözümü dinliyordu. Onu eski alışkanlıklarından sıyırmayı neredeyse başarmıştım, fazla bir sarsıntı olmamış, fazla bir çaba da gerekmemişti bunun için. Hekimimi getirmiştim, o da sağlığını ancak dinlenmeyle, sakin yaşamakla sürdürebileceğini söylemişti bana, böylece, gece yemeklerinin ve uykusuzluklarının yerini sağlığa uygun yemeklerle, düzenli uykularla doldurmayı başarmıştım. Marguerite, kurtarıcı etkilerini duyduğu bu yeni yaşayışa ister istemez alışıyordu. Şimdiden kimi akşamlarını evinde geçirmeye başlıyordu ya da hava güzelse, şalına bürünüyor, bir peçe takıyordu, sonra, yürüyerek, iki çocuk gibi, Champs-Elysées’nin karanlık, ağaçlık yollarında dolaşmaya gidiyorduk akşamları. Yorgun dönüyordu, hafif bir yemek yiyor, biraz piyano çaldıktan ya da şimdiye kadar hiç yapmadığı bir şeyi yaptıktan, yani biraz kitap okuduktan sonra yatıyordu. Her işitişimde göğsünü parçalayan öksürük neredeyse tümden geçmişti.</p>
				<p class="normal">Altı hafta sonra, kont söz konusu bile değildi artık, tam anlamıyla harcanmıştı; yalnız dük Marguerite’le ilişkimizi gizlemek zorunda bırakıyordu beni hâlâ, onu da ben evdeyken, madam uyuyor ve uyandırılmamasını söyledi bahanesiyle sık sık geri çevirmişti.</p>
				<p class="normal">Marguerite’in beni görme alışkanlığının, hatta gereksiniminin sonucu olarak, kumarı tam usta bir kumarcının bıraktığı anda bıraktım. Her şey çıktıktan sonra, on bin frank kazanç kalıyordu elimde, bu da bana tükenmez bir sermaye gibi görünüyordu.</p>
				<p class="normal">Babamla kız kardeşimin yanına gitme zamanım gelmişti, ama gitmiyordum; bu yüzden her ikisinden de sık sık mektup almaktaydım, yanlarına gelmemi rica ediyorlardı.</p>
				<p class="normal">Bütün ısrarlara elimden geldiğince yanıt veriyor, hep çok iyi olduğumu, paraya da gereksinimim bulunmadığını yineliyordum; bu iki şeyin yıllık gidişimi geciktirmeme karşılık, babamı avutacağını sanıyordum.</p>
				<p class="normal">Bu sıralarda bir sabah Marguerite gözler kamaştıran bir güneşle uyandı, yataktan atladı, kendisini kıra götürüp bütün gün kalmak isteyip istemediğimi sordu.</p>
				<p class="normal">Prudence’a haber yollandı, üçümüz birlikte yola çıktık, yola çıkmamızdan önce Marguerite’in Nanine’e, dük gelince kendisinin güzel havadan yararlanmak istediğini, Madam Duvernoy ile kıra gittiğini söylemesini bildirdi.</p>
				<p class="normal">Varlığının yaşlı dükü yatıştırmak için zorunlu olması bir yana, Prudence tam bu kır eğlenceleri için yaratılmışa benzeyen kadınlardan biriydi. Tükenmez neşesi, sonu gelmez iştahıyla, birlikte bulunduğu kişilerde bir an bile sıkıntı bırakmazdı, yumurtalar, kirazlar, sütler, tavşan etleri, kısacası, Paris yörelerinde geleneksel öğle yemeğini oluşturan ne varsa hepsini ısmarlamakta çok usta olduğu görülüyordu.</p>
				<p class="normal">Nereye gideceğimizi kararlaştırmaktan başka bir şey kalmıyordu bize.</p>
				<p class="normal">Bu güçlükten de gene Prudence sıyırdı bizi.</p>
				<p class="normal">"Gerçek bir kır gezintisi mi yapmak istiyorsunuz siz?" diye sordu.</p>
				<p class="normal">"Evet."</p>
				<p class="normal">"Peki, Bougival’e, Point-du-Jour’a gidelim, dul Arnold’a. Armand, gidin, bir araba tutun."</p>
				<p class="normal">Bir buçuk saat sonra, dul Arnold’daydık.</p>
				<p class="normal">Belki de bilirsiniz bu hanı, hafta içinde otel, pazar günleri meyhanedir. Normal bir kat yüksekliğinde bulunan bahçenin, çok güzel bir görünümü vardır. Solda Marly kemeri ufku kapatır, sağda görünüm bir tepeler sonsuzluğu biçiminde uzanır; burada neredeyse akıntısız olan ırmak, hareli ve geniş bir ak şerit gibi kıvrılır, Gabillons Ovası’na ve Croissy Adası’na girer, uzun kavakların titreyişi, söğütlerin mırıltısıyla ığralanır durur.</p>
				<p class="normal">Dipte, geniş bir gün ışığı içinde kırmızı çatılı, küçük, ak evler, uzaklığın yardımıyla ticaretle ilgili, katı özelliklerini yitirerek görünümü çok güzel bir biçimde tamamlayan fabrikalar yükselir.</p>
				<p class="normal">Ta uzakta, sisler içinde Paris!</p>
				<p class="normal">Prudence’ın söylediği gibi, gerçek kırdı burası, ne yalan söylemeli, yemek de gerçek bir yemekti.</p>
				<p class="normal">Kendisine borçlu olduğum mutluluktan dolayı minnetimden söylemiyorum bunu, Bougival, o çok çirkin adına karşın, düşlenebilecek en güzel yerlerden biridir. Çok yolculuk ettim, en büyük yerleri gördüm, hiçbiri kendisini koruyan tepenin dibine keyifle yatmış bu küçük köyden daha cana yakın değildi.</p>
				<p class="normal">Madam Arnold bize kayıkla bir gezinti yapmayı önerdi, Marguerite’le Prudence da sevinçle kabul ettiler.</p>
				<p class="normal">Aşkı hep kırla birleştirmişler, iyi de etmişler: mavi gök, kokular, çiçekler, meltemler, tarlaların ya da koruların gözler kamaştıran yalnızlığı kadar hiçbir şey çerçeveleyemez sevilen kadını. İnsan bir kadını ne kadar çok severse sevsin, ne kadar güvenirse güvensin ona, geleceği konusunda geçmişi ne kadar güven verirse versin, gene de az çok kıskançtır. Âşık olmuşsanız, gerçekten âşık olmuşsanız, tüm benliğinizle kendisinde yaşamak istediğiniz varlığı dünyadan ayırmak gereksinimini herhalde duymuşsunuzdur. Çevresindeki şeylere ne kadar ilgisiz olursa olsun, sevilen kadın erkeklerin ve nesnelerin yakınlığında kokusundan ve birliğinden bir şeyler yitiriyormuş gibi gelir insana. Ben, herkesten daha fazla duyuyordum bunu. Aşkım sıradan bir aşk değildi; sıradan bir yaratık ne kadar âşık olabilirse, o kadar âşıktım; ama Margue-rite Gautier’nin âşığıydım, yani Paris’te, her adımda, bu kadının sevgilisi olmuş ya da yarın sevgilisi olacak bir adamla dirsek dirseğe gelebilirdim. Oysa kırda, şimdiye kadar hiç görmediğimiz ve bizimle ilgilenmeyen insanlar arasında, baharıyla, bu yılda bir yapılan bağışla tepeden tırnağa donanmış doğanın kucağında, aşkımı saklayabilir, utanmadan, korkmadan sevebilirdim.</p>
				<p class="normal">Yüksek yosma burada yavaş yavaş kayboluyordu. Yanımda genç, güzel bir kadın vardı, onu seviyordum, o da beni seviyordu, adı Marguerite’ti: artık geçmişin karanlık görüntüsü, geleceğin bulutu yoktu. Güneş en arı nişanlıyı aydınlatır gibi aydınlatıyordu sevgilimi. Lamartine’in dizelerini anımsamak ya da Scudo’nun ezgilerini söylemek için özel olarak yaratılmışa benzeyen bu güzelim yerlerde baş başa dolaşıyorduk. Marguerite ak bir giysi giymişti, koluma yaslanıyordu, akşam yıldızlı gök altında, bir gün önce söylediği sözcükleri yineliyordu bana ve insanlar uzakta, gençliğimizin, aşkımızın güleç tablosunu gölgeleriyle lekelendirmeden yaşamlarını sürdürüyorlardı.</p>
				<p class="normal">O günün kızgın güneşinin bana yapraklar arasından getirdiği düş buydu işte, adanın otları üzerine boylu boyunca uzanmıştım bu sırada, önceden kendisini tutan tüm insansal bağlardan kurtulmuştu düşüncem, koşuyor, önüne çıkan tüm umutları topluyordu.</p>
				<p class="normal">Bir de buna bulunduğum yerden, kıyıda, yarım daire biçiminde bir parmaklığı bulunan, iki katlı, sevimli bir küçük ev gördüğümü ekleyin; parmaklığın arasından da evin önündeki kadife gibi lekesiz, yeşil bir çimenliği görmekteydim, yapının ardında gizemli köşelerle dolu olan, bir gün önce açılan yolu her sabah yosunları altında silmesi gereken bir küçük koru.</p>
				<p class="normal">Bu boş evin giriş merdivenlerini sarmaşık türünden çiçekler gizliyor, onu birinci kata kadar kucaklıyorlardı.</p>
				<p class="normal">Baka baka, benim sanmaya başladım bu evi, öylesine özetliyordu kurduğum düşü. Marguerite’i ve kendimi görüyordum orada, gündüzleri tepeyi kaplayan korudaydık, akşamları çimenlikte oturuyorduk. Yeryüzü yaratıkları bizim kadar mutlu olabilirler miydi hiç, merak ediyordum.</p>
				<p class="normal">"Ne güzel ev!" dedi Marguerite, bakışımı izlemişti, düşüncemi de izlemişti belki.</p>
				<p class="normal">"Nerede?" dedi Prudence.</p>
				<p class="normal">"Şurada." Ve Marguerite, parmağıyla sözü geçen evi gösteriyordu.</p>
				<p class="normal">"Evet, çok sevimli," dedi Prudence, "hoşunuza mı gitti?"</p>
				<p class="normal">"Çok!"</p>
				<p class="normal">"İyi ya! Düke söyleyin de kiralasın size; kiralayacaktır, hiç kuşkum yok. İsterseniz, ben bu işi üzerime alırım."</p>
				<p class="normal">Marguerite bu konuda ne düşündüğümü sormak istercesine bana baktı.</p>
				<p class="normal">Düşüm Prudence’ın son sözcükleriyle uçup gitmişti, beni öyle sert bir biçimde gerçeğin içine atmıştı ki, hâlâ bu düşüşün şaşkınlığı içindeydim. Ne söylediğimi bilmeden:</p>
				<p class="normal">"Gerçekten çok güzel bir düşünce," dedim.</p>
				<p class="normal">"Peki, ayarlarım bunu," dedi Marguerite, elimi sıktı, sözlerimi kendi isteğine göre yorumluyordu. "Hemen gidip bakalım, kiralık mı, değil mi?"</p>
				<p class="normal">Ev boştu ve iki bin franga kiralıktı.</p>
				<p class="normal">"Burada mutlu olur musunuz?" dedi bana.</p>
				<p class="normal">"Buraya geleceğime güvenebilir miyim ki?"</p>
				<p class="normal">"Peki, sizin için değil de kimin için gelip gömüleceğim buraya?"</p>
				<p class="normal">"Öyleyse bırakın da bu evi ben kendim kiralayayım, Marguerite."</p>
				<p class="normal">"Siz deli misiniz? Yararsızlığı bir yana, tehlikeli de; biliyorsunuz ki, yalnız bir adamdan para kabul etmeye hakkım var, öyleyse sesinizi çıkarmayın, koca çocuk, hiçbir şey söylemeyin."</p>
				<p class="normal">"Böylece ben de, iki gün serbest kaldıkça gelir, bu günleri sizde geçiririm," dedi Prudence.</p>
				<p class="normal">Evden ayrıldık, bu yeni kararı konuşa konuşa Paris’in yolunu tuttuk. Marguerite’i kollarımda tutuyordum, o kadar ki, arabadan inerken, sevgilimin kararını eskisi kadar kuşkucu olmayan bir kafayla ele almaya başlıyordum.</p>
				</body>
</html>