<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Kamelyali Kadin</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_7">VI</h1>
				<p class="normal">Armand’ı yatağında buldum.</p>
				<p class="normal">Beni görünce elini uzattı, ateş gibi yanıyordu eli.</p>
				<p class="normal">"Ateşiniz var," dedim.</p>
				<p class="normal">"Önemli değil, hızlı bir yolculuğun yorgunluğu, o kadar."</p>
				<p class="normal">"Marguerite’in kız kardeşinin yanından mı geliyorsunuz?"</p>
				<p class="normal">"Evet, kim söyledi size?"</p>
				<p class="normal">"Biliyorum işte, istediğiniz oldu mu?"</p>
				<p class="normal">"Ona da evet; ama yolculuğumu ve yolculuğumun amacını kim haber verdi size?"</p>
				<p class="normal">"Mezarlığın bahçıvanı."</p>
				<p class="normal">"Mezarı gördünüz mü?"</p>
				<p class="normal">Yanıt vermeyi zor göze alabiliyordum, çünkü bu tümcenin söylenişi, söyleyenin hâlâ o gördüğüm kederin pençesinde bulunduğunu ortaya koyuyordu, düşüncesinin ya da bir başkasının sözünün kendisini bu acı konuya götürdüğü her seferde, bu üzüntü onun istemini daha uzun zaman alt edecekti.</p>
				<p class="normal">Başımla yanıtlamakla yetindim böylece.</p>
				<p class="normal">"İyi bakmış mı?" dedi Armand.</p>
				<p class="normal">İki iri gözyaşı aktı hastanın yanaklarına, bunları benden gizlemek için başını çevirdi. Ben de görmemiş gibi davrandım, konuyu değiştirmeye çalıştım.</p>
				<p class="normal">"Neredeyse üç hafta olacak siz gideli," dedim.</p>
				<p class="normal">Armand ellerini gözlerine götürdü.</p>
				<p class="normal">"Tam üç hafta," diye yanıtladı.</p>
				<p class="normal">"Yolculuğunuz uzun sürdü."</p>
				<p class="normal">"Hep yolculuk etmedim, on beş gün hasta yattım, yoksa çoktan dönmüş olurdum; ama oraya varır varmaz, ateş yakama yapıştı, yatmak zorunda kaldım."</p>
				<p class="normal">"İyice iyileşmeden de yola çıktınız."</p>
				<p class="normal">"O memlekette sekiz gün daha kalsam, ölürdüm."</p>
				<p class="normal">"Ama döndünüz artık, kendinize bakmanız gerek; dostlarınız sizi görmeye gelecekler. İzin verirseniz, herkesten önce de ben."</p>
				<p class="normal">"İki saat sonra kalkacağım."</p>
				<p class="normal">"Büyük önlemsizlik!"</p>
				<p class="normal">"Öyle gerekiyor."</p>
				<p class="normal">"Ne aceleniz var bu kadar?"</p>
				<p class="normal">"Polis komiserine gitmem gerek."</p>
				<p class="normal">"Sizi daha da hasta edebilecek bu işi neden başka birine yaptırtmıyorsunuz?"</p>
				<p class="normal">"Beni iyileştirebilecek tek şey bu. Onu görmeliyim. Ölümünü öğrendiğimden, hele mezarını gördüğümden beri, uyuyamaz oldum. Öylesine genç, öylesine güzel bıraktığım bu kadının öldüğünü aklıma sığdıramıyorum. Kendi gözlerimle görüp inanmalıyım. Öylesine çok sevdiğim bu varlığı Tanrı’nın ne duruma getirdiğini görmeliyim, belki ölümünün tiksintisi anısının umutsuzluğunu alıp götürür; siz de benimle gelirsiniz, değil mi?.. Bu iş fazla canınızı sıkmazsa..."</p>
				<p class="normal">"Kız kardeşi ne söyledi size?"</p>
				<p class="normal">"Hiç. Bir yabancının Marguerite’e bir yer alıp mezar yaptırtmak istemesine çok şaşırmışa benziyordu, istediğim izni hemen imzalayıp verdi."</p>
				<p class="normal">"İnanın bana, bu aktarma için tümüyle iyileşmeniz gerekir."</p>
				<p class="normal">"Yok! Güçlü olacağım, merak etmeyin. Öte yandan, gerçekleştirilmesi acımın bir gereksinimi durumuna gelen bu kararı en kısa zamanda yerine getirmezsem, deli olurum. Yemin ederim size, ancak Marguerite’i gördükten sonra yatışabilirim. Belki de beni yakan ateşin bir susuzluğu, uykusuzluklarımın bir düşü, sayıklamamın bir sonucudur bu; ama onu gördükten sonra Mösyö de Rancé gibi Trappe keşişi olmam da gerekse, göreceğim."</p>
				<p class="normal">"Bunu anlıyorum," dedim Armand’a, "bütün varlığımla emrinizdeyim; Julie Duprat’yı gördünüz mü?"</p>
				<p class="normal">"Evet. Daha ilk döndüğüm gün görmüştüm."</p>
				<p class="normal">"Marguerite’in bıraktığı kâğıtları verdi mi size?"</p>
				<p class="normal">"İşte buradalar."</p>
				<p class="normal">Armand yastığının altından bir tomar çıkardı, hemen sonra da geri koydu.</p>
				<p class="normal">"Bu kâğıtların içindekileri ezbere biliyorum," dedi. "Üç haftadır günde on kez yeni baştan okudum onları. Siz de okuyacaksınız, ama ileride, yatıştığım zaman; bu iç dökmenin ne büyük bir yüreği, ne büyük bir aşkı ortaya koyduğunu size anlatabilecek duruma geldiğim zaman. Şimdilik, sizden isteyeceğim bir yardım var."</p>
				<p class="normal">"Nedir?"</p>
				<p class="normal">"Aşağıda bir arabanız var mı?"</p>
				<p class="normal">"Evet"</p>
				<p class="normal">"Peki, pasaportumu alıp da postrestantta bana mektup olup olmadığını sorar mısınız? Babamla kız kardeşim Paris’e yazmış olacaklar bana, ben de öyle bir aceleyle yola çıktım ki, gidip soramadım. Döndüğünüz zaman, birlikte polis komiserine gider, yarınki töreni haber veririz."</p>
				<p class="normal">Armand pasaportunu verdi, ben de Jean-Jacques <br class="chapter"/>Rousseau Sokağı’na gittim.</p>
				<p class="normal">Duval adına iki mektup vardı, bunları alıp döndüm.</p>
				<p class="normal">Yeniden karşılaştığımızda, Armand tümüyle giyinikti, çıkmaya hazırdı.</p>
				<p class="normal">"Teşekkür ederim," dedi mektupları alırken. Adreslere baktıktan sonra, "Evet," diye ekledi, "evet, babamla kız kardeşimden. Susuşumdan hiçbir şey anlamamışlardır."</p>
				<p class="normal">Mektupları açtı, okumaktan çok sezinledi içindekileri; öyle ya, biri dört sayfaydı; bir an sonra ikisini de katlamıştı.</p>
				<p class="normal">"Gidelim," dedi, "yarın yanıtlarım."</p>
				<p class="normal">Polis komiserine gittik; Armand Marguerite’in kız kardeşinin vekâletnamesini verdi.</p>
				<p class="normal">Komiser de buna karşılık mezarlık bekçisine verilecek bir kabul kâğıdı hazırladı ona; yer değiştirmenin ertesi gün, sabah saat onda yapılması, benim bir saat önce gelip onu almam, mezarlığa birlikte gitmemiz kararlaştırıldı.</p>
				<p class="normal">Ben de bu işlemde bulunmayı çok istiyordum, ne yalan söylemeli, o gece hiç uyumadım.</p>
				<p class="normal">Beni kuşatan düşüncelere bakılırsa, Armand için uzun bir gece olmalıydı o gece.</p>
				<p class="normal">Ertesi gün saat dokuzda evine girdiğim zaman, korkunç solgundu, ama sakin görünüyordu.</p>
				<p class="normal">Bana gülümsedi, elini uzattı.</p>
				<p class="normal">Mumları sonuna kadar yanmıştı; çıkmadan önce, <br class="chapter"/>Armand çok kalın bir mektup aldı, mektup babasına yazılmıştı, geceki izlenimlerinin sırdaşıydı kuşkusuz.</p>
				<p class="normal">Yarım saat sonra Montmartre’a gelmiştik.</p>
				<p class="normal">Komiser bizi bekliyordu.</p>
				<p class="normal">Marguerite’in mezarına doğru yürüdük ağır ağır. Komiser önden gidiyordu, Armand ile ben de birkaç adım gerisinde yürüyorduk.</p>
				<p class="normal">Zaman zaman, dostumun kolunun, birdenbire esrimeyle titrediğini duyuyordum. Yüzüne bakıyordum o zaman; bakışımı anlıyor, bana gülümsüyordu, ama evinden çıktığımız dakikadan beri tek sözcük konuşmamıştık.</p>
				<p class="normal">Mezara gelmemize az kala, Armand durdu, iri iri ter damlalarına batmış yüzünü kuruladı.</p>
				<p class="normal">Ben de bu duruştan yararlanarak soluk aldım, çünkü benim de yüreğim bir mengene içindeymiş gibi sıkışmıştı.</p>
				<p class="normal">Bu tür olayları görmekten aldığımız acılı zevk nereden gelir! Mezara geldiğimiz zaman, bahçıvan tüm çiçek saksılarını toplamış, demir kafesi de kaldırılmıştı, iki adam toprağı kazıyordu.</p>
				<p class="normal">Armand bir ağaca yaslanıp bakmaya başladı.</p>
				<p class="normal">Canı gözlerinde toplanmış gibiydi.</p>
				<p class="normal">Birdenbire kazmalardan biri bir taşa çarparak gıcırdadı.</p>
				<p class="normal">Bu gürültüyü duyunca, bir elektrik sarsıntısına tutulmuşçasına geriledi, elimi öyle bir sıktı ki, canım acıdı.</p>
				<p class="normal">Bir mezarcı geniş bir kürek aldı, çukuru yavaş yavaş boşalttı; sonra, tabutun üzerine dizilen taşlardan başka hiçbir şey kalmayınca, bunları da birer birer dışarıya attı.</p>
				<p class="normal">Gözlerimi Armand’a dikmiştim, çünkü yoğunlaşan duyguların onu yıkmasından korkuyordum; ama hep bakıyordu; gözleri deli gözleri gibi kımıltısız ve ayrıktı, şiddetli bir sinir bunalımının pençesinde olduğunu yalnız yanaklarında ve dudaklarında görülen hafif titreme belli ediyordu.</p>
				<p class="normal">Bana gelince, bir şey söyleyebilirdim yalnız, o da geldiğime pişman olduğumdu.</p>
				<p class="normal">Tabut iyice ortaya çıkınca, komiser mezarcılara:</p>
				<p class="normal">"Açın!" dedi.</p>
				<p class="normal">Adamlar dünyanın en basit işini yaparcasına sözünü yerine getirdiler.</p>
				<p class="normal">Tabut meşedendi, kapağın vidalarını sökmeye başladılar. Toprağın ıslaklığından vidalar paslanmıştı, tabut hiç de kolay açılmadı. Üzerine güzel kokulu bitkiler serpilmişti ama gene de pis bir koku yayılmaktaydı.</p>
				<p class="normal">"Tanrım! Tanrım!" diye mırıldandı Armand, daha da sarardı.</p>
				<p class="normal">Mezarcılar bile gerilediler.</p>
				<p class="normal">Büyük, ak bir kefen örtüyordu cesedi, kimi çıkıntılarını da belli ediyordu. Kefenin bir bölümü tümüyle çürümüştü, ölünün bir ayağı dışarı çıkıyordu buradan.</p>
				<p class="normal">Neredeyse fenalaşmak üzereydim, bu satırları yazdığım dakikada bile, bu sahne hâlâ o ağır gerçekliğiyle geliyor gözlerimin önüne.</p>
				<p class="normal">"Acele edelim," dedi komiser.</p>
				<p class="normal">O zaman iki adamdan biri elini uzattı, kefenin dikişlerini sökmeye başladı, sonra ucundan tutup kaldırarak birdenbire Marguerite’in yüzünü açtı.</p>
				<p class="normal">Görülmesi müthiş, anlatılması korkunç bir şeydi bu.</p>
				<p class="normal">Gözleri iki delikten başka bir şey değildi artık, dudakları yok olmuş, ak dişleri birbirine kenetlenmişti. Uzun, kara ve kuru saçları şakaklarına yapışmıştı, yanakların yeşil çukurlarını biraz gizliyordu, gene de o öylesine sık gördüğüm ak, pembe ve şen yüzü görür gibiydim bu yüzde.</p>
				<p class="normal">Armand, gözlerini bu yüzden ayıramadan, mendilini ağzına götürmüş, dişlerinin arasında sıkıyordu.</p>
				<p class="normal">Bana gelince, başımı bir demir çember sıkıyormuş gibime geldi, gözlerime bir perde indi, kulaklarım uğultularla doldu, bütün yapabildiğim rastlantı sonucu getirdiğim şişeyi açıp içindekini bütün gücümle içime çekmek oldu.</p>
				<p class="normal">Bu göz kararması ortasında, komiserin Mösyö Duval’e:</p>
				<p class="normal">"Tanıyor musunuz?" dediğini işittim.</p>
				<p class="normal">Genç adam boğuk boğuk:</p>
				<p class="normal">"Evet," diye yanıtladı.</p>
				<p class="normal">"Peki, kapayın ve götürün," dedi komiser.</p>
				<p class="normal">Mezarcılar kefeni ölünün yüzüne attılar, tabutu kapattılar, her biri bir ucundan tutarak belirtilen yere doğru yöneldiler.</p>
				<p class="normal">Armand kımıldamıyordu. Gözleri bu boş çukura dikilmişti; az önce gördüğümüz ceset gibi solgundu... Taş kesilmiş diyeceği gelirdi insanın.</p>
				<p class="normal">Karşılaştığı görüntü silinip de acısı azalınca, böylece onu artık ayakta tutmaz olunca, arkadan neler geleceğini sezdim.</p>
				<p class="normal">Komisere yaklaştım, Armand’ı göstererek:</p>
				<p class="normal">"Beyin bulunması hâlâ gerekli mi?" dedim.</p>
				<p class="normal">"Hayır," dedi, "bana kalırsa hemen alıp götürün, çünkü hasta gibi görünüyor."</p>
				<p class="normal">Bunun üzerine Armand’ı kolundan tutarak:</p>
				<p class="normal">"Gelin," dedim.</p>
				<p class="normal">Tanımamış gibi yüzüme baktı:</p>
				<p class="normal">"Ne?" dedi.</p>
				<p class="normal">"Bitti," diye ekledim, "gitmeniz gerekiyor, dostum, yüzünüz çok solgun, üşüyorsunuz, bu heyecanlarla öldüreceksiniz kendinizi."</p>
				<p class="normal">"Haklısınız, gidelim," dedi makine gibi, ama bir adım bile atmadı.</p>
				<p class="normal">Bunun üzerine kolundan tutup çektim onu.</p>
				<p class="normal">Bir çocuk gibi geliyordu, yalnız arada bir:</p>
				<p class="normal">"Gözlerini gördünüz mü?" diye soruyordu.</p>
				<p class="normal">Sonra bu görüntü kendisini çağırıyormuşcasına geriye dönüyordu.</p>
				<p class="normal">Bu arada yürüyüşü düzensizleşti; ancak sarsıntılarla ilerler gibiydi; dişleri çatırdıyordu, elleri soğuktu, sinirden gelen şiddetli bir çarpıntı tüm bedenini kaplamaktaydı.</p>
				<p class="normal">Konuştum, yanıt vermedi. Bütün yapabildiği, kolumda yürümekti.</p>
				<p class="normal">Kapıda bir araba bulduk. Tam zamanıydı. Arabaya yerleşir yerleşmez, titremesi arttı, gerçek bir sinir bunalımına tutuldu, bu bunalım ortasında beni ürpertmek korkusuyla elimi sıkıyor, mırıldanıyordu:</p>
				<p class="normal">"Bir şey yok, bir şey yok, ağlamak isterdim."</p>
				<p class="normal">Göğsünün kabardığını işittim, gözleri kanlanıyor, ama gözyaşları gelmiyordu.</p>
				<p class="normal">Benim işime yarayan şişeyi ona da koklattım, evine geldiğimiz zaman, yalnız titreme kalmıştı.</p>
				<p class="normal">Uşağın yardımıyla yatırdım onu, odasında büyük bir ateş yaktırttım, hekimimi bulmaya koştum, olup bitenleri anlattım ona.</p>
				<p class="normal">Koşup geldi.</p>
				<p class="normal">Armand kıpkırmızıydı, sayıklıyor, birbirini tutmaz sözcükler kekeliyordu, bu sözcükler arasında yalnız Marguerite’in adı açık açık seçilebiliyordu.</p>
				<p class="normal">Hekim hastayı muayene ettikten sonra:</p>
				<p class="normal">"Nasıl?" diye sordum.</p>
				<p class="normal">"Nasıl olacak, beyin humması," dedi, "ne eksik, ne fazla, böylesi de çok iyi, çünkü, Tanrı sözümü hoş görsün, böyle olmasa delirirdi bence. Bereket, bedensel hastalık ruhsal hastalığı öldürecek, bir ay sonra her iki hastalıktan da kurtulmuş olacak belki."</p>
				</body>
</html>