<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Kamelyali Kadin</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_21">XX</h1>
				<p class="normal">Babam, üzerinde bir ropdöşambr, salonuma oturmuş, bir şeyler yazıyordu.</p>
				<p class="normal">Ben girince gözlerini üzerime dikişinden, ciddi şeyler konuşulacağını hemen anladım.</p>
				<p class="normal">Gene de yüzünde hiçbir şey sezmemişçesine yaklaştım yanına, onu öptüm.</p>
				<p class="normal">"Ne zaman geldiniz, babacığım?"</p>
				<p class="normal">"Dün akşam."</p>
				<p class="normal">"Her zamanki gibi benim eve mi indiniz?"</p>
				<p class="normal">"Evet."</p>
				<p class="normal">"Burada bulunup da sizi karşılayamadığım için çok üzgünüm."</p>
				<p class="normal">Daha bu sözcükte, babamın soğuk yüzüne bakarak bir şeylerin patlamak üzere olduğunu seziverdim; ama hiç yanıt vermedi, yazdığı mektubu kapattı, postaya atması için Joseph’e verdi.</p>
				<p class="normal">Yalnız kaldığımız zaman, babam kalktı, şömineye yaslanarak:</p>
				<p class="normal">"Armand’cığım, konuşacağımız ciddi şeyler var," dedi.</p>
				<p class="normal">"Sizi dinliyorum, babacığım."</p>
				<p class="normal">"Doğru konuşacağına söz veriyor musun?"</p>
				<p class="normal">"Böylesine alışığım."</p>
				<p class="normal">"Marguerite Gautier adında bir kadınla yaşadığın doğru mu?"</p>
				<p class="normal">"Evet."</p>
				<p class="normal">"Bu kadın neyin nesi, biliyor musun?"</p>
				<p class="normal">"Bir yosma."</p>
				<p class="normal">"Onun için mi bu yıl beni ve kız kardeşini görmeye gelmeyi unuttun?"</p>
				<p class="normal">"Evet, baba, saklayacak değilim."</p>
				<p class="normal">"Demek çok seviyorsun bu kadını?"</p>
				<p class="normal">"Görüyorsunuz, babacığım, kutsal bir görevde kusur etmeme yol açtığına göre, öyle. Şimdi bu kusurumdan dolayı özür diliyorum sizden."</p>
				<p class="normal">Babam böylesine kesin yanıt beklemiyordu kuşkusuz, çünkü bir an düşünür gibi oldu, ondan sonra:</p>
				<p class="normal">"Hep böyle yaşayamayacağını anlamışsındır elbet," dedi.</p>
				<p class="normal">"Bundan korktum, babacığım, ama anlamadım."</p>
				<p class="normal">Babam biraz daha kuru bir sesle:</p>
				<p class="normal">"Ama benim buna göz yummayacağımı anlaman gerekirdi," diye sürdürdü.</p>
				<p class="normal">"Adınıza borçlu olduğum saygıya ve ailemizin geleneksel dürüstlüğüne ters düşecek bir şey yapmadıkça, bu yaşadığım gibi yaşayabileceğimi düşündüm, bu da duyduğum korkuları biraz yatıştırdı."</p>
				<p class="normal">Tutkular duygulara karşı güçlü kılar insanı. Marguerite’ten ayrılmamak için, babama karşı da olsa, tüm çarpışmalara hazırdım.</p>
				<p class="normal">"Öyleyse, başka türlü yaşamak zamanı geldi."</p>
				<p class="normal">"Neden, babacığım?"</p>
				<p class="normal">"Ailenize gösterdiğinizi sandığınız saygıyı yaralayan şeyler yapmaya başladınız da ondan."</p>
				<p class="normal">"Bu sözleri anlayamıyorum."</p>
				<p class="normal">"Ben size anlatayım. Bir metresiniz varmış; çok güzel, bir çapkın adam yaşadığı yosmanın parasını nasıl öderse siz de ödüyormuşsunuz, buna da hiç diyecek yok; ama onun için en kutsal şeyleri unutuyorsunuz, rezalet dolu yaşamınızın dedikodusunun yaşadığım taşra köşesine kadar gelmesine, size verdiğim onurlu adın üzerine bir lekenin gölgesini düşürmesine yol açıyorsanız, işte bu olmaz, olmayacak da."</p>
				<p class="normal">"İzin verin de söyleyeyim babacığım, size benim hakkımda bilgi verenler, işin doğrusunu bilmiyorlarmış. Matmazel Gautier’nin sevgilisiyim. Onunla birlikte yaşıyorum, bu dünyanın en basit şeyi. Matmazel Gautier’ye sizden aldığım adı vermiyorum, onun için ancak durumumun elverdiği ölçüde masraf ediyorum, hiç borçlanmadım, bir babayı oğluna bu sizin söylediklerinizi söylemekte haklı kılacak durumların hiçbirine düşmedim."</p>
				<p class="normal">"Oğlunu saptığı kötü yoldan uzaklaştırmak her zaman hakkıdır bir babanın. Daha hiçbir şey yapmadınız, ama yapacaksınız."</p>
				<p class="normal">"Babacığım!"</p>
				<p class="normal">"Mösyö, ben yaşamı sizden iyi bilirim. Tümüyle arı duygular ancak tümüyle temiz kadınlarda bulunabilir. Her <br class="chapter"/>Manon bir Des Grieux yaratabilir, zaman ve yaşayış da değişmiştir. Düzelmeseydi, dünyanın yaşlanması yararsız olurdu. Metresinizi bırakacaksınız."</p>
				<p class="normal">"Sözünüzden dışarı çıkacağım için üzgünüm, babacığım, ama bu olanaksız."</p>
				<p class="normal">"Sizi buna zorlayacağım."</p>
				<p class="normal">"Ne yazık ki, yosmaların yollandığı Sainte-Marguerite adaları yok artık, babacığım; hâlâ olsa da onun yollanmasını sağlasanız bile, ben de Matmazel Gautier’nin arkasından giderdim. Ne yaparsınız? Belki de haksızım, ama ancak bu kadının sevgilisi kalmak koşuluyla mutlu olabilirim."</p>
				<p class="normal">"Bakın, Armand, gözlerinizi açın, sizi her zaman sevmiş olan, mutluluğunuzdan başka bir şey istemeyen babanıza kulak verin. Herkesin elinden geçmiş bir kadınla bir arada yaşamak sizin için onurlu bir şey mi?"</p>
				<p class="normal">"Bir daha hiç kimsenin olmayacaksa, ne çıkar, babacığım? Bu kadın beni seviyorsa, kendisinin bana, benim kendisine duyduğum aşkla yeni bir yaşama kavuşuyorsa, ne çıkar! Doğru yola dönüyorsa, ne çıkar?"</p>
				<p class="normal">"Ya! Demek siz onurlu bir adamın görevinin fahişeleri doğru yola getirmek olduğuna inanıyorsunuz, mösyö? Tanrı’nın yaşama bu bayağı amacı verdiğini, yüreğin bundan başka coşkunluğu olmaması gerektiğini mi sanıyorsunuz? Bu güzelim iyileştirmenin sonucu ne olacak, kırk yaşına geldiğiniz zaman, bugün söyledikleriniz hakkında ne düşüneceksiniz? Hâlâ gülecek durumda olursanız, geçmişinizde fazla derin izler bırakmamışsa, aşkınıza güleceksiniz. Sizin babanız da bu sizin görüşlerinize kapılsa, yaşamını sarsılmaz bir biçimde onur ve dürüstlük düşüncesi üzerine kuracak yerde, bütün bu aşk esintilerine bıraksaydı, siz şu sırada ne olurdunuz? Düşünün, Armand, böyle saçma saçma konuşmayın. Bu kadını bırakacaksınız, babanız yalvarıyor size."</p>
				<p class="normal">Hiç yanıt vermedim.</p>
				<p class="normal">"Armand," diye sürdürdü babam, "aziz annenizin hakkı için, bana inanın, düşündüğünüzden de çabuk unutacağınız, olmayacak bir düşünceyle bağlandığınız bu yaşamdan vazgeçin. Yirmi dört yaşındasınız, geleceği düşünün. Her zaman bu kadını sevemezsiniz, o da sizi sevemez hep. Her ikiniz de aşkınızı büyütüyorsunuz. Yükselme yolunuzu kapatıyorsunuz. Bir adım daha attınız mı bulunduğunuz yoldan bir daha ayrılamazsınız, bütün ömrünüz boyunca, gençliğinizin pişmanlığını duyarsınız. Yola çıkın, gelin, kız kardeşinizin yanında bir iki ay kalın. Dinlenme, sonra temiz aile aşkı bu hummanızı çabucak iyileştirir, öyle ya, bir hummadan başka bir şey değil bu. Bu arada metresiniz avunur, başka bir sevgili bulur, kimin için babanızla bozuşmanıza, sevgisini yitirmenize ramak kaldığını gördüğünüz zaman, gelip sizi görmekle iyi ettiğimi söyleyeceksiniz bana, beni kutsayacaksınız. Ne dersin Armand, yola çıkıyorsunuz, değil mi?"</p>
				<p class="normal">Babamın tüm kadınlar konusunda haklı olduğunu seziyordum, ama Marguerite konusunda haklı olmadığına inanmıştım. Bununla birlikte, son sözcüklerini söylerken, sesi öyle yumuşak, öyle yalvarmalıydı ki, yanıt vermeyi göze alamıyordum.</p>
				<p class="normal">"Ne diyorsun?" dedi üzgün bir sesle.</p>
				<p class="normal">"Ne diyeyim, babacığım, hiçbir söz veremem," dedim en sonunda; "gücümü aşan bir şey istiyorsunuz benden." Bir kızgınlık devinisi yaptığını gördüm. "İnanın bana, bu ilişkinin sonuçlarını büyütüyorsunuz gözünüzde," diye ekledim. "Marguerite düşündüğünüz gibi bir kız değil. Bu aşk, beni kötü bir yola düşürmek şöyle dursun, tam tersine, içimde en dürüst duyguları geliştirecek güçte. Bu aşkı uyandıran kadın kim olursa olsun, gerçek aşk her zaman daha iyi kılar insanı. Marguerite’i tanısaydınız, hiçbir tehlikeyle karşı karşıya bulunmadığımı anlardınız. En soylu kadınlar gibi soyludur. Ötekiler ne kadar çıkar düşkünüyse, o, o kadar uzak çıkarcılıktan."</p>
				<p class="normal">"Ama bu tüm servetinizi kabul etmesine engel olmuyor, öyle ya, size annenizden kalan, sizin de tutup kendisine verdiğiniz altmış bin frank, tek servetiniz, bu sözümü unutmayın."</p>
				<p class="normal">Babam bu son sözle bu gözdağını son yumruğu indirmek için saklamıştı anlaşılan.</p>
				<p class="normal">Verdiği gözdağları karşısında, yalvarışları karşısında olduğumdan daha güçlüydüm.</p>
				<p class="normal">"Kim söyledi bu parayı ona bırakacağımı?" dedim.</p>
				<p class="normal">"Noterim. Dürüst bir adam böyle bir şeyi bana bildirmeden yapar mıydı? İşte, bir yosma için servetinizi batırmanıza engel olmak için geldim Paris’e. Anneniz ölürken dürüstçe yaşamanızı sağlayacak bir para bıraktı size, metreslerinize cömertlik edin diye bırakmadı o parayı."</p>
				<p class="normal">"Size yemin ediyorum, baba, Marguerite’in bu bağıştan haberi yoktu."</p>
				<p class="normal">"Peki, niçin bağışlıyordunuz öyleyse?"</p>
				<p class="normal">"Çünkü Marguerite, bu ayıpladığınız, bırakmamı istediğiniz kadın, benimle yaşamak için elinde ne varsa, hepsini elden çıkarıyor."</p>
				<p class="normal">"Siz de bu özveriyi benimsiyorsunuz, öyle mi? Siz ne biçim erkeksiniz, mösyö, bir Matmazel Marguerite’in sizin için herhangi bir özveride bulunmasına nasıl razı oluyorsunuz? Neyse, yeter bu kadarı. Bu kadını bırakacaksınız. Az önce rica ediyordum, şimdi emrediyorum; ailemde böyle pislikler istemem. Yerleştirin çantalarınızı, arkamdan gelmeye hazırlanın."</p>
				<p class="normal">"Babacığım, kusura bakmayın, gitmeyeceğim," dedim o zaman.</p>
				<p class="normal">"Neden?"</p>
				<p class="normal">"Emir dinlemeyecek yaşa çoktan geldim de ondan."</p>
				<p class="normal">Babam bu yanıtı duyunca sarardı.</p>
				<p class="normal">"Pekâlâ, mösyö," dedi; "bundan sonra ne yapmam gerektiğini biliyorum."</p>
				<p class="normal">Zili çaldı.</p>
				<p class="normal">Joseph geldi.</p>
				<p class="normal">"Bavullarım Paris Oteli’ne götürülsün," dedi uşağıma. Sonra odasına gidip giyindi.</p>
				<p class="normal">Çıkınca, karşısında dikildim.</p>
				<p class="normal">"Babacığım, Marguerite’i üzebilecek hiçbir şey yapmayacağınıza söz veriyor musunuz?" dedim.</p>
				<p class="normal">Babam durdu, horgörüyle baktı bana.</p>
				<p class="normal">"Siz delisiniz anlaşılan," demekle yetindi.</p>
				<p class="normal">Kapıyı şiddetle kapatarak çıktı.</p>
				<p class="normal">Ben de aşağıya indim, bir araba tutup Bougival’e gittim.</p>
				<p class="normal">Marguerite pencerede bekliyordu beni.</p>
				</body>
</html>