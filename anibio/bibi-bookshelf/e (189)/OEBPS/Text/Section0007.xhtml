<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>GELİŞME</h1>

  <p><i>"Yaşlılıkta öğrenilenler aslında daha önce unutulanlardır."</i></p>

  <p style="text-align: right;">Romain Gary</p>

  <p><br /></p>

  <p>Kendime geldiğimde revirdeydim. Temizlik beyazı çarşaflarda sere serpe yatıyordum. Beyaz renkten sonra ilk algıladığım, şakaklarımda gezinen karıncalarla, beynimde davul çalan zombilerdi. Yanımdaki yatakta mavi-siyah pırıl pırıl saçları kısacık kesilmiş, iri siyah gözleri zehir gibi parlayan genç bir kadın yatıyordu. Teni insanı rahatsız edecek cinsten şeffaf beyazdı. İri dudakları yeni boyanmışçasına kan kırmızısıydı. İnsan, değil küçük bir hastanede, evindeki yatağında bile makyajlı yatamaz, diye bilirdim ben.</p>

  <p>Tuhaf, tehlikeli, ürpertici bir mıknatısa yakalanmış gibi, yapışıp kalmıştı gözlerim revirdeki komşuma. O da beni seyrediyordu ilgiyle. Yalın, hep söylendiği gibi dikkati çekecek denli masum ifadem ve isyanın hüzünle buluştuğu söylenen gözlerimle, onun tamamen tersi bir görüntüm olmalıydı. Evet, o benim, ben onun tam karşıtıydık ve bu nedenle biraz şaşkın, ama meraklı bakışıyorduk.</p>

  <p>— Adım Brooks, Los Angeleslıyım, diye fısıldadı.</p>

  <p>Sesi buz gibiydi ama itici değildi. Carmen de Cervantes'in o sıcak, kalın, seksi sesinin soğuk renklerle boyanmış bir resmiydi bu. Çünkü Los Angeleslı Brooks'un yabanıl, soğuk ve tehlikeli havası, aynı zamanda seksi sayılabilirdi de.</p>

  <p>— Babam Arjantinlidir. Şili'de müzisyen olarak çalışırken, Pinochet'ye piyano dersleri vermiş...</p>

  <p>— Pinochet piyano çalabilir mi? hayretle bağırdım ve yattığım yerden doğruldum. O zaman başımın şiddetli ağrısını fark ettim, inleyerek, yeniden yattım.</p>

  <p>— Şişşşt, yavaş konuş! Sustum.</p>

  <p>— Bütün diktatörler müzikle dost olmaya çalışırlar ama, müzik onları reddeder, diye fısıldadı buz gibi.</p>

  <p>— Zaten, Pinochet de suçu babama yükleyip, kovmuş onu. Diktatörler, asla yanlış yapmaz ve eleştiri kabul etmezler!</p>

  <p>— Ah Madam Brooks, hâlâ ilacınızı içmemişsiniz, hani bize yardımcı olacaktınız?</p>

  <p>Vigdis'e aynı yumurta ikizi denli benzeyen bir hemşire ciddi ve anlamsız yüzüyle tepemizde bitmişti. Yepyeni ve hiç kullanılmamış beyazlığındaki önlüğünün cebinde, bilgisayar yazıcısının harfleriyle adı yazılıydı: Astrid.</p>

  <p>— Benim annem Kaliforniyalı nemfoman bir ressamdı Hemşire Astrid. Sizce doyumsuzluk bir suç mudur?</p>

  <p>— Bırakın sorgulamayı Madam Brooks, haydi ilacınızı için!</p>

  <p>— Dindar birimisiniz Hemşire Astrid?</p>

  <p>— İlacınız Madam Brooks!</p>

  <p>— O halde, doyumsuzluğun günah olup olmadığını yanıtlayın...</p>

  <p>— Uslu uslu ilacınızı içmezseniz!...</p>

  <p>— Ben seçilmiş özel bir öğrenciyim ve bu nedenle herhangi bir eylemi uslu uslu yapmayı reddediyorum!</p>

  <p>— Seçkinlerin de bunalımları vardır Madam Brooks. İçin ilacınızı ve rahatlayın.</p>

  <p>— Rahatlamak mı? Beni rahatlatacak tek şey tepemden çekilmeniz, o fazla normal varlığınızı ortadan kaldırmanızdır! Şimdi, derhal, hemen!</p>

  <p>— Peki, tamam. Bu kadar öfkelenmeniz doğru değil. İlacınızı içerseniz, varlığımla sizi rahatsız etmeyeceğime söz vereceğim.</p>

  <p>Çabucak içti pembe hapı Amerikalı. Astrid geldiği gibi, ansızın kayboldu. Yalnız kaldığımızda gururla fısıldadım:</p>

  <p>— Benim ilaç falan içmeye hiç niyetim yok Brooks... Yüzüme baktı, kıpkırmızı dudaklarını 'vah vah' edasıyla büzdü,</p>

  <p>— Zavallı masum çocuk, görüntün kadar da safsın demek... Seninkisi zaten kolunda! Gözlerime inanamadım. Koluma, baş aşağı asılmış, tombul bir şişeye bağlı, incecik bir hortum takılıydı ve şişedeki pembe sıvı lıkır lıkır damarıma boşalıyordu. Yeniden bayıldım.</p>

  <p>— Bütün faşistlerin etobur olduğunu söylerdi babam. Sahi sen hiç vejetaryen bir faşist gördün mü?</p>

  <p>Brooks'la kırk sekiz saattir aynı odayı paylaştığımı hesaplamıştım. Çok konuşkan, kendi deyişiyle; "normal insanlar gibi korkak ve ikiyüzlü varolamayacağı için gizlemeden yaşayan mutlu bir teşhirci"ydi. Hem bu nedenle, hem de anlattıklarından ötürü, onun gerçekten bir 'seçilmiş özel öğrenci' mi, yoksa bir ajan mı olduğuna karar verememiştim henüz. Dehayla delilik arasındaki incecik çizgiyi görenler bilirler...</p>

  <p>— Yahudiydi babam. Adı Pablo. Sünnet olmak istemeyen tek Yahudi olduğunu söylerdi. Yarım kalma korkusu diye bir şey olmalı... Hiçbir Yom Kippur'da oruç tutmazdı.</p>

  <p>Anlatırken, yatağının içinde bağdaş kuruyor, elleriyle sık sık ayaklarını okşuyordu. Ufak tefek bedeninin sonralarına; ellerine ve ayaklarına bakınca, yüzünü gördüğümdekine benzer bir ürperti geçirdim. Bembeyaz, küçücük el ve ayaklarının tırnakları çok uzundu ve iç bayıltan bir kan kırmızısı tonda boyanmıştı.</p>

  <p>— Annem, babamın tersine dışa dönük, saldırgan ve vahşiydi. Adı Alison. Onun gençliğinde öncü resmin sapkınlık sayılan hareketlerine, 'happening'lere katılırmış. Büyük, boş yer altı mekânlarında, tuhaf akustik ve Art Deco araba lastikler arasında, üçgen bir yüzme havuzu, koleksiyoncular, cafe- sosyetesi tipler, müzisyenler, öğrenciler, sanatçılar... Erkekleri çok severmiş. Çok sık sevgili değiştirirmiş, onun uğruna geç bir şair intihar etmiş. Ne 'femme fatale' ama hımmm... Hah ha, ne hoş! ... Eyvah, çok bağırdım. Astrid fırtınası kopmasın?</p>

  <p>Sıkılmıyordum da.</p>

  <p>— Pablo çok yoksulmuş, Alison çok varsıl. Banal ve kitsch geliyor kulağa. Alison'ın serveti annesinden, yani anneannemden kaynaklanıyor. Müthişmiş anneannem. Onu hiç görmedim. Tanımak isterdim.</p>

  <p>Acaba anneannesi onu tanımak ister miydi?</p>

  <p>— Alison'ın düşleri çok önemliydi. Düşleri onu yönetirdi. Ben bebekken bile düşlerini anlatırdı. Ateş ve deniz fırtınalarıydı egemen konu. Ateşin içinde eriyen iradeyle, fırtınayı durdurmaya çalışan insan elleri, ayakları... Hep bunları resmederdi, ama kimse figürleri göremezdi. Çünkü annem figüratif değildi. Ona gerçeküstücü demek de yeterli sayılmaz. Bence, grotesk sanat yaratıcılarındandı. Grotesk Art!... Sana onun iki resmini gösteririm daha sonra.</p>

  <p>Konuşurken hiç yorulmaması beni etkiliyordu.</p>

  <p>— Bir keresinde düşünde ince, uzun, esmer bir adam görmüş. Simsiyah bir atın üzerinde, çırılçıplak, dörtnala gidiyormuş. Cinsel organı inanılmayacak denli iriymiş. Alison her şeyi anlamış o anda. Evleneceği erkek buymuş. Adam eğilip, onu da atına almış, birlikte koşturmuşlar siyah atı... Uzun uzun sevişmişler at sırtında. Yangınlardan geçmişler ve bir çölde durmuşlar. Çöl, kum yerine erkeklerden oluşmuşmuş. Bütün erkekler çıplakmış ve Alison'ı çağırıyormuş. İlk kez tek erkekle yetinebileceğini duyumsamış Alison ve içi sızlayarak atı dürtmüş. Dolu dizgin sürdürmüşler yolculuklarını. Bir gökkuşağının altına gelmişler daha sonra. Gökkuşağı bükülüp bacak arasına girmiş Alison'ın, karnı ağrımış, kasıkları zonklamış uzun uzun. Bir kızı olacağını anlamış. Aniden atlarıyla birlikte şahane bir transatlantiğe binmişler. Herkes çok şık giysiler içinde, mutlu yudumlarla şampanya içiyormuş, ama bizimkiler çırılçıplak ve sürekti sevişiyorlarmış.</p>

  <p>Şampanyanın köpüğü pembe, rengi kırmızı, tadı acıymış. Yine de bütün öbür insanlar hoşnutmuş. Birden fırtına patlamış, gemi batmış, herkes boğulmuş. Kara at, Alison'la esmer adamı kurtarmak istemiş, çok debelenmiş, ama denizdeki dev dalgalara karşı koyamamış. Ölürlerken, gökyüzünde gökkuşağı varmış. Alison, bir deniz kazasında öleceklerini ve kızlarının yalnız kalacağını anlamış... Anlattığı bütün düşler böyle yorucuydu.</p>

  <p>— Çok önemli bir sergi açılışı varmış o günlerde, New York'taki Galeri Apollon'da. Hiç umursamamış, her şeyi bırakıp Şili'ye gitmiş; rüyasındaki esmer erkeği aramaya. Onu bulduğunda, sokaktaki keman çalıyormuş Pablo. Hemen konuya girmiş, 'sen düşümdeki adamsın' diyerek, erkeklik organını yoklamış. Gerçekten de tıpatıp uyuyormuş ölçüleri. Şaşkınlık ve yoksulluk içindeki sokak kemancısını alıp, Amerika'ya getirmiş. Ertesi yıl ben doğmuşum. Tanıyan herkesi hayretler içinde bırakarak sekiz yıl tekeşli yaşamış annem. Onlar bir deniz kazasında öldüklerinde, ben yedi, annem kırk beş, babam otuz sekiz yaşındaydı...</p>

  <p>Bir iki kez öksürdü, boğazını temizledi. Yeniden, çok severek defalarca izlediği bir filmi anlatıyormuş ifadesini takındı.</p>

  <p>— Pablo, Alison'a âşıktı. Ona tapardı. Alison ise, bu ilişkinin düşlerin yüce Tanrısı tarafından emredildiği ve kutsal olduğuna inanıyor, boyun eğiyordu. Tek inancı, rüyalar Tanrıçasıydı onun... Sesi ancak duyulur halde, ekledi,</p>

  <p>— Babam, anneme âşıktı... Annemse yalnızca düşlere ve kendine...</p>

  <p>Anlattığı hiçbir şey sıradan değildi ve artık iyi biliyordum ki, tersi onun ölümü olurdu. Buz renkli sesine döndü çabucak.</p>

  <p>— Anneannemin babası da Hispanik kan taşıyormuş ve müzisyenmiş. Fransız, Viking ve İspanyol melezliğim içinde en baskını, Latin yanımdır, anlamışsındır herhalde. Ama pek çok Kaliforniya özelliği de taşırım...</p>

  <p>— O da mı ressamdı?</p>

  <p>İlk kez soru sorduğumu görünce, ilk kez gülümsedi. Ürpertici bir gülüştü bu. Kısacık, simsiyah saçlarının çırılçıplak bıraktığı küçük yüzünde, bembeyaz tenine siyah uçlu bir bıçakla kazınmış çok iri gözlerinin altında, kıpkırmızı bir yarık açıldı sanki. Etkileyiciydi.</p>

  <p>— Anneannem bir yazardı, ben onun soyadını taşıyorum.</p>

  <p>— Soyadın ne Brooks?</p>

  <p>— Nin, diye fısıldadı.</p>

  <p>— Sakın Hemşire Astrid'e söyleme bunu, çok kızıyor ve pembe haplardan veriyor!</p>

  <p>Ertesi gün 'iyi'leştiğime karar verilip, altı yüz seksen iki numaralı odama dönmeme kimse karşı çıkmadığında, revir arkadaşım Brooks Nin'e veda ettim.</p>

  <p>Artık onun ajan ve/ya normal olduğu kuşkusu yüreğimden silinmiş, içim ferahlamıştı. Çünkü görevi gereği olsa bile, Brooks'un anlattıklarını düşlemeye herhangi normal birinin gücü yetmezdi. Odamda Çin alfabesiyle yazılmış bir not buldum. Sıvahilice, Fince, Türkçe, İngilizce, Fransızca ve Almanca okuyabilirdim ama, Çince'ye pek merak sarmamıştım henüz. Nedense Romain'in Çince'yi, de bildiğine dair bir duygu belirdi içimde. Aslında üç gün önce yaptıklarını affetmiş değildim, ama bir yandan da onu görmek için dayanılmaz bir istek duyuyordum tam midemin üstünde. Hemen odasına koştum. Yoktu.</p>

  <p>Çaldığım ikinci kapı Jeanne'ınkiydi.</p>

  <p>— Bonjour Jeanne, ça va?</p>

  <p>— Oh ça va bien Afife, geçmiş olsun.</p>

  <p>Aynı anda ellerini havada 'hoşça kal' diye sallayarak, saatini gösteriyor, parmaklarıyla 'beş' yapıyordu.</p>

  <p>Beş dakika sonra, kuzey kışına hazırlık yapan sonyaz ayazında, Fantolt'un arka bahçesinde buluştuk. Elimdeki Çince notu gösterdim önce.</p>

  <p>— Bu Romain'in Çince el yazısı, dedi Jeanne. Kuzey soğuğunda titrerken bile zarafetini koruyor, şahane serinkanlılığıyla beni mutlu ediyordu.</p>

  <p>— Sakin olmanı ve meraklanmamanı istiyor... Sevgiyle gülümsedi,</p>

  <p>— Herkesin Çince bildiğini sanır o, dedi birini çok iyi tanıyanlara özgü bir tavırla.</p>

  <p>— Nerede şimdi?</p>

  <p>— Onu gözetim altında tutuyorlar!</p>

  <p>— Efendim? Ne dedin?</p>

  <p>— Onu götürdüler.</p>

  <p>Tokat yemiş gibi sallandım. Kan basıncım düştü.</p>

  <p>— İlk fark eden Romain'di.</p>

  <p>— Neyt? Neler oluyor burada Jeanne?</p>

  <p>— Odalarımıza dinleme cihazı koymuşlar, her şeyi kontrol ediyorlar...</p>

  <p>— Aman Tanrım! Dediğim soğuktan titreyerek.</p>

  <p>— Vigdis'in çarşaf değiştirme odası, ilkin oradan kuşkulanmış.</p>

  <p>— Romain mi?</p>

  <p>Başka kim olabilirdi? Saçmaladım işte.</p>

  <p>— Dolaplardan kuşkulanmış önce, gizlice girip, dolaplardaki çarşaf kayıt defterlerini karıştırmış.</p>

  <p>— Ne zaman yapmış bütün bunları?</p>

  <p>— Gelişimizin ilk haftasında.</p>

  <p>— Peki, ne bulmuş?</p>

  <p>— Korkunç şeyler... Bir kere bize anlatılanların tümü gerçekdışı. Tek gerçek, bunun bir uluslararası proje oluşu.</p>

  <p>— Yani? ...</p>

  <p>— İşte anlamışsındır... yani...</p>

  <p>Anlamıyordum işte! Şeytan çarpsın ki, tek bir şey anlamıyordum!</p>

  <p>— Ah Sevgili Afife, nasıl söyleyeyim sana bilmem ki? Şeyyy, burası bir klinik ve bizi deli sanıyorlar.</p>

  <p>— Deli mi? Olamaz, artık bu kadar da sağ olamazlar! Çok öfkelenmiştim. Kan beynime sıçradı.</p>

  <p>— Buradan bir an önce kurtulmamız şart Afife. Düşünmemiz, üzerine yoğunlaşmamız gereken tek şey bu. Sakın öfkeye harcama enerjini. Durum, sadığımızdan da ciddi: bizi normalleştirmeye çalışıyorlar!</p>

  <p>— Normalleşmek mi?..</p>

  <p>— Üstelik bu kez işi iyice ciddiye almışlar, tüm uluslar örgütlenerek ortak çalışıyorlar...</p>

  <p>— Ama neden? Neden, neden?...</p>

  <p>— Ah sevgili Afife, diye yumuşacık gülümsedi Jeanne.</p>

  <p>— Sendeki bu saflık, her ne kadar çok sevimli ve özenilir olsa da, dozuyla bazen bizi şaşırtıyor. Açıklıkla ifade edebilirim ki, aramızda seni bu nedenle seven ve sonsuz hoşgörü gösteren tek kişi Romain'dir.</p>

  <p>Saflık, bizi seçilmiş özel öğrenciler arasında bile her zaman bir övgü anlamı yüklenmez.</p>

  <p>— Senin içimizdeki en genç, deneyimsiz ve idealist seçilmiş öğrenci oluşun, gösterdiğin saflık konusunda Romain'i yatıştıran en önemli etken oldu.</p>

  <p>Derin bir şükran duygusu doldu içime, bütün olumsuz anılar uçup gitti.</p>

  <p>— Nerede tutuyorlar onu?</p>

  <p>— Günnar, kendininkine bitişik odada kontrol ediyor onu.</p>

  <p>— Dr. Günnar bu denli ileri gitti mi?</p>

  <p>Yine çok şaşkın bakmış olmalıyım ki, gülümsedi Jeanne.</p>

  <p>— Benim ruhunu taşıdığım kadını yargılayan piskopos Cauchon'la, engizisyon görevlisi Lemâitre nasıl insanlarsa ve benim ruhumu diri diri yakan ateşin alevi ne denli kalleşse, Dr. Günnar ve öbürleri de öyleler... Tek farkı, bu kez uluslararası bir örgüt gücündeler ve hep birlikte ellerine düştük! ...</p>

  <p>Sesi çok yaşlı, yorgun geldi kulağıma.</p>

  <p>— Soykırım gibi mi yani?</p>

  <p>— Aynen öyle, dedi.</p>

  <p>İnsanın kendi başına asla gelmeyecek sandığı felaketlere, uzaktan üzülmenin zararsız ve güvenli yolları arasında yürürken burun buruna geldiği baş belası bir durum, ilkin gerçekdışı bir etki yaratıyor.</p>

  <p>"Yok canım, bana olmaz böyle şeyler... başka insanlar varken... bunu hak edecek ne yaptım ki... kötü bir rüya olmalı..."</p>

  <p>Oysa yalnızca şok tansiyonunu düşürmek için insan beyninin armağanı bir 'hazırlık dönemi' olmalı bu.</p>

  <p>— Bizden nefret ediyorlar, diye geveledim, şokun etkisiyle.</p>

  <p>— Ne yaptık biz onlara? Zaten sayısı çok az tehlikesiz ve zararsız insanlarız. Savaşa, ayrımcılığa, diktatörlüğe, faşizme, tembelliğe karşıyız. Elimiz silah tutmaz, yüreğimiz yufkadır, disipline gelemeyiz, kan görmeye dayanamaz, en önemlisi, aşka ve dostluğa inanır, şiir okuruz...</p>

  <p>Sesim ağlamaklı bir renge boyanmıştı, susarsam boyalar akacaktı, susamadım.</p>

  <p>— Ve bu yüzden, onlar gibi güvenceli bir yaşamın düzenli parmaklıklarına tutunarak, akrep ve yelkovanın devinimlerini üzüntüyle kovalayarak ya da katalog, rehber ve broşür indeksleri arasında uçup gidişini izlemiyoruz zamanın...</p>

  <p>Konuştukça durumumuzun ciddiyetini kavrıyor ve paniğe kapılıyordum. Beri yandan da konuşmak cesaret veriyor, duygularımdan kaçmamı sağlıyordu.</p>

  <p>— Hangimizin emeklilik maaşı, yaşam sigortası ya da çizgili pijaması oldu, söyler misin? İçimizde hangimiz büyüdüğünde asker, polis, bankacı olmak üzere ulusal marşlar ve oyuncak tüfeklerle eğitilen nurtopu evlatlar yetiştirdi?</p>

  <p>Hangimizin anlatacak askerlik, yatılı okul, zifaf gecesi anısı olmuştur? Hangimiz mutluluğunu gizler, mutsuzluktan, sonyaz mevsiminden korkar? Dahası hangimiz intihara öcü gibi bakıyor? Uzanıp, uzun, siyah saçlarımı okşadı Jeanne. O zaman hem ne kadar üşüdüğümü, hem de kendimi ne kadar çaresiz hissettiğimi ayrımsadım. Jeanne'ın eli yüzyılların acısını tanıyan bir şefkat dağıttı saçlarımdan bedenime. Sahi, onun ruhunu taşıdığı kadını yargılayan engizisyon mahkemesi, heretiklikle mi suçlamıştı onları?</p>

  <p>— Savaşta pasif, özgürlük, öncülük ve özgünlükte aktifiz. Yaşama ve ölüme saygı duyuyoruz. İşte sevgili çocuğum, bu nedenlerle biz çok tehlikeliyiz!..</p>

  <p>Sesinde ermişlere özgü bir bilgelik ve yatıştırıcılık vardı. O güne dek hiç ermiş sesi duymamıştım. Normalleştirilmekten kurtulursam, yaşayacağım ilk Otuz Mayıs Ermiş Jeanne d'Arc Yortusu'nda kulağıma bir kırmızı karanfil takacağıma söz verdim kendime. Acaba o vakte, bahara çıkabilecek miydim? Yoksa baharda herkes gibi normal biri, normal bir Afife Pirî mi olacaktım? Ah Tanrım, Tanırım sen esirge beni... bizleri...</p>
</body>
</html>
