<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>ASIL SON</h1>

  <p><i>"Görkemli senfonilerin ortasında bir yerde beliriveren, yumuşacık bir flüt sesini beklemek gibi bir eğilimim vardır."</i></p>

  <p style="text-align: right;">Romain Gary</p>

  <p><br /></p>

  <p>İlk kez öpüştük.</p>

  <p>Gerçek anlamda ilk kez dokunduk birbirimize. Bu dokunuş, daha önce bütün bildiklerimden farklıydı. Anders Grieg'e dokunuşumun tutkulu tenselliğiyle ilgisi yoktu. Biz birbirimizin yüreklerini öptük.</p>

  <p>"Ancak yüreği öpülürse,</p>

  <p>Öpülürse yüreği duyulur sesi</p>

  <p>Ruhun gizli sularında</p>

  <p>Sessizce uyuyan derinde..."</p>

  <p><br /></p>

  <p>O zaman apaçık anladım ki, ilk kez âşık oluyordum. Bencilim ben! İLK'lerin güzelliğine asla doyamayan, bu yüzden sık sık bir İLK serüvenine atılmaya hazır, gözü kara bir bencil...</p>

  <p>Çünkü İlk'lerin lezzeti pek özeldir, özgündür ve albenileri çoktur. İlk'ler zordur, yorucudur ama heyecanlı, en önemlisi, gölgesizdir. Hayaletlerden, gölgelerden hoşlanmayan, netliğe önem veren birinin ilk'lere düşkünlüğünü açıklamaya çalışmak neden?..</p>

  <p>Belki biraz normal insanlar gibi konuştum ama bu kadar benzeşmenin de seçkinliğime zarar vereceğini sanmıyorum.</p>

  <p>Uzun ve derin öpüşmeler arasında, bir çöl susuzluğuyla içtiğimiz, bedenlerimiz değildi. Biz sanki konuşmaya susamış, birbirimizi tanıyabilmek için çılgınca sözsel bir sevişmenin içine yuvarlanmıştık. Bu da bir sevişmedir; sözcüklerin dudaklardan akışının müziğiyle yakalanan bir cinsellik... Bunun tadı, bunun kokusu başkadır. Tercih edenler bilir.</p>

  <p>— Kimsin sen Afife? Nasıl birisin? Neden bütün yitirdiklerimi, hatta hiçbir zaman sahip olamadıklarımı böyle capcanlı, yürekli ve pırıl pırıl taşıyorsun gözlerinin derin sularında? Ve hiç tüketmeyecek, asla yitirmeyecek gibi güvenli ve güvenilir...</p>

  <p>Onun yitirip, benim hiç yitirmeyeceklerim mi?</p>

  <p>— Kimdir sana adını armağan eden o kadın, o Afife Jale? Ve nasıl biriydi o serüvenci korsan kaptan?</p>

  <p>— Afife Jale, büyükannem. Pirî Reis, büyük büyükdedem...</p>

  <p>— Bilmek, her şeyi duymak istiyorum. Onların bütün pınarlarından sana akan güzellikleri, yabanıllıkları, her şeyi öğrenmenin heyecanıyla tutuşuyorum. Anlat, her şeyi anlat Afife...</p>

  <p>— Anneannem hakkında her şeyi bilmiyorum. Bildiğim, cesur, asi, atılgan bir kadın olduğudur. Bir sahne sanatçısıydı... duyarlı ve çok kırılgan...</p>

  <p>— Duyarlı ve kırılgan?</p>

  <p>— Hıhı...</p>

  <p>— Nasıl bir sonu var?</p>

  <p>— Hüzünlü, yalnız ve mutsuz...</p>

  <p>— Duyarlı ve kırılgan...</p>

  <p>— Evet, duyarlı ve kırılgan...</p>

  <p>— Sonunda?</p>

  <p>— Kısa yaşamış, kırk yaşındayken, uyuşturucu ve akıl hastanesi...</p>

  <p>— Akıl hastanesi mi dedin?</p>

  <p>Bakıştık ve aynı şeyi gördük. İçinde bulunduğumuz Cyrano'nun odasını aştı düşüncelerimizin titreşimleri ve bütün Fantolt'u kapladı.</p>

  <p>— Akıl hastanesi demek!..</p>

  <p>Dudaklarımızı sımsıkı kapatıp, yanaklarımızı şişiren kahkahayı ağzımıza hapsettik. Kıs kıs kıs... Ama gülüşüm bir hüzün duvarına çarptı çabucak. Yoksa?...</p>

  <p>— Ama burası bizim sonumuz olmayacak Afife, dedi beni kucaklarken Romain ve sordu:</p>

  <p>— Peki bilmediğin ne?</p>

  <p>— Onun devrimci, bilinçli bir öncü mü, yoksa yalnızca tepkisel, serseri ruhlu bir kadın mı olduğu?..</p>

  <p>— Ah Afife, diye hiçbir şeyi anlamamış birine bakar gibi gülümsedi, hoşgörüyle saçlarımı okşadı.</p>

  <p>— Kırılgan ve duyarlı ha?., diye mırıldandı.</p>

  <p>— Evet, kesinlikle öyleymiş!</p>

  <p>— Hiç aynaya bakmadın mı sen? Afife Jale'nin gerçekte nasıl birisi olduğunu orada göreceksin, aynada...</p>

  <p>Belki de haklıydı, aynadaki suretimde kendiminkinden başka izler aramadığımı ilk kez hayretle ayrımsadım. Ne düşüncesizlik!</p>

  <p>— Seni ilk gördüğümden beri bir başka kırılgan ve duyarlı kadını çağrıştıran, o Camille Claudel bakışlarının nedeni Afife Jale değilse, kim peki?</p>

  <p>Parmaklarını uzatıp gözkapaklarıma dokundu. Bir an için gözkapaklarımın eriyip, onun parmaklarının gözbebeklerime dokunduğu hissine kapıldım. İLK kez birisi gözbebeklerime dek ulaşabilmişti.</p>

  <p>— Ya öbürü?</p>

  <p>— Tam adı Muhiddin Pirî, Ünlü Gelibolu'da doğmuş. Orada doğan çocukların sudaki balıklar gibi büyüdükleri, beşiklerinin sandallar, ninnilerinin dalgalar, topraklarının da denizler olduğu söylenir.</p>

  <p>— Ninnileri dalgalar, beşikleri sandallar, toprakları denizler...</p>

  <p>— Evet, öyle. On yaşından sonrasını tamamen denizlerde geçirdi.</p>

  <p>— Toprakları denizler...</p>

  <p>— Başarılı ve cesur bir kaptandı. Sonunda donanma komutanlığına yükseldi.</p>

  <p>Romain'in kucağına oturmuş, başımı omzuna yaslamıştım. Yarı yarıya kanepe yatağa uzanmıştık. Henüz o en gizemli, bilinmeyenlerin ve merak edilenlerin vaktindeydi aşk ve bu yüzden "ruhun karanlıklardan göklere yükseliş coşkusu" taşıyordu.</p>

  <p>— Anlatsana Afife, onun sonu nasıldı?</p>

  <p>— İhanetin soysuz zehrini içti!</p>

  <p>— Pirî Reis mi?</p>

  <p>— Ta kendisi! Bir ihanet sonucu öldürüldü. Sessizlik.</p>

  <p>— Kahire'de idam edildi. Sessizlik.</p>

  <p>— Mısır, diye fısıldadı Romain.</p>

  <p>— Orada Nil'e âşık oldum ben.</p>

  <p>Beyaz, ince bir düşünce bulutu gelip aramıza girdi. Ben, onun Nil'i düşündüğünü sandım, o da benim Basra Bey'i Kubad Paşa'yı düşündüğümü... 'Donanmayı Basra'da terk etti' iftirasıyla tek fermanla Pirî Reis'i idam ettiren Kubad Paşa'yı... Oysa ikimiz de birbirimizi düşünüyorduk.</p>

  <p>— Hiç Florida'ya gitmemiş büyük büyükdedem, ama orayı da haritasında resmetmiş, dedim dalgın dalgın.</p>

  <p>— Benimse, Tatar, Rus ve Musevi atalarım var. Geleneklere bağlılık ve körlük gibi erdemleri (!) onlardan edinmiş olmalıyım.</p>

  <p>— Halbuki biraz Rus, biraz Yahudi, biraz da de Gaulle'cü olarak tanımlıyorlar seni, dedim.</p>

  <p>— C'est tres comic! dedi.</p>

  <p>— Komik! Ben bir Fransızım!</p>

  <p>Sesinde kendine benzemeyen telaşlı bir tizlik vardı. Konuşan o değildi de, yalnızca aracılık yapıyordu sanki. İlk kez sesinde bir Rus aksanı tınladı.</p>

  <p>— Gerçekten mi? diyerek üstüne gittim.</p>

  <p>— Gerçek? Oh-la-la!.. Gerçek, realite, reality!.. Ah şu gerçekçilik tutkusu... Dönüp yüzüme baktı, yaramaz, hınzır bir gülümseme belirdi gözlerinde.</p>

  <p>— Gerçekten nereli olduğumu bilmek mi istiyorsun Afife?</p>

  <p>— Evet, dedim pattadanak. Ama hemen ardından caydım. Bakışlarında parlayan adı konmamış o ışıktan ürktüm. Bir insanı ne kadar çok sevsem, ne kadar yakını olsam da, onun kendi alanına girmemem gerektiğini unutmuştum.</p>

  <p>— Hayır, hayır istemiyorum, diye düzelttim acele. Ama geç kalmıştım. Onu düş kırıklığına uğrattığımı düşünüp, içim sızladı.</p>

  <p>— Gerçekten nereli olduğumu bilen tek insan Nina Borisovskaya'dır. O da benim bir Fransız olmak için doğduğumu söyler.</p>

  <p>— Bense... Ben, serüvenin, cesaretin, ruh anarşisinin ve kahramanlığın ülkesinde doğdum. Oralıyım.</p>

  <p>Çok mutlu görünüyordu. Hiç dokunmadım. Hatta ellerimi birbirine kenetleyerek, işi garantiye aldım. Yine de bir yanımla ona dokunduğumu hissediyordum. Dikkatle baktım, göremedim.</p>

  <p>— Kuşkuya düştüğüm olmuyor değil tabii... dedi,</p>

  <p>— Annemi ilk kez şeker hastalığının halsizliği içinde gördüğüm o günü anımsıyorum. Gözleri kapalı, yüzü bembeyaz, başı bir yana kaykılmış ve eli göğsünün üzerinde görünce; 'yaşam, sanıldığı kadar, annemin ileri sürdüğü kadar onurlu bir uğraş mıydı gerçekten?' diye sordum kendime. Yanıt umduğumdan çabuk geldi, belki de kafamın derinliklerinde bir yerde hazır bekliyordu. Ve hemen kâğıda kaleme sarıldım. Bir öykü yazdım, adı: 'Promete Olayı ve Gerçek'ti. İnan bana, Promete olayının ardındaki gerçek o gün de oydu, bugün de aynıdır.</p>

  <p>Promete olayına nasıl atladığımızı merak bile etmedim, bizim sevişmemizin cinsel gücü sözcüklerin şehvetinde saklıydı çünkü...</p>

  <p>— Promete'nin serüveniyle ilgili olarak bize anlatılanların tümü, bugüne dek anlatılanların tümü yanlıştır Afife. Kuşku götürmeyecek kadar yanlış! Ya da şöyle demek belki daha doğru olur: Öykünün sonunu bizden sakladılar!..</p>

  <p>Âşık olduğu kadınla ilk kez baş başa kaldığında, Promete kadar ateşli bir konu seçmek ancak Romain'in zekâsı için olasıydı. Ona ola hayranlığım iyice büyüdü.</p>

  <p>— Ateşi Tanrılardan çalmak istediği için, bir kayaya zincirlendiği ve bir akbabanın gelip onun karaciğerini yemeye başladığı kesinlikle doğruydu. Ama gerçeğin tümü bu değildi...</p>

  <p>Gerçek, ahh gerçek!..</p>

  <p>— Tanrılar bir süre sonra aşağıda ne olup bittiğini anlamak için yeryüzüne bir göz attıklarında, Promete'nin yalnızca zincirlerinden değil, o saldırgan akbabalardan da kurtulduğunu görmüşlerdi. Yeniden güç kazanmak ve gökyüzüne ulaşabilmek için...</p>

  <p>Masalların sonunda bir prens öpücüğüyle dirilen güzel prenseslere sevinen kız çocukları gibi, el çırparak, 'Yaşasın!' diye bağırmak geldi içimden. 'Yaşasın Promete'yi öldüremediler!' Hiç sakınmadım ve ellerimi çırptım. O da sakınmadı, beni kanepede bırakarak ayağa kalktı, o şık reveranslarından birini yaparak, önümde eğildi.</p>

  <p>— Karaciğerim biraz rahatsızdır Madam, dedi gülerek.</p>

  <p>— Bana büyük acı veren bu rahatsızlığımın nedenini hemen açıklamalıyım efendim! Belki on bin akbaba üşüştü başıma, üstelik midem de eskisi kadar sağlam değil artık.</p>

  <p>Ona bir şey olmasın kaygısıyla hüzünlendim.</p>

  <p>— Üzülmeyin sevgili Madam, yine de kendimi çok iyi hissediyorum. Beni kayalardan aşağıya yuvarlayacak o son gaga darbesini yiyeceğim gün gelip çattığında, gökbilimcileri çağırıp, Zodyak'taki yeni yıldızı göstereceğim; kutsal akbabaya dişlerini geçirmiş, köpek başlı insana benzeyen yıldızı.</p>

  <p>Onu yanıma çektim. Aslan başına benzeyen başını, göğsüme bastırdım ve sevdiğimi fısıldadım. Yeniden öpüştük.</p>

  <p>— Benim çok kötü bir huyum var Afife, diye fısıldayarak itiraf etti.</p>

  <p>— Birine bağlandım mı, ondan ayrılmak beni perişan ediyor. Böyle olunca da okyanusa bağlanmak çok işime geliyor. Hiç değilse o kolay kolay ölmüyor...</p>

  <p>— Annen mi? diye sordum sevecenlikle.</p>

  <p>— Nina, dedi tutkuyla...</p>

  <p>— Mektupları gelir hâlâ ara sıra... Sustum.</p>

  <p>— Annemin öldüğünü sana da söylemişlerdir, değil mi? Pöh... Nina Borisovskaya ölmüşmüş!.. Hah ha!</p>

  <p>Birlikte sustuk. Gözlerini kaçırdı benden. Mavisi gözlerinin suluboyaydı o sırada.</p>

  <p>— Onunla ilgili olarak çok sataştılar bana Afife. Anneme âşık olduğumu, eşcinsel olduğumu, deli, kaçık, hasta olduğumu falan... Boşver bunları... Eliyle kesip attı.</p>

  <p>— Eşcinsellere düşman olduğum gibi bir izlenime kapılmanı istemem. Onlara karşı değilim, ama onlardan yana da değilim. Bazı ünlü ibneler, her karşılaştığımızda bana, gidip bir psikanaliste görünmememi salık verirler. Ya da iktidarsız olup olmadığım konusunda bir uzmana danışmamı önerirler.</p>

  <p>İnce purolarından birini çıkarttı, yakmadan bekledi.</p>

  <p>— Kadınlara soğuk davranmamın nedeni, çocukluğumda başımdan geçen bazı olaylarsa, bunun kısa süreli şoklarla giderilebileceğini söylüyorlar.</p>

  <p>İzin istedi ve purosunu yaktı. Bu gümüş çakmağını daha önce görmemiştim. Üzerine 'Ivan M.'den...' yazısı işlenmişti.</p>

  <p>— Aslında biraz hastalıklı ve mahzun bir yapım var, bunu kabul ediyorum. Toplama kamplarıyla, tutsaklığın bin bir biçimiyle, hidrojen ve nükleer bombayla karşı karşıya kalan çağımızda, karşılaşmadığı hemen hemen hiçbir musibet kalmayan insanoğlunun, tutup kendini 'düzdürmemesi' için de bir neden yok geliyor, bana, hııı? N'est pas Afife? Romain kafamı karıştırmış, fakat beni yanıltmamıştı.</p>

  <p>— Yine bana öyle geliyor ki, çağımızın insanları, her şeye karşın yüreklerinde temiz kalmış bir köşe bulundurabilmeyi başarıyorlar. İleride gerekebilir ve karşılarına boyun eğmek zorunda kalacakları bir şeyler çıkabilir diye...</p>

  <p>Purosunu kül tablasına bıraktı, beni kendine çekti ve bedenimi okşamaya koyuldu. Bu, son derece heyecan vericiydi. İçim ürperdi.</p>

  <p>— Ama mektupları geliyor değil mi? diye sordum. Yine dilimi tutamamıştım. İri bir kahkahayla güldü Romain.</p>

  <p>— Ölüm, Afife; ölüm, sevgili küçüğüm, çok ciddi bir iştir. Şakaya gelmez! İşte bu yüzden annemin ölmediğini söylüyorum ben.</p>

  <p>Kimsenin kendisine inanmadığı koskoca bir dünyada yapayalnız kalmış bir çocuk gibi mahzun, garip, haksızlığa uğramış akışlarla baktı bana sonra. Ona doğru eğilip, geriye taradığı saçlarını okşadım. Bir 'Boğa' olduğunu söylemese, çoktan bir 'Aslan' olduğunu hissederek ellerimi geniş alnında gezdirdim.</p>

  <p>— Annemin yaşadığını çok iyi biliyorum Afife! Söylediğinin tamamen bilincinde gözlerini dikti yüzüme.</p>

  <p>— Savaşta pilottum ben. Fransa yenilmişti. Her şey umutsuz, karışık ve berbattı. Yaralanmıştım, soluk almakta güçlük çekiyordum, burnumdan kan boşanıyordu. Tek bir isteğim vardı; otların üzerine uzanıp, orada saatlerce kımıldamadan yatmak. Ama bunu yapamadım. Sanki annem yüreğime oturmuş, beni ileri itip duruyordu. Aslında bu doğruydu da; o uçaktan bu uçağa koşturup duran ben değildim. Grilere bürünmüş, elinde bastonu, ağzında Gauloise'ı, yaşlı bir kadındı bütün bunları beceren. Savaşmaya devam etmeye karar veren de oydu. Annemdi!</p>

  <p>Hangi savaştan söz ettiğini sormadım ama pilotluğun da annesini mutlu etmek için yaptığı işlerden biri olduğunu anladım. Aslında uçmaktan da, yazmaktan da çok hoşlandığı besbelliydi. Artık annesinin arzuları, düşleri ve kişiliği tamamen kendininkine karışmış, kimi zaman çatışıp, kimi zaman bütünleşiyorlardı. Kimin kim olduğunu anlamak için, asıl Romain'i hissedebilmek şarttı. Karşımda ateşten gözleri çakmak çakmak olmuşçasına hasta görünen bu eşsiz adama baktım ve işinin ne denli güç olduğunu düşündüm. Birden onu korumak arzusu doldu içime. Ama onu annesinden nasıl korurdum?</p>

  <p>— Annemin yaşadığı doğrudur, dedi sayıklar gibi.</p>

  <p>— Çünkü aslında ben, annemim!</p>

  <p>Bu kesinlikle doğruydu ve ben bunu başından beri hissediyordum. Yine de ürperdim.</p>

  <p>— Ben, dedim kendimi bile şaşırtan, yumuşacık bir sesle,</p>

  <p>— Ben en çok, sendeki seni seviyorum.</p>

  <p>— Bendeki annem, dedi nekahat yorgunluğunda bir sesle.</p>

  <p>— Ona, benim sevgim yeter, sesinde yine o Rus aksanı vardı. O sırada iyileşti, bana baktı ve ben gördü, bana gülümsedi.</p>

  <p>— Sen Afife, sen, yıllar önce yitirirken çok acı çektiğim, çok üzüldüğüm, ama daha fazla avuçlarımda tutamadığım güzellikleri çağrıştırıyorsun bana. Yanımdayken, yıllardır hiç umut etmediğim bir avuç imgelem salıyorsun sen göklerime... Dahası...</p>

  <p>— Dahası?</p>

  <p>— Dahası, bunları bana sunuyorsun!</p>

  <p>Sesinde sevgi, dostluk, şükran, mutluluk... Heyecanlandım. Ayrıca gururlandım. Ama ona çağrıştırıp, sunduğum güzelliklerin ne olduğunu bilmeden.</p>

  <p>Göz göze geldik. Yaşarken, tam içindeyken tadı duyumsanan ve yıllarca lezzeti korunacak bir mutluluk anının içinde olmanın bilinciyle, doya doya tüketmeye özen göstererek gözlerimizi birbirimize verdik.</p>

  <p>Telefon çaldı. Nedense hep böyle anlarda telefon çalar. Oysa dinlenme tehlikesi belirdiğinden beri odalarımızdaki telefonları kullanmıyorduk. Onlar da birer telefon biblo olarak asılı duruyorlardı raflarımızda.</p>

  <p>Telefonu duymazdan geldik önce, ama ısrarla bağırıp duruyordu o.</p>

  <p>— Hiç mi adalet yok, hiçbir yerde ve zamanda? Diye isyan ettim.</p>

  <p>— Adalet mi? diye güldü Romain. Ayağa kalktı, telefona uzandı.</p>

  <p>— Alooo? Ah siz misiniz Mösyö Nehru?</p>

  <p>Henüz yeni başlamıştık ve ilk kez baş başa kalmıştık, ama kısacık sürmüştü...</p>

  <p>— Peki, bekliyorum, A bientöt Mösyö Nehru. Telefonu kapattı. Önemli bir şey söylemeye hazırlandı ve benim buna hazır olup olmadığımı ölçmek için süzdü beni.</p>

  <p>— Evet? dedim sabırsızlıkla,</p>

  <p>— Anders Grieg sana bir mektup bırakmış Afife.</p>

  <p>— Ne olmuş ona?</p>

  <p>— Son kaybımız müzisyen Grieg, dedi Romain. Sesinde kedere benzetilmiş ama bunun yeterince örtemediği bir başka tını vardı; ne olduğunu çıkartamadım. İstemedim de.</p>

  <p>— Bizi teker teker yok edecekler Romain! diye inledim. Yanıma geldi, oturdu. Ellerimi tuttu. Ah ne kadar az yalnız kalabiliyorduk, ne büyük bir karmaşa içindeydik ve ne çok konuşacak şeyimiz vardı.</p>

  <p>— Anders'e ne yaptılar acaba? Titreyen bir sesle sormuştum. Dilim, beynimin emrinde olmadığı zamanlarındaydı.</p>

  <p>Uzaklara çevirdi gözlerini, orada gördüklerini anlatacaktı besbelli.</p>

  <p>— Lise bitirme sınavlarına hazırlanıyordum. Evrenin yapısı üzerine saçma sapan bir şeyler ezberliyordum. "Anne," diye söze daldım. Dinliyordu annem. "Üç yıl yüksek öğrenim, iki yıl da askerlik..."</p>

  <p>"Sen subay olacaksın!" diye sözümü kesti annem. "Tamam, ama yine de beş yıl var ve sen çok hastasın."</p>

  <p>Birden telaşlandı. Beni rahatlatacak bir şeyler söylemek istedi.</p>

  <p>"Öğrenimini tamamlayacaksın. Hiçbir şeyin eksik olmayacak, merak etme..."</p>

  <p>"Ama ne demek istediğimi anlamıyorsun anne, söylemek istediğim bu değil ki... Oraya ulaşamamaktan korkuyorum. Yani zamanında ulaşamamaktan, geç kalmaktan..."</p>

  <p>İşte o zaman sustu, düşüncelere daldı. Uzun uzun ve telaşlanmadan. Sonra gürültüyle soluklandı, ellerini dizlerine dayadı ve şöyle dedi:</p>

  <p>"Bu yeryüzünde, adalet diye bir şey var!"</p>

  <p>Annemin evrenin yapısı konusundaki tanımı, fizik kitabında yazılanlardan çok daha mantıklı, güvenilir ve çok daha yararlıydı.</p>

  <p>Sustu. Sustum. Sustuk.</p>

  <p>Nina Borisovskaya'dan korkmadan baktım ilk kez, onu gördüm. Gülümsedim. O bana değil, oğluna bakıyordu.</p>

  <p>Rahatladım.</p>

  <p>Kapı bir uzun, bir kısa çalındı.</p>

  <p>Yerinden kalkarken bana döndü, artık annesini gördüğümü bilen bakışlarla baktı. Aramızdaki kırk birinci kapıyı ardına dek açmıştı.</p>

  <p>— Antoine de pilottu, dedi.</p>

  <p>— Onu tanıyor musun? dedim heyecanla.</p>

  <p>— Havada tanıştık, bilirsin o küçük soylu bir uzaylının peşindedir hep.</p>

  <p>— Bilmez miyim...</p>

  <p>— Burada şimdi, dedi göz kırparak.</p>

  <p>Dürüst ve içten olmanın birbiriyle ilişkisi hiç de sanıldığı kadar yakın değildir. Her dürüst davranışın içten olduğunu, her içtenliğin de dürüstlüğünü savunmak nereye kadar inandırıcıdır? Birleşmiş Milletler'in kendi tarihinde ilk kez tam çoğunlukla uzlaşarak hazırladığı dünyanın en seçilmiş özel insanlarını normalleştirme işlemi başladığından beri gelişen olayları, belleğimde ve notlarımda kaldığınca yazıyorum. Bu sırada içtenlik ve dürüstlükten şaşmamaya özen gösterdiğimi özellikle belirtmeliyim. Fakat baştan itiraf etmek dürüstlük ve içtenliğini gösterdiğim gibi, ikisinin birbiriyle yakınlığı tartışma götürür bir konudur. Şunu içtenlikle söylemeliyim ki, yazdıklarımın arasına kendi dürüstlüğümden kuşkuyla kapılacak tek bir nokta bile koymadım.</p>

  <p>Şimdi, şu anda bu satırların içdökümünde bir kez daha anladım ki, yaşananların bir başkasına aktarılması sırasında yitenler, yaşananların özüdür ve aktarılanlarsa olayların kupkuru bir iskeletidir ancak... Aktarma biçimi ve yöntemi ne olursa olsun, bir olayı yaşamamış birisine aktarma arzusu, en iyimser üst noktasında bile yalnızca bir fantazya olarak kalır. Bir nanik... Kaldı ki, aynı olayı birlikte yaşadıklarımızla bile...</p>

  <p>Romain'le bir sevgili olarak ilk kez baş başa kaldığım o gece, Parveen Nehru'nun telaşla odaya gelip, bana ilettiği mektup, Anderes'in el yazısıyla yazılmış, bir çeşit veda notuydu. Acele yazıldığı, fakat harflere bulaşan hareketlerden, üzerinde dolaşan parmakların bir panikten çok heyecanla çalıştığı anlaşılan beyaz zarfı korkuyla açtım.</p>

  <p>"Sevgili Afife,</p>

  <p>Beni yalnızca doğadan taşıdığım güzelliklerden ötürü beğenmediğine inanıyorum. Bu inancı yarattığın için sana minnettarım.</p>

  <p>Seni tanımanın sevincine, çabucak yitirmenin hüznü karışıyor. Sonra yeniden buluşacağımızı bilmek beni tekrar sevindiriyor derken, o zaman da birlikte olamayacağımızın bilinciyle tekrar hüzünleniyorum. Yine de tercihin nedeniyle seni kutluyorum Afife. Seçtiğin erkeğe ancak saygı ve hayranlık besliyorum. Bir başkası olsaydı... Veya ben de kadın olsaydım... Fakat bunların hiç önemi yok artık!</p>

  <p>Sevgiyle ve böylece kal Afife... Senin,</p>

  <p>Anders Grieg."</p>

  <p>Duygulandım ve bunu gizleyemedim. Rengimin solduğunu gören Romain, gözlerini benden kaçırıp, karşı duvara taşıdı. Kendimi suçlu hissetmedim ama, insan eski sevgilisinden aldığı bir mektubu okurken (hüzünlü, duyarlı ve sevecen) yalnız kalmalı, diye düşündüm. Tek başına! Kesinlikle... Bazı mektuplar hiç kimseyle paylaşılamaz!</p>

  <p>Aklıma takılan bir soru da, Anders'in 'yeniden buluşacağız' derken nasıl bu kadar kendinden emin olduğu konusuydu. Yani, ben de mi yakında yok edilecektim? Öldürülecek miydim? Belki de yeniden yaşam, bir reenkarnasyon ya da ölümden sonra başka bir gezegen mi?..</p>

  <p>Kararsızlıktan çok, kararsızlığın ağırlığıyla bunaldığımı gören Romain, yüzüme bakmadan konuştu;</p>

  <p>— Kaygılanma Afife, artık biz de harekete geçiyoruz.</p>

  <p>Şimdiye kadar annesine verdiği birbiriyle tamamen çelişen bütün sözleri tutmayı başarmış bir adama güvenmek ne kelime, ona tamamen inanırsınız... Ve birine tamamen inanmak çok tehlikelidir! Ama benimkisi yalnızca aşktı; aşk!</p>

  <p>Aşk, en tehlikeli inançtır. Aşk çok cesur olmayı gerektirir ve cesareti daima sınar, hep zorlar! Bu yüzden herkes âşık olamaz ve tehlikeye duyulan ilgi, gençlik yıllarında daha yoğundur. Kimileri her zaman tehlike içinde yaşamayı seçer ve kimileri hep genç kalır.</p>

  <p>— Şimdi yanına en çok gereksindiğin birkaç parça eşya al ve beni odanda bekle, olur mu Afife? İvedilikle toparlanıp, odadan çıktı. Acele adımlarla koridorun sonunda, ancak elektrik arızası ve tehlike durumlarında kullanılan merdivenlerin saklandığı kapıya doğru ilerledi. Çoktan merdivenlerden inmeye başlayan Parveen'e yetişmeye çalışırken, eliyle havada bana bir öpücüğün resmini yolladı. Ayaklarının ucuna basarak, gözden kayboldu.</p>

  <p>Penceresiz, uzun, upuzun koridoru hep aynı renkte parlatan ışıkların altında yapayalnız kalakaldım.</p>

  <p>Sabah olmuştu herhalde... Ama koskoca J Blok'ta çıt yoktu. Bir gerilim filminin fırtına öncesi sahnesindeydim sanki. Birazdan Jack Nicholson elinde baltasıyla belirecek, üstelik arkasında ona 'dur' diyecek bir Stanley Kubrick olmadan, ağzından köpükler saçarak üzerime doğru yürüyecekti. Bir yandan da duvarda beliren dev bir kanlı göz beni izleyecekti... Böylesi özel bir geceden sonra, beni böyle apar topar yalnız bıraktığı için Romain'e azıcık içerlediğimi ayrımsıyor, bu duygumun da normal kadınlara yakınlığından ötürü sıkılıyordum. Yoksa şu normalleştirme operasyonu?..</p>

  <p>O sırada, beton zemine hızla düşerek çarpan ağır bir nesnenin yarattığı o korkunç, tok sesle zıpladım. Şimdiye kadar duyduklarımın en şiddetlisiydi bu. İçim titredi... Soluğum hızlandı. Bu kez kimdi acaba? Kendimi yokladım; hâlâ ıssız koridorun ortasında donmuş gibi dikiliyordum. Ya Romain?</p>

  <p>Koşarak odama yöneldim. İvediyle merdivenleri inerken, ilk kez asansöre binme"diğimi ayrımsadım. Bilinçsizce onları taklit etmiştim. Peki Parveen'le Romain, onlar neden asansöre binmemişlerdi?</p>

  <p>Basında ünlü normallerle yapılan söyleşilerde; 'Bir ıssız adaya düşerseniz yanınıza ne(ler) alırsınız?' sorusu sık sık yer alır.</p>

  <p>— Başucu kitaplarım, bir şişe viski ve sevgilim,</p>

  <p>— Walkmen'im ve kasetlerim yalnızca,</p>

  <p>— Tek bir şiir kitabı,</p>

  <p>— Kahve fincanım ve bilgisayarım,</p>

  <p>— Mücevherlerim, parfümlerim ve minik köpeğim,</p>

  <p>— Eski fotoğraf ve anılarımı,</p>

  <p>— Günce defterim, kedim ve annemden asla ayrılamam,</p>

  <p>— Düşlerimi... Düşlerimi alırdım yanıma.</p>

  <p>Bunların ıssız bir adaya gidecekleri falan yoktur tabii. Gitselerdi bile, 'ıssız bir ada' imgesinde bile çoktan belirlenmiş bazı özellikler vardı ki, o anda içinde bulunduğum koşullarda beni imrendiriyordu. Her ay öyle belirsiz, karanlık ve umut kırıcıydı... Ve henüz aşkın en erken saatinde, en tutkulu ve bütün öbürlerinden en farklısı olduğu sanısındayken...</p>

  <p>Bitmez, aydınlanmaz bir Kuzey sabahı karanlığında, sonunun ne olacağına değin hiçbir düşünce ve imgemin olmadığı bir yolculuğa çıkmadan önce yanıma ne(ler) alacaktım?</p>

  <p>Pasaport, kimlik(ler), kredi kartları, fotoğraflar, para, deniz ve kara ehliyetleri, temiz çamaşır, defterler ve kalemler, Dostoyevski'nin hiç yanımdan ayırmadığım kara kalem büyük boy portresi, Modigliani röprodüksiyonları, Mozart'ın klarnet konçertosu...</p>

  <p>Düşündüm ve karar verdim.</p>

  <p>Yanıma hiçbir şey almayacaktım. Karar verince güçlendim ve üzerimdeki o panikli korku kaçıp, gitti.</p>

  <p>Olduğum gibi; üzerimdeki kazak, yün füzo pantolon ve kısa süet çizmelerim, parmağımda denizci büyük büyükdedemin yüzüğü, yüzümde anneannemin gözleriyle... geçmişim, anılarım, köklerimden taşıdığım genlerim, bilincim, bilinçaltım, korku, heyecan ve imgelerimle... öylece bekledim.</p>

  <p>Normalleşmeyi daima reddetmiştim ve sonuna dek reddedecektim. Normal bir dünyada, kuralların bendenizden) farklı birilerinin koyduğu MIŞ GİBİ ve diğer oyunlarda yer almayacaktım. Hatta bu bir başrol olsa bile... Çünkü bizim Seçilmiş Özel dünyamızda her yaşam zaten bir başroldür!</p>

  <p>Kararlılığa varan inanç ve özgüvenin yarattığı dinginlik ve sağlık duygusuyla dirim kazanan bedenim iyileşti. Odamda, kapalı kapının arkasına dikildim ve bekledim. Kendimi öyle güçlü ve rahatlamış duyumsuyordum ki. aşkın doğal olarak altüst edip, bulandırdığı iç dengelerim ve görüş alanım açıldı, netleşti, düzeldi. Apaçık görebiliyordum önümdeki belirsizliği, ama bundan korkmuyordum artık. Aşktan önceki kendime dönmüştüm. Akciğerlerim ve midem normal ritminde çalışmaya başladı.</p>

  <p>Bir uzun, bir kısa, bir uzun, bir kısa tıklatıldı kapım. Bunun kimin imzası olduğunu bilmiyordum. Mors bilgimi yitirmiştim o sırada. Kapıyı açtım. Carmen de Cervantes'in baş döndüren tatlı baharatlı parfümüyle çarpıştım ilkin.</p>

  <p>— Hazır mısınız Afife? diye fısıldadı önce, sonra odamı gözleriyle sıkı bir kolaçan etti. Elinde ufak, üzeri işlemeli deriden, şık bir çanta vardı.</p>

  <p>— Mösyö de Bergerac biraz önce kayboldu, dedi. Yüzünde keder resmi yoktu, gözleri parlak, elleri hüzünsüzdü. Saçlarında panikten eser yoktu. Daha fazla aramadım. 'Demek son düşme sesi o yüzden çok şiddetliydi' diye düşündüm, ama Carmen'in bu kadar güçlü oluşuna şaşırdığımı da kendimden saklamadım.</p>

  <p>Carmen'in arkasından koridora çıktım ve orada Romain'i gördüm. Romain'i gördüm. Onu orada gördüm. Romain'i...</p>

  <p>Göz göze geldik, birbirimizin bakışlarında eridik. Aşk ne güzeldi ve böyle sırılsıklam âşık olmaya değecek bir sevgiliye rastlamak ne seçkin bir şanstı! ... İç organlarımın ritmi hızlandı, görüş alanım, bulandı, daraldı. Hiç şikâyet etmedim.</p>

  <p>— Yanınıza bir şey almadınız mı? diye fısıldadı Carmen.</p>

  <p>Gözlerimin simsiyah ışığını Romain'in gözlerindeki mavi pırıltıdan ayırmadan, hınzırca gülerek başımı iki yana salladım. Gururlu bir sevgiyle gülümsedi Romain.</p>

  <p>— Haydi acele edelim! diye telaşla fısıldadı Carmen.</p>

  <p>Hiç soru sormadan izledim onları. Altı katı merdivenlerden inerek tüketmek oldukça uzun sürdü. Sonunda zemin kata vardık. Çıkış kapısına doğru yöneldiğimde, Romain kolumdan tuttu ve beni koridor yönüne çevirdi. Şaşırdığımı sezince, kolumu bırakmadan, yanımda yürüdü.</p>

  <p>Çarşaf ve havlu değiştirme odasının kırmızı çelik kapısı önünde durduk. Bir an için tereddüt ettiğimi duyumsadım. Doğru yerde, doğru zamanda ve doğru insanlarla mı beraberdim, yoksa?.. Kuşkunun dumanlı karamsarlığıyla sıkıldım, daraldım, helezon bir sancı mideme oturdu. Kendi geleceğimden çok, Romain'den kuşkulanmış olmamın sancısıydı bu.</p>

  <p>Cebinden bir elektronik kart anahtar çıkartan Romain, daha önce pek çok kez yaptığını duyumsatacak bir rahatlıkla kapıyı açtı. Beni ve Carmen'i sürüklemeye benzer devinimlerle odaya soktu. Romain'in el feneriyle aydınlattığı ve içinde Vigdis olmadan yalnızca temiz çarşaf ve havluların dizildiği masum geniş bir mekân olarak görünen odanın duvarlarında oluşan gölgelere baktım. Gölgeler beni görmediler, ben karanlıktaydım.</p>

  <p>Temiz havlu ve çarşaf odasının arkaya açılan depo kapısını da -aynı rahatlıkla- açan Romain, yerde hiç iz bırakmadan yatan bir kapağı kaldırdı ve bizi zemin katın altlarına doğru kapkara bir yılan gibi dönerek uzanan daracık bir merdivene doğru iteledi. Çok karanlıktı. Dokunma duyumu bile körleştirecek kadar karanlık!</p>

  <p>Merdiveni el yordamıyla bulmaya çabalarken, ellerimi tutan Romain,</p>

  <p>— Kurtulacağız Afife. Oraya, sana geleceğim. Sana... diye fısıldadı.</p>

  <p>O karanlıkta dudaklarımı buldu ve beni öptü. Nefesinde veda öpüşlerinin nergis kokusu vardı. Yüzümde ıslak bir ürperti belirdi, dondum kaldım. Gelmiyordu!</p>

  <p>Carmen de Cervantes'in beni ayak bileğimden aşağıya çekişine şiddetle direnen bedenim, yukarıya tırmanmak, onun yanına çıkmak için sert bir devinimle şahlanınca, Romain beni itti, kapağı üzerime kapattı, kalın bir kilit sesi duyuldu ardından.</p>

  <p>— Git, git Afife. Acele et! Lütfen!., diye inledi yukarıda. Ağlıyordu. Ağlıyordu Romain.</p>

  <p>Romain!</p>

  <p>Ağlamak, terlemek, hapşırmak ve/ya gülmek gibi dış etkilere karşı bedenin verdiği bir tepkidir yalnızca. Öbürleri gibi, ağlamak da oluşan koşulların yarattığı yeni duruma uyum sağlamaya, bedeni fiziksel ve duygusal olarak rahatlatmaya yarar.</p>

  <p>Terlemeyi, hapşırmayı, hatta horlamayı ve gülmeyi olumsuzlamayan normal insan kültürleri, ağlamayı bir zayıflık ve zavallılık, ağlamaya direnmeyi güçlülük olarak görmüşlerdir. Ve normal erkekler, zayıf ve zavallı yanlarını göstermekten çok korkarlar. Halbuki normal erkeklerin hep güçlü görünmek zorunluluğu gibi çok zayıf bir yanları vardır ve normal kadınlar için de erkeğin normali makbuldür.</p>

  <p>Romain ağlıyordu. İçimde milyonlarca incecik tel kopmuş gibi bir sarsıntı hissettim; içim sızladı. Ben de ağlamaya başladım. Ağladım!</p>

  <p>Aşağıya doğru kör bir uçuşa geçtim; yuvarlanarak, kollarım, bacaklarım asma merdivenin kenarlarına çarpa çarpa, berelenerek, sürüklenerek, ağlayarak... ağlayarak... ağlayarak... Sanki saatlerce indim, döndüm, ağladım. Arzın merkezine kadar ağladım, oraya dek indim, döndüm, ağladım, indim, döndüm, ağladım, indim, ağladım, ağladım, ağladım, çok döndüm, indim...</p>

  <p>Yere bastığımda hastalanmıştım. Aşk ayrılığının acısını yaşayanlar, bilirler. Öldürmez ama müthiş üzer, bitap düşürür ve nöbetler halinde vurur. Tek tedavisi 'vuslat'tır. 'Vuslat'ın başka hiçbir dilde tam karşılığı yoktur. 'Vuslat', en büyük ve en güzel kavuşmadır!</p>

  <p>'Zaman'ın bu hastalığı iyileştireceğini söyleyenler, aşkı ve aşk ayrılığını hiç tanımamışlardır. Çünkü tedavi edilmemiş bir 'aşk ayrılığı hastası'nın zamanla iyileşmesi olanaksızdır. 'Zaman'ın olsa olsa sakat yaşamaya alıştırmak, bunu kabullendirmek gibi bir işlevi olabilir.</p>

  <p>Merdivenden inip, yere ayak bastığımda etraf alacakaranlık loşluğundaydı. Gözlerim alıştıkça, buranın dev bir otopark olabileceğini düşünmeye başladım. Ciplerin, helikopterlerin, yarış arabalarının, tankerlerin ve daha önce hiç görmediğim ince uzun, yuvarlak yassı, tekerleksiz tuhaf araçların park ettiği yamyassı, dümdüz, göz alabildiğine bir alan.</p>

  <p>O sırada Carmen'in fısıldayarak birisiyle konuştuğunu duydum. Arayıp bulunca, tekerlekli bir sandalyede oturan bin yaşından biraz daha genç, ak sakallı bir adamla fısıldaştığını gördüm.</p>

  <p>— Buyrun Madam, gözlerinizi siliniz. Ağlayan bir kadın kadar yüreğimi yaralayan çok az şey kaldı.</p>

  <p>Görünüşünün tersine çevik bir hareketle, tekerlekli sandalyesiyle yanıma gelen yaşlı adam, bembeyaz, işlemeli bir mendil uzattı bana. Mendil kolalıydı ve üzerine iri bir çift G harfi işlenmişti.</p>

  <p>— Mösyö G.G., işte Afife Pirî bu! diye fısıldadı Carmen.</p>

  <p>— Demek, Mösyö Gary'nin dilinden düşmeyen o genç hanım sizsiniz, dedi sevgi dolu bir sesle</p>

  <p>Mösyö G.G.</p>

  <p>— Siz Galilei misiniz yoksa? diye haykırdım sevinçle burnumu çekerek.</p>

  <p>— Şişşşt! Henüz kurtulmadık! diye azarladı Carmen. Azıcık bozulur gibi oldum.</p>

  <p>— Tıpkı anlatıldığı gibisiniz, dedi hoşgörülü ve sevecen bir sesle Galilei.</p>

  <p>— Yitirdiğimiz pek çok şeye henüz sahipsiniz genç bayan. Mösyö Gary'e tamamen hak veriyorum.</p>

  <p>Elinizi verin bana.</p>

  <p>Ellerimi, kırılmasından korkuyormuşçasına özenle tuttu, parmaklarımı tek tek kokladı. Normal insanların Uzak Doğu dedikleri Asya kültürlerinin masajlarından birini uyguluyormuş gibiydi sanki. Gözlerinin çok iyi göremediğini o zaman ayrımsadım.</p>

  <p>— Güzelsiniz, alıngan, duyarlı ve gururlu... dedi keyifle içini çekerek. İçini çekişinde sevdiği bir çiçeği koklamışlık imgesi vardı.</p>

  <p>— Güzellik beni daima etkiler ve eller asla yalan söylemez!</p>

  <p>Ellerimi dudaklarına götürdü, hiçbir iz bırakmadan öptü ve iade etti. Cyrano'yu düşündüm...</p>

  <p>— Gidelim, diye sertçe fısıldadı Carmen.</p>

  <p>Galilei'nin tekerlekli sandalyesini sürdü, onları izledim. O dev otopark benzeri alanı geçişimiz uzun sürdü. Geniş bir asansöre bindik, ışık hızına yakın bir hızla yukarıya uçtuk. Asansör durduğunda başım dönüyor, midem bulanıyordu. Asansör tutmasını ilk kez yaşıyordum.</p>

  <p>Bizi gümüş lame bir uçuş tulumu giymiş, başı kasklı, gözlerinde pilot gözlükleri olan bir kadın karşıladı. Bu gözlüklerin tasarımında daha çok bir maskeli balo esprisi vardı. Küçük göğüsleri ve daracık kalçalarına rağmen, sımsıkı tulumu içinde yine de seksi görünüşlüydü. Hiç konuşmadan Mösyö G.G.'nin tekerlekli sandalyesini asansörden çıkarttı. Carmen'le birlikte onu izledik. Nereye?</p>

  <p>Sonunda, helikopteri andıran, yassı ve tamamen şeffaf bir uçuş aracına bindik. Galiei bu tuhaf araca tekerlekli sandalyesi, küçük, otomatik bir vinçle taşınarak bindirildi. Kemerlerimizi bağladık ve bizi karşılamaya gelen lame tulumlu kadın pilotumuz küçük uçağı havalandırdı.</p>

  <p>Karanlık bir Kuzey kışı sabahında, Galilei, Carmen de Cervantes ve kim olduğunu bilmediğim pilotla birlikte uçuyordum. Bir yerden bir yere doğru... Uzun, upuzun, saatler süren bir uçuşla... Bu küçük ve tuhaf uçağın ne çeşit bir yakıtla çalıştığını meraktan çatlatacak kadar uzun, upuzun uçtuk, uçtuk, uçtuk... Her yer alacakaranlıktı, yavaş yavaş aydınlanmaya başladı ve sonunda pırıl pırıl ışıdı.</p>

  <p>İlk bakışta bana Karayipler gibi gelmişti. Gördüklerim parlak, renkli, sıcak bir Kalipsoydu. Okyanus iklimi olmalı, diye düşündüm.</p>

  <p>Plajdan bozma, derme çatma bir piste konduk. İnmeden önce gördüğüm iri palet izlerinden, daha önce başka uçan araçların da burayı kullandığını anladım. Uçuşumuz çok başarılıydı, hiçbir teknik sorunumuz olmamış, lezzetli yiyeceklerden oluşan kumanyalar ve mikro kabin tuvaletle her türlü gereksinmemiz karşılanmıştı. Tüm uçuş sırasında kendi aramızda ancak gerekli birkaç tümce konuşmuş, daha çok düşünmüş, bolca da uyumuştuk. Gizemli pilotumuzsa, hiç ağzını açmamıştı. Ve onu gördüm. Burnu kırmızıydı. Yanları yeşil, kıçı doğal ahşap renginde, kürekleri bembeyazdı. İçinde ultramarine rengin o şahane mavi mor pırıltılarında yanan metrelerce balık ağı vardı. Beyaz oturak tahtasının bir yanında, kırmızı ve mavi boncuklar öbek öbek sarkıyordu. Yaşlıydı ve olağanüstü albeniliydi.</p>

  <p>Karaya; parlak mavi ve yeşilin oynaştığı denizin, bambu rengi kumlarla birleştiği şahane plaja ayak basar basmaz gördüğüm ilk şey, bu sandaldı. Kumların üzerinde bir başına dinleniyordu ama aklı fikri denizdeydi besbelli. İçime derin bir dinginlik, katmanlı bir neşe ve çok genç bir serüven duygusu yayıldı. Gülümsedim kocaman.</p>

  <p>Nerede olduğumuzu merak etmedim. Kuzeyin güzel beyazlığına karşın, yıldıran karanlık soğuğundan beş, belki altı saat uzakta böyle aydınlı bir yere gelmenin sevinciyle coştum. İçimi çiçekleyen, neşeyle çığlıklayan, umut renklerine boyayan bu mutluluğun büyüsünü bozmamaya karar verdim. Gözlerim de gülümsüyordu.</p>

  <p>— Burada herkes için ayrı bir günbatımı olmalı, dedi Carmen. O kalın, seksi sesini yeniden bulmuş, gülümsüyordu. Öyle bir yerdeydik ki, yüzünde ağzı olmayan birisi bile gülümsemek zorunda kalırdı...</p>

  <p>İlerde yan yana dizilmiş beyaz tepecikler vardı.</p>

  <p>— Tuz tepeleri, dedi pilotumuz.</p>

  <p>O becerikli, küçük vinçle Mösyö G.G.'nin tekerlekli sandalyesini uçaktan indirirken, ilk kez konuşmuştu. Mekanik, tekdüze bir ses tonu vardı. Eğer bir android değilse, tanıdığım birinin sesiydi bu... Tanıdığım, daha önce kesinlikle duyduğum... Ama kimin?</p>

  <p>Sahilde bekleyen, çok özel, hatta tuhaf diye de tanımlanabilecek, küre tekerlekli bir sandalyeye hep birlikte Galilei'yi bindirdik. Yeni sandalyesini az gören gözlerini kırpıştırarak ve elleriyle yoklayarak tanımaya çalışan Galilei, neşeli, genç bir kahkaha attı.</p>

  <p>— Bu, kesinlikle Onun tasarımı! Bir başkası bunu yapamaz... hah hah ha! ... Kesinlikle Onun işi bu! ...</p>

  <p>Uzaktan flamingo sürüleri göründü. Süzülerek, tuz tepelerinin önündeki plaja indiler.</p>

  <p>— Pembe planktonla beslenirler, dedi kadın pilotumuz. Sakın bu sesi?.. Fakat olacak şey mi?..</p>

  <p>— Balık kokuyor burası, dedi iştahlı bir sesle Galilei. Gerçekten de taze yemek için acıktığımı duyumsadım aniden. Arkamızda at arabalarının özgün tekerlek ve at nalı sesleri duyuldu o sırada. Bir de çıngırak vardı. Çın, çın, çın... tıkıdık, tıkıdık... gıcır, gıcır...</p>

  <p>Dönüp bakınca, plajın bittiği, iri ağaçların başladığı toprak yolda doludizgin bize yaklaşan şık bir fayton gördük. Az sonra da faytonun sürücüsü Mösyö de Bergerac'la bunun buruna geliverdik. Ah, ne sevindim..., ah, çok sevindim!...</p>

  <p>Geniş, bembeyaz bir kahkahayı, kıvrak bir kement gibi bize attı Cyrano; kahkaha hepimizi yakaladı.</p>

  <p>— Hoşgeldiniz dostlar, hoşgeldiniz! diye bağırarak yaklaştı, arabadan atladı, koşarak yanımıza geldi. Çok sağlıklı, keyifli ve coşkulu görünüyordu.</p>

  <p>Önce Carmen de Cervantes'e yaklaştı. Dans edercesine uzanıp, elini aldı, dudaklarına götürdü. Eli uzun uzun öptü.</p>

  <p>— Sizi özlemle bekledim sevgilim, dedi.</p>

  <p>Sonra hararetle Mösyö G.G.'nin ellerini tuttu, sıktı.</p>

  <p>— Değerli Mösyö Galilei En derin saygılarımı Lütfen kabul ediniz.</p>

  <p>— Pirîmsiniz Daima ve sonsuza dek Doğruculukta Bunu hep bildiniz! Bana döndü, elimi tutup, kısacık öptü. O, bu işi iyi biliyordu.</p>

  <p>— Demek sonunda Mösyö G.G. ile tanıştınız sevgili Matmazel! Gerçek dehanın kokusunu almak da önemli bir erdemdir, sakın unutmayınız hanımefendiciğim!.. dedi.</p>

  <p>Pilotumuz sert ve kesin bir hareketle döndü ve uçağa doğru yürüdü. Vedadan çok, teşekkür edemediğim için rahatsız oldum. Oysa benden başka kimse rahatsız olmamış görünüyordu. Belki de o gerçekten de bir androiddi. Belki de, beynini düşünmek mutluluğundan yoksun bırakan 'emir kulları'ndan biriydi... İyi ama onlar yalnız normal insanların arasından çıkmaz mı?</p>

  <p>Faytona önce Galilei bindirildi. Cyrano, tuhaf sandalyenin arkasını katlamış, küre tekerlekleri uçaklarınki gibi gövdenin içine saklamış, böylece sandalye küçülmüş, faytonun koltuğuna çabucak uyarlanıvermişti. Biz de Galilei'nin karşısına yerleştikten sonra, neşeli bir ıslıkla iri ve sağlıklı iki kır atı harekete geçiren Mösyö de Bergerac, ritmik bir Gaskon türküsü söylemeye koyulmuştu. Yola çıktıktan az sonra, bizi getiren uçağın havalandığını duyduk. O sonsuz mavi gökyüzünde göründü ve çabucak gözden yitti gitti.</p>

  <p>— Yeni dostlar getirecek, diye sevinçle mırıldandım.</p>

  <p>— Evet, son partiyi, dedi Cyrano.</p>

  <p>Demek herkesi buraya getirmeyi başarmışlardı. O halde, Romain'i sandığımdan da yakında görecektim. Sevindiğimi söylemedim; sözcük savurganlığını önlemek gerekir...</p>

  <p>Nerede olduğumu bilmeden ve sorgulamadan, bulunduğum yeri ve hali sevdiğimi ayrımsadım. Çünkü kendim gibi insanlarla beraberdim ve sevgilime yakında kavuşacaktım.</p>

  <p>— Sandalyeniz Mösyö G.G., dedi Cyrano,</p>

  <p>— Sizin için özel olarak tasarlandı. Normal bilim adamlarının ancak gelecek yüzyıl ortalarında -bundan da kuşkuluyum ya- geliştirebilecekleri pek çok niteliği var.</p>

  <p>— Farkındayım, farkındayım! diye güldü Galilei.</p>

  <p>— Leonardo, değil mi? diye çocuksu bir bir hınzırlıkla sordu.</p>

  <p>— Elbette ya! Bilirsiniz kendisi daima çok meşguldür, ama bizim 'Balıkla Yüzleş' eylemine katılmak onu çok keyiflendirdi. Buraya gelir gelmez evinin atölyesine girdi ve size yetiştirmek üzere bu armağan sandalyeyi hazırladı. Göreceksiniz, çok işlevli ve aerodinamik bir tekerlekli uçak altınızdaki!</p>

  <p>— İlk gelenlerdendi demek ki... Ah, daima çok düşünceli davranmıştır O...</p>

  <p>Leonardo Usta'nın aramızda oluşuna heyecanlanmak yerine, 'Balıkla Yüzleş' eylemi meraklandırdı beni. Artık HEPİMİZİN bu adada toplandığının ayrımındaydım. Bu yüzden yeni adlar beni şaşırtmıyor, yalnızca güvenimi ve sevincimi pekiştiriyordu.</p>

  <p>— Tam olarak anlamı nedir bu eylemin? diye sordum ortaya.</p>

  <p>— Romain'in parlak buluşlarından birisi, diye çapkın çapkın güldü Carmen.</p>

  <p>— Hoş adam, çok hoş, çok çok zeki... Ama ne yazık ki...</p>

  <p>— Sevgili Carmen! Lütfen bırakınız bu boş sözleri!.. Sert ve öfkeli bir sesle ilk kez azarladı onu</p>

  <p>Cyrano.</p>

  <p>— Ne yazık ki ne? Ne olmuş Romain'e?..</p>

  <p>Sustular. Sanki birlik olmuş ya da gizli bir işaret almış gibi aniden ve birlikte.</p>

  <p>— Ne yazık ki ne!., diye bağırdım.</p>

  <p>— Mösyö Gary müthiş bir insandır Matmazel Pirî, hepimiz onu takdir ediyoruz. Bugün bir cennet parçasında normalleştirilmeden varoluşumuzu en çok ona borçluyuz, dedi Cyrano. Sesindeki kederli bir ton...</p>

  <p>Arabamız o şahane doğal plajın hemen yanındaki toprak yolda ilerliyordu. Sol tarafta beyaza boyanmış iki katlı ahşap evler gördük. Elverin kapı ve pencereleri mavi, sarı, kırmızı renklerle şenlendirilmişti. Her köşeden saksı saksı çiçekler, rengârenk bitkiler fışkırıyordu. Evlerin bahçeleri yeşil çimendi ve çok bakımlıydı.</p>

  <p>— Burası bir ada olmalı! diye söze girdim.</p>

  <p>— Ve biz dünyanın en seçkin ve özel insanları, 'Balıkla Yüzleş' operasyonuyla normallerin dünyasından kaçıp, bir soykırımından kurtulmuş olduk.</p>

  <p>— Ayrıca, diye ekleri Carmen,</p>

  <p>— Ayrıca onları artık tamamen kendi olanakları ve beyin güçleriyle baş başa bırakıyoruz.</p>

  <p>— Çok yalnızlık çekecekler, çook... hah hah hah!., diye güldü Galilei. Fakat gülüşü uzun ve dertli bir öksürük krizine dönüştü. Boğulacak gibi öksürüyordu.</p>

  <p>Atları kalın bir 'Haaaa!' sesiyle durduran Cyrano, çevik bir sıçrayışla arabanın arkasına zıpladı. Galilei'nin sandalyesinin sol kolunu örten gizli kapağı kaldırdı. Kapağın içi onlarca düğme ve ince hortumlarla donanmıştı. Diş doktorlarının su hortumlarını çağrıştıran ince, uzun tüpü Galilei'ye veren Cyrano, üzerinde 'aqua' yazan düğmeye bastı.</p>

  <p>Su içince, öksürük krizi hafifleyen Galilei, öbür kolun altındaki düğmeleri de merak etti. Sağ taraf daha teknik gereksinmeler için hazırlanmıştı; notluklar, kalemler, boyalar, pusula, dürbün, araçlar, gereçler...</p>

  <p>— Her şey ayrıca Braille alfabesiyle de yazılı, dedi Cyrano gururla.</p>

  <p>— Benim solak olduğumu unutmamış! diye sevinçle haykırdı Galilei.</p>

  <p>— Leonardo dalgındır ama, dikkatsiz değil! Aynı gururlu ses konuştu Cyrano ve iki dolgun kır ata 'dehhh!.. dahhh!..' diye seslendi yerine otururken. Atlar onu seviyorlardı, hemen yola koyulduk. Bulunduğumuz saat dilimine ve coğrafyaya göre sabah ısınmakta, öğleye dönmekteydi. Üzerimizdeki kazakları, gömlekleri soyunduk. Güneş, Kuzeyden geldiğimizi hemen anladı ve utangaç, solgun tenimizi okşamaya koyuldu. Kimse konuşmak istemiyordu, soru sorsam da yanıt alamayacaktım besbelli... Sustum ve özlemle çevreyi izleyen öbürlerine katıldım.</p>

  <p>Doğa öyle güzel, canlı ve renkliydi ki, turizm cinayet örgütlerinin nasıl olup da bu adayı unuttukları sorusu, bir başka yanıtsız ve ölümcül soru olarak beynime saplanıp kalmaktaydı.</p>

  <p>Küçük bir şapelin önünden geçiyorduk. Ön bahçesinde ince uzun beton çıkıntılar gördüm. Mezarlığa benziyordu. Acaba normal insanlar? ...</p>

  <p>Şapelin üçgen çatısı üzerinde küçücük bir minare yükseliyor, en tepesinde bir de horoz figürü dikilmiş, ince ince dönüyordu. Küçük horozcuğun dönüşü, ipince bir metal gıcırtısıyla sevecen bir ninni mırıldanıyordu. Uykumun geldiğini duyumsadım. Şapelin kapısı olduğunu düşündüğüm çok iri lale biçiminde siyah boyalı kısım, turuncu ön cepheyle yarattığı zıtlık yüzünden derin ve gizemli görünüyordu. İlk fırsatta bu şapeli ziyaret etmeyi diledim.</p>

  <p>— Çok eski bir mezarlık, diye açıkladı Cyrano.</p>

  <p>— İlk gelenler İspanyollardı tabii... diye sinirli bir kahkaha attı Carmen.</p>

  <p>— Portekizliler, sevgili Madam de Cervantes Saavedra! diye düzeltti Cyrano. Sesi ciddi ve ağırdı. Doğrusu Latinlerin soyadı geleneğine bir türlü alışamamışımdır.</p>

  <p>— Ama hemen ardından İspanyollar, Fransızlar, Hollandalılar akın etmişler buraya. Yaşasın uygarlık! Dehhh!..</p>

  <p>— Ve adanın gerçek insanları da Hıristiyan kölelere dönüştürülmüş çabucak, dedim.</p>

  <p>— Eh, haliyle!., şakacı bir koronun, dalga geçen sesiyle yanıtladı beni, ataları İspanyol, Fransız ve İtalyan olan dostlarım.</p>

  <p>— Tuz yataklarından çok, o sırada henüz ne olduğunu anlayamadıkları bazı madenler iştahlarını kabartmış, gözlerini kör etmişti. Ah ihtiras, ah dünyevi tutku! Ah maddiyatla şişirilen hoş gurur! Ah normal olmanın iyileştirilemez sıradanlığı!.. Ah ve de ahh!.. Tiyatral bir üzüntüyle derin derin içini çekti Cyrano.</p>

  <p>— İşte bu yüzden bizim uygar atalarımız birbirlerini ve adanın barışçıl gerçek insanlarını yüzyıllarca kırıp geçirmişler.</p>

  <p>— Peki ama şimdi neredeler?</p>

  <p>— Hah haaa!.. diye çok keyifli, gevrek bir kahkaha fırlattı göklere Cyrano de Bergerac.</p>

  <p>— Öyle bir kaçmışlar ki, dönüp arkalarına bakacak vakitleri bile olmamış, hah hah ha!..</p>

  <p>Kırların ortasında, nefis ot ve çiçek kokusuna karışan mis gibi taze toprak kokusunun eşliğinde yol alıyorduk. O zaman elektrik direklerini gördüm. Eski sayılacak, normal insanların ulam anlayışıyla 'üçüncü dünya' dedikleri ülkelerde bulunabilecek denli modası geçmiş, ahşap elektrik direkleriydi bunlar. Adada şimdiye dek gördüğüm renklere ve kokulara çok yaraşmışlardı.</p>

  <p>Yolun ilerisinde kırmızı kiremit çatılı, tek katlı üç beyaz ahşap ev göründü. Evler birbirine benziyordu, ama her birinin çatı ve ön cepheleri farklı yapılmıştı. Arkalarında yemyeşil yükselen iri tepelerin eteğine sere serpe yayılmış üçüz evlerin yeşil çerçeveli pencerelerinden bazılarında kahverengi panjurlar örtülüydü. Burası rahatlıkla bir İskandinav köyü olabilirdi...</p>

  <p>Evlerden birinin önünde beyaz bir çitle çevrilmiş küçük bir mezarlık vardı. Arabamız o evin önünde durdu.</p>

  <p>— Hatta Vikingler bile, gemilerine binip, bu güzel adayı ele geçirmek üzere yollara düşmüşler, dedi Cyrano sağlıklı kır atları okşayarak.</p>

  <p>— Ermiş Nina Seebergson, yoldan çıkmış Latin Katolikleri Protestan yapabilmek için buraya yerleşen dini bütün Kuzeyli bir misyonermiş!</p>

  <p>Mezarlıktaki en yüksek beyaz taşa baktım. Üzerindeki minik beyaz melek heykeli uçmak üzere kanatlanmıştı bile. Mezar taşında Ermiş Nina'nın adı yazılıydı.</p>

  <p>Tam ağzımı açıp, yaşantıma doluşan Nina'lar ve ruhları üzerine konuşacaktım ki, beyaz evin kapısında, beyaz bermuda pantolonu, eflatun pamuklu tişörtüyle o en yakışıklı Anders Grieg belirdi.</p>

  <p>— Anders! diye sevinçle haykırdım.</p>

  <p>Koşarak, ama Kuzeylilere özgü sakin koşu adımlarıyla koşarak bana geldi.</p>

  <p>— Afife, sevgili Afife! dedi, ellerimi tutarken.</p>

  <p>Faytondan eğilip, yanağından öptüm. Belime sarılıp, incitmemeye özen göstererek yere indirdi beni. Sonra Mösyö G.G.'yi tekerlekli sandalyesiyle arabadan indirdi. Atları çözüp, evin arkasına götüren Cyrano'yu beklemeden eve girdik.</p>

  <p>Anders'in kolunda yürüyor, buram buram yayılan albenisini kokluyor, kendimi daha güvencede ama bir o kadar da Romain'i özler hissediyordum.</p>

  <p>Evin içi, beklediğimden çok daha geniş göründü gözüme. Yerler kahverengi cilalı çıplak ahşaptı, duvarlar şampanya köpüğü renginde badanalanmış, bir resim galerisinden daha yoğun bir resim koleksiyonuyla zenginleştirilmişti.</p>

  <p>Resimlerin çoğu orijinalleri kadar göz doldurucuydu. Üstelik imzalar da asıllarına çok benziyordu. Acaba?.. Yoksa?.. Ama ya öyleyse?... Gözlerimi yumdum. Bir günde bu kadar çok mucize beynimi zorlar diye gözlerimi sımsıkı örttüm. Oysa en dayanıklı beyin, seçilmiş özel insan beynidir.</p>

  <p>— Evet, hepsi özgündür, diye fısıldadı Anders kulağıma eğilip.</p>

  <p>Fakat bu Gaugen'ler, Van Gogh'lar, Modigliani'ler, Munch'ler ve Picasso'larla, Chagall'lar asıllarıysa, müzelerde sergilenenler? ...</p>

  <p>— Aç bir kurt gibiyim ve bir fili yutabilirim!., diye gürleyen Cyrano de Bergerac yanımıza geldiğinde, hepimiz acıkmıştık. Mantar sufle, salata, sıcak sebzeli börek ve soğuk beyaz şaraptan oluşan şahane yemeğimizi yemek için, masanın başına oturduk.</p>

  <p>Masa oval biçimli, kahverengi cilalı maundu ve çok eskiydi. Masadan çok, masa örtüsü ilgimi çekmişti. Bildiğimiz beyaz ketenden yapılmıştı örtü. Fakat üzeri bir milimetre karesi boş kalmamacasına işlenmişti. Beyaz masa örtüsüne aplike olarak işlenen onlarca, yirmilerce desen, yine beyaz renkteydi. Desenler birbiriyle simetri ve/ya bütünlük telaşına kapılmak şöyle dursun, bunu hiç düşünmemişlerdi bile. Onlar, beyazın üstünde yalnızca kendilerinin görebileceği beyaz bir dansın motifleriyle ilgiliydiler. Beyazın örttüğü beyaz danslarını iyice göremiyordum ama, devinimlerin enerjisiyle porselen tabaklarımızın havalandığını seziyordum. Bu enerji kesinlikle seziliyordu. Böyle güzel bir başka masa örtüsü daha görmemiştim.</p>

  <p>Evin küçük sayılabilecek pencerelerindeki bezemeli yarım perdeler de beyazdı. Beyaz üstüne beyaz işlemeli.</p>

  <p>Yemekten sonra meyve yedik. Bildiğimiz meyvelerdi bunlar. Muz, ananas, şeftali, üzüm. Fakat bildiğimiz meyvelerden çok daha lezzetliydiler. O derece lezzetliydiler ki, normal meyve yerken hiç çıkartmadığım lezzet doyumu sesler çıkartmaya başlamıştım.</p>

  <p>— Burada her şey doğal ve özgündür Afife, diyerek sevgili bir bakış yolladı Anders.</p>

  <p>— Aslında balık yemeyi düşlemiştim, dedi keyifle şeftalisini soyan Galilei.</p>

  <p>— Bunu unutunuz değerli Mösyö G.G., diye yanıtladı onu Cyrano.</p>

  <p>— Burada etyemez bir yaşam sürdürmek hepimizin ilkelerine daha uygun olacaktır. Elbette kimse kimseyi zorlayamaz çok sevgili Mösyöcüğüm. Eğer çok isterseniz kendinize küçük bir hayvan çiftliği kurabilirsiniz. Ama balık... evet balık söz konusu olunca... siz en iyisi balıkları tamamen unutunuz!</p>

  <p>— Ama ben zaten vejetaryen eğilimli birisiyim ve yalnızca beyaz et yerim.</p>

  <p>— O halde küçük tavuk çiftliğinizi severek kurarım Mösyö Galilei. Fakat balık konusu farklı... Anders elinde taze kahve dolu kocaman bir kahvedanlığı dünyanın en güzel üç kokusundan biriyle birlikte masaya taşıdı.</p>

  <p>— İşte kahveleriniz, süt ve şekeri de hemen getireceğim.</p>

  <p>— Ben çay içiyorum yalnızca, diye biraz sitemli konuştu Galilei.</p>

  <p>— Elbette efendim, hemen çayınızı hazırlarım, dedi Anders. Koşarak mutfağa döndü.</p>

  <p>— Şu balık konusu pek karanlık kaldı belleğimde Mösyö de Bergerac?</p>

  <p>— Sizi aydınlatmadan, izin verirseniz müzik konusuna eğileceğim, dedi Cyrano.</p>

  <p>— Yeni CD'ler geldi mi Mösyö Grieg?</p>

  <p>— Ah tabii ya, az daha unutuyordum, diye yanıtladı onu Anders. Elindeki yaprak desenli bir porselen fincan dolusu çayı, Galilei'ye ikram etti ve gidip, geniş salonun öbür ucunda duran antika bir dolabın kapağını açtı. Dolabın içinde son derece modern bir müzik dolabı gizliydi. Bu, aslında zorunlu bir gizlilikti, çünkü müzik setinin keskin çizgileri odanın yumuşak bezemine tamamen aykırıydı.</p>

  <p>Birkaç dakika sonra bir Mozart yayıldı salona ve yeşilliklerle gölgelenmiş verandaya. Yemek üzerine çöken o şahane gevşekliğin eşliğinde, kimimiz verandadaki hamaklara, salınacak koltuğa, kimimiz salondaki rahat kanepeye çekilip, 'siesta' öncesi keyfi yaşıyorduk. Kahve çok lezzetliydi, kokusu muhteşemdi. İncecik porselen fincanlarımızla Mozart'ımızı içtik.</p>

  <p>Hiç bu kadar büyük, olgun ve görkemli bir ağaç görmemiştim. Ne Fenerbahçe'deki yüz yetmiş yıllık sakız ağacı, ne Uludağ'daki yedi yüz yıllık çınar ağacı, ne Sierra Nevada'daki üç bin yıllık Nemrut Ağaçları ve ne de Küçük Prens'in Baobab Ağacı. Bu, hiçbirine benzemiyordu!</p>

  <p>Gövde, otuz metreden fazla iriliğine karşın, sanki hâlâ nazlı bir endamla yükseliyor, uzuyor, sonsuzluk duygusuyla göğe kavuşuyordu. Bana, iyi kalpli, alıngan, duygusal, iri yarı, hantal bir erkek ayının kırılganlığıyla bakıyordu. Oysa ağaçların dişi olduğunu düşünürdüm.</p>

  <p>Yüzlerce kolundaki bütün ellerinin tırnakları, yeşilin çok koyu tonlarıyla boyanmıştı. Uzun, dalgalı saçları omuzlarına dökülen dolgun, mağrur, alımlı, dev bir kadın başını imgeliyordu. Dedim ya, sonunda ağaçların cinsiyeti hep dişidir diye...</p>

  <p>Gövdesinin dallara uzanarak bittiği yerde 'nasıl?' sorusunu sormak için ellerini iki yana açmış bir insan ifadesi taşıyordu. Ama sorusunun karşılığını alamadan dallar yukarıya uzanmış, çoktan göklere varmıştı. Onurlu, kocaman, yaşlı bir ağaçtı ve deniz kenarında tek başına, dimdik dikiliyordu. Yalnızdı, kimbilir kaç yıldır, kaç yüzyıldır...</p>

  <p>— Altın Ağaç, diye fısıldadı birisi. Ya da ben öyle sandım. Ağacın hemen yanında, koyun küçük bir 'U' dönüşüyle sonlandığı yerde, plajın narin kumlarıyla buluşan bir tepe yükseliyordu. Başını elleri arasına alıp, çömelmiş iri yarı bir adam figürüne benzeyen bir kaya, dalgın bir heykeltıraş tarafından tepenin üzerinde unutulmuş gibi durup duruyordu orada.</p>

  <p>— Altın Kaya, diye fısıldadı önceki ses. Dinamik, neşeli, buna rağmen mesafeliydi.</p>

  <p>— Altın Koy, adanın en güzel yöresidir... Çevreme bakındım, görünürde kimse yoktu. Güneşin az önce battığı yerde gümüş bir ışık yangını başlamış, deniz, gök ve toprak gümüşe boyanmıştı. Pırıl pırıl, cam şeffaflığında, içinde çelik morlarının oynaştığı bir gümüş beyazı.</p>

  <p>Işık yangınının ucunda, ufukta bir yelkenli gördüm.</p>

  <p>— Altın Ağaç, dünyanın en görmüş geçirmiş ağacıdır. Öyle yaşlıdır ki, ölmek istese bile ölemez artık. Zaten ağaçlar intihar edemeyen canlılardandır!</p>

  <p>Benimle böyle fısıl fısıl konuşan kimdi? Bu kez iyice bakındım, arandım, yine bulamadım. Önümde uzanan manzara öyle albenili, öyle eşsizdi ki, sesin sahibini o sırada önemsediğimi söylemek gerçeğe pek uygun düşmez. Onun yerine, ağaca tırmanmak arzusu yayıldı içime; yükseğe, en yükseğe, ağacın en tepesine...</p>

  <p>Hiç düşünmeden zıpladım ağacın gövdesine, ama olmadı. Düştüğüm yerden kalktım, bir kez daha denedim, ancak beşincisinde iri gövdenin üzerine tutunmayı başardım. Tuhaf bir yükseklik hırsı sarmıştı içimi. Tırmandım, tırmandım, tırmandım... Soluk soluğa, kollarımı bacaklarım bereler içinde, ellerime dikenler batmış olarak tırmandım. Yükseğe, yükseğe, daha yükseğe...</p>

  <p>Doğrusu bu denli çevik oluşum beni şaşırtıyordu. Çocukken ağaçlara tırmanmaya bayılırdım ama o zaman bile böylesi çevik olamamıştım.</p>

  <p>Sonunda dev Altın Ağaç'ın tepesine çıkmayı başarmış, oradan adayı kuşbakışı seyrediyordum.</p>

  <p>O kadar da küçük değildi. Malta'dan büyük olduğu söylenebilirdi. Kuzeyi yemyeşil küçük dağlarda kumlu plajlara kavuşuyor, tuz tepelerinin olduğu kuzeybatı yöresiyse çıplak uzanıyordu, sere serpe. Benim bulunduğum batı bölgesine doğru doğa yeniden canlanıyor, yeşiller parlıyordu. Adanın ortası daha çok evlerin yoğun olduğu bölgeydi. Doğu yakasında göreni çabucak büyüleyen bir yel değirmeni vardı. Kanatları beyaz, gövdesi kırmızı, insanda oyuncak duygusu uyandıran, yeni parlatılmış, gözalıcı bir değirmen. Hemen solumda eski bir deniz feneri yükseliyordu. Onu daha önce nasıl olup da gözden kaçırdığıma şaşırdım. Artık kullanılmadığı besbelli, boş, sessiz ve yalnızdı. Yaşlı, ama bakımlı beyaz silindir gövdesinin başında, sarı yaldızlı bir balkonu vardı. Balkonun mavi çerçeveli kapısı açıktı. Deniz feneri, beyaz kaftanlı, sarı yaldız türbanlı bir Hintliyi andırıyordu.</p>

  <p>Bir ara balkonda bir hareket oldu, miyop eğilimli gözlerimi kısarak, dikkatle baktım, içerde dans eden birini gördüm. İncecik, simsiyah bir kadındı bu. Çok narin, ufak tefek, 'çıt' edip kırılıverecek bir bedeni vardı. Müziği duyamıyordum ama, dans eden kadının bütün dokularıyla müziği algıladığı belli oluyordu. Dansçı kadın bir ara içerden çıktı ve müthiş dansını balkonda sürdürdü. Kıvrımlarında derin, içsel bir alçakgönüllülük vardı, bir çeşit dini tören gizemi, tapınma teslimiyetindeydi dalgalanmaları. 'Deniz Feneri Dansı" bu olmalı, diye gülümsedim.</p>

  <p>Kadın da bana gülümsedi. O zaman, simsiyah yüzünün üstüne kıpkırmızı boyadığı kocaman ağzından inci dişler saçıldı. Sonra el salladı bana. Bunlar da dansın figürleri miydi, yoksa ağacın tepesinde tünediğimi görmüş müydü gerçekten? En önemlisi nereden tanıdıktı bu kadın bana? Josephine mi? Sakın O olmasın? Yoksa O da?..</p>

  <p>El sallamak için kımıldanınca, üzerinde oturduğum dal çatırdadı. Can havliyle yandaki dala tütündüm.</p>

  <p>— Yarın gün batınımda gel, diye fısıldadı aynı ses.</p>

  <p>— Yalnız gel, Altın Ağaç'ın altında bekle!</p>

  <p>Bulunduğum yerden adanın hemen her yanını görebiliyordum, ama bu yüce ağacın zengin dalları ve yaprakları tam altımda benimle konuşanı görmeme engel oluyordu. Artık iyice meraklanmıştım ve bu kez mutlaka sesin sahibini bulacaktım. Eğilip baktım; olmadı, acele aşağıya inmeye başladım.</p>

  <p>O sırada kırmızı, çok sert bir ışık gözlerimi kamaştırdı. Ellerimi siper ederek, bakmaya çalıştım. Deniz fenerinin karşısında, özel ışık efektiyle aydınlatılmışçasına yapay bir ürkütücülüğü olan bir ev seçebildim. Rahatsız edici kırmızı-turuncu fosforlu pırıltılar içindeki iki katlı ahşap ev, sanki alev alev yanıyordu, ama henüz ateş almamıştı. Adada daha önce gördüğüm bütün evlerde mutlaka beyaz renk kullanılmıştı, ama bu ürkünç olanı tamamen kırmızının tonlarına bürünmüştü.</p>

  <p>Oymalı üçgen çatısının dantelalı bir örtü gibi örttüğü ön cephesinde, panjurları sımsıkı kapalı iki pencere vardı. Panjurlar turuncuydu.</p>

  <p>Kırmızı tahta çitin çevrelediği bahçe de tuhaftı. Dikenli iri bitkiler ve süpürge saçlı otlarla dolu, itici, dehşetengiz... İyi bir bir korku filmi için gereken gerilim bezemi ustaca hazırlanmış, hatta evin çevresi konuya uygun mor bulutlarla donanmıştı. Ürperdim.</p>

  <p>— Sakın unutma, yarın gün batınımda, burada. Tamam, iniyorum. Artık şu fısıltının gizemini çözme vaktidir!</p>

  <p>İvediyle daldan dala atlayarak, ellerimi kanatan dikenlere aldırmadan aşağıya inmeye, doğrusu, kaymaya başladım. Birden öyle hızlandım, öyle acele ettim ki, içimde bir hafifleme, bir nane soğukluğu, hop eden boşluk heyecanı belirdi. Düşeceğimi anladığımda, denetimimi yitirmiştim bile. Yüreğimde sert bir korku rüzgârı esti. Böyle yüksekten, bu kadar hızlı düşersem, kurtulmam olanaksızdı. Kurtulamazdım... Böyle düşersem, asla... Kurtulamayacağımı bildiğim bir 'düşme'nin içine yuvarlandım. Yuvarlandım, yuvarlandım, yuvarlandım. Sonsuz kadar ve sonsuzca düştüm. Düştüm, düştüm. Düştüm! Anlamıştım; ölecektim!</p>

  <p>Ölmekten çok, Romain'i bir daha göremeyeceğime üzüldüğümü ayrımsadım, içim ezildi. Boşlukta döne döne, içim ezile ezile düşmeye başladım. Düştüm, düştüm, uzun uzun düştüm.</p>

  <p>Yere düşerken gördüğüm son şey, kumların üzerindeki izlerdi. Altın Ağaç'a tırmanmadan önce bu izleri görmediğimden emindim. Gözlerimi dört açıp, baktım; ölmeden önce göreceğim son şeydi bunlar.</p>

  <p>Gördüklerim garip, çok yabansıydı. Kumdaki izler, yerde dolaşan balıkların izleriydi. Tombul, yirmi-otuz santimetre boyunda balıklar yan yata yata yürümüşlerdi ve arkalarında ayak izlerini bırakmışlardı... Balık ayak izleri? Balık ayakları?.. Balık izleri... İzler...</p>

  <p>Beton zemine hızla düşerek çarpan ağır bir nesnenin yarattığı o tok sesle toprağa düştüm. Zıpladım, yeniden düştüm ve öldüm. Öldüm.</p>

  <p>— İyi misin Afife?</p>

  <p>Başucumda dikilen Anders, şaşkınlıkla bana bakıyordu. Şaşırmakta haklıydı. Başım yerde, ayaklarım, kanepede hafifçe amuda kalkmış bir pozisyonda uyuyordum, yani uyanıyordum.</p>

  <p>— Düşmüş olmalısın, korkunç bir gürültü duyduk aşağıda... Düştüm.</p>

  <p>Beni kaldırdı, yeniden kanepeye yatmama yardım etti.</p>

  <p>— Kötü müydü?</p>

  <p>Düşüşü mü, düşümü mü sorduğunu anlamadım.</p>

  <p>— Berbattı, dedim başımı ovuşturarak. Kanepenin ucuna ilişip elimi tuttu.</p>

  <p>— Her şey daha iyi olacak Afife. Burada, BİS Adası'nda, en azından normalMİŞ GİBİ davranmak zorunda bırakılmadan, kendimiz olarak yaşama özgürlüğüne kavuştuk. Düşünsene, dünyada bundan daha büyük mutluluk olabilir mi?</p>

  <p>'Bu olası mı?' bakışlarımı diktim gözlerine yattığım yerden. İnsana, 'kendi olma özgürlüğü' bir başkası tarafından verilebilir mi? Bu denli büyük bir mutluluk şansı var mıdır? Hayır hayır, bu bir düş, bir yanılsamadır olsa olsa... Ya da insanın ancak kendisinin yaratacağı olanaksızı başarmak kıvancına bir özlem.</p>

  <p>— Bu kez başardık. Yüzyıllık tutsaklık bitti Afife. Aktöresel, dini, ekonomik baskı ve işkence son buldu. Sansür ve özdenetim yok! Burada biz bizeyiz ve bunun anlamı; aramızda teek biiir normalin bulunmadığıdır!</p>

  <p>— Bütün bunlar gerçek mi Anders, sakın kendimizi kandırıyor olmayalım?.. Yüreğim sıkışacak gibi oluyordu. Ne olur söyledikleri doğru olsundu, ne olur, lütfen, lütfen...</p>

  <p>— Gevşe artık Afife. Ve haydi artık inan bana! Burada her şey istediğimiz gibi, bak göreceksin... Beni yatıştırmak için saçlarımı okşamak istedi, elini uzattı, ama daha eli havadayken, yanmış gibi, acıyla geri çekti elini. Yutkundu, boğazını temizledi, az önceki sesini aradı.</p>

  <p>— 'Balıkla Yüzleş' eylemi dünyanın en önemli kültürel olayını yaratacak Afife, dedi düşünceli bir ifadeyle. Kendini toparlamıştı.</p>

  <p>— Sonuçları bir bomba gibi patlayacak bu kültürel depremin ayrımına vardıklarında, çok geç kalmış olacaklar. Çünkü o zaman aralarında normal olmayan tek kişi bile kalmadığını anlayıp (mı?), ellerinde kalan tek şeye; kitsch'e tapacaklar!..</p>

  <p>Soracak öyle çok sorum vardı ki, hiçbirine öncelik veremeden tıkanıp kalmıştım.</p>

  <p>Sömürgeciler bu güzelim adayı neden terk etmişti? Bizi burada normallerin bulamayacağından nasıl bunca emin olabiliyorduk? Güvenliğimizi kim sağlıyordu? BİS'in kökeni ve gizemi neydi? Adadaki enerji kaynakları nelerdi? Eğer aramızda hiç normal yaşamıyorsa, altyapı ve rutin işleri kim yapacaktı? Ve en önemlisi, bunca özgün sanat eseri bu adaya nasıl, ne zaman taşınmıştı? Bu kadar çok bilinmezin arasında ezilmiş, sıkılmış, bunalmıştım. Bilmek, gizemin kör ettiği bazı gözlerimi açmak gereksinmesi duyuyordum. Çok duyuyordum.</p>

  <p>O güzel yemekten sonra üst kata çıkmış, biraz yalnız kalmak istemiştim. Bizim gibilerin hava ve su kadar gereksindiğimiz önemli bir şeydir 'mahremiyyet'! Aslında her insanın, hatta normal bile olsa her kişinin muhtaç olduğu, soyut göründüğü denli dirimsel ve bir o denli de önemli bir niteliktir bu. Çünkü kendine ait bir iç dünyası, içrek bir dinginliği, özbenliğine ayıracak zamanı ve sevgisi olmayan kişi, ancak toplu halde yaşayan ve toplu halde hisseden anonim bir canlı olarak sürüklenecektir yaşam selinde. Kendi başına karar veremeyen, özgür olamaz!</p>

  <p>Oysa kendi kararlarını alıp, uygulayabilen, 'birey' adındaki insanların mutlaka 'mahremiyyet'i vardır. Onlar, koşarken soluklanmayı, yorgunken dinlenmeyi, kalabalıktan ayrılıp kendi yönlerine gidebilmeyi ve ıssızlıkla çoğalabilmeyi bilenlerdir. Yalnızlığın yaratıcı gücünü tanımayanlar, kendileriyle hiçbir zaman tanışamazlar.</p>

  <p>'Mahremiyyet' kavramının bazı dillerde tam karşılığı bulunmadığının ayrımına varışım, o bazı toplumların bu kavrama pek de öyle gereksinmediği gerçeğini üzülerek öğretmişti bana. Üzülmüştüm, çünkü bu dillerden biri de kendi anadilimdi.</p>

  <p>Üst kattaki odalardan birine girmiş, biraz yalnız kalıp, kendi iç seslerimi dinlemek, düşüncelerimin akışını izlemek ve kendimle yüzleşerek dinginleşmek, olup biteni daha iyi kavramak istemiştim.</p>

  <p>Girdiğim oda bir kütüphaneydi ve duvarları koyu renk cilalı maun bir kitaplıkla çevrelenmişti. Camlı kapakların koruduğu kitaplardan çok, özenle onarıldıkları anlaşılan eski defterler ilgimi çekmişti. Dikkatle bakınca, bunların el yazmaları olduğunu gördüm. Daha fazla dayanamayıp, defterleri elime aldığımda şaşkınlığım daha da arttı. Bu defterlerde çoğu klasik sayılan birçok romanın ilk metinleri, el yazmaları vardı, gözlerime inanamadım (yine); bir çok dehanın parmak izi, alın teri bu sayfalardaydı... İbsen, Björnson, La Fontaine, Goethe, Carrol, Merimee, Verne, Hayyam, Swift, Defoe...</p>

  <p>Tanrım, bu eserlerin hepsi özgündü!..</p>

  <p>Kitap halinde olanlardan, kalın bir tanesini çekip, heyecandan titreyen parmaklarla ilk sayfasını açtığımda, artık rengi iyice solmuş bir mürekkeple yazılmış şu satırları okudum:</p>

  <p>Nina'ya en derin sevgilerimle... Hans C. Andersen"</p>

  <p>Bu kadar heyecana dayanamadım, koyu renkli minderlerle döşenmiş geniş kanepeye attım kendimi. Uykuya düşmüşüm...</p>

  <p>Anders beni amuda kalmış biçimde uyurken bulduğunda, çoktan akşam olmak üzereydi. Beni yatıştırmaya çalışırken, kanepenin üzerinde duran ilk baskı Andersen Masallarını görünce gülümsedi. Anlaşılan 'Balıkla Yüzleş' eylemini konuşmaya biraz ara vermek istiyordu, onu zorlamadım.</p>

  <p>Ucuna iliştiği kanepeden kalktı, iri cüsseli çalışma masasının çekmecesinden bir dosya çıkardı, getirip bana uzattı. Dosyayı açmama fırsat vermeden,</p>

  <p>— Yandaki yatak odasında banyo var Afife. Orada gereksindiğin her şeyi bulacaksın. Yarım saat içinde hazır ol... Haydi gidiyoruz!., dedi.</p>

  <p>Sesi neşeli, canlıydı. Bana da bulaştı. O da odadan çıkarken neşeyle yerimden doğruldum ama, o sırada kucağımdaki dosya yere düştü. Eğilip, yere dağılan kâğıtları toplarken gördüm; nota kâğıtlarında el yazmaları vardı. Dikkatle baktım, imzayı aradım. Yoktu. Aceleyle ilk sayfayı buldum. Orada Per Gynt yazıyordu!</p>

  <p>Güneşin kıpkırmızı son demleri adayı kuşattığında, göz kamaştıran bir ışık demetinin içinde at arabasıyla usul usul ilerliyorduk. Arabayı Anders kullanıyordu, tek yolcusu ben onun yanına oturmuş, daha çok müzikten söz ederek 'bir yer'e doğru gidiyorduk.</p>

  <p>Yol boyunca Anders, yeni yazdığı senfonik şiiri anlattı. Aşkın doğumu ve ölümü üzerine yoğunlaştığı çalışmasında, sevinç ve acının birbiriyle nasıl kolayca yer değiştirdiğini anlatıyordu. Eseri tamamlayınca, BİS Müzikholü'nde vereceği bir konserle bizlere tanıtacağını muştuladı.</p>

  <p>— Adada bir müzikhol mü var?</p>

  <p>— Bir değil, üç müzikhol, üç sinema, bir kütüphane, iki de spor salonu var.</p>

  <p>— Yaa..</p>

  <p>— Herkesin kendi evinde bir kütüphanesi ve arşivi olduğundan, ortak kütüphane oluşturma pratiği bir rakamında dondu. Kaldı ki, birbirimizin kütüphanelerinden yararlanabiliyoruz...</p>

  <p>Korkuyordum. Duyduğum her yeni şey öyle inanılmaz, öyle güzeldi ki, bütün bunların yalnızca bir düş olacağında korkuyordum. Çok!</p>

  <p>— Şu tepeye, oraya gidiyoruz, diye eliyle ilerde yükselen kibirli bir tepeyi işaret etti.</p>

  <p>Güneşin kıpkızıl son ışıklarıyla boğulan tepeye baktığımda, yüreğim ağzıma geldi. Tepede tek başına dikilen ev, düşümde gördüğüm o kapısız, gizemli, ürkünç kızıllar giyinmiş evin ta kendisiydi! Bahçesindeki dikenli, korkunç bitkilerden, kapalı panjurlu pencerelerine, üçgen çatısından, çevresine yaydığı gizemli albeniye kadar...</p>

  <p>Anders'i takip edip, bahçedeki dikenlere takılmadan, atlayıp, zıplayarak evin arka tarafına geçtim. Orada, iri kaktüs ağacının altında saklanan bir kapağı kaldıran Anders, iki basamağı inmeme yardım ederken,</p>

  <p>— Evin tek girişi bu, bilirsin onun hep böyle tuhaf çekicilikleri, şaşırtıcı özgünlükleri vardır, dedi. Sesinde keyifli bir ton, hoşgörülü bir gülümseme vardı.</p>

  <p>— Kim? diye sorarken, kim olduğunu anlamıştım bile.</p>

  <p>— Afifee!.. Sonunda geldin işte...</p>

  <p>— Brooks, merhaba! Seni gördüğüme sevindim. Sarıldık, öpüştük. Sert parfümü soluğumu kesti. Bulunduğumuz yer bir şarap mahzeniydi ve evin tek girişi burasıydı.</p>

  <p>— Elbette ya, benden başka kimin böyle bir evi olabilir!.. Gülüşerek zemin kata çıktığımızda, evin içinde tek bir iç duvar bulunmadığını ayrımsadım. Ortada kocaman bir kanepe vardı; bembeyaz ve küvet biçiminde! Piyano şeklinde simsiyah bir yemek masası ve değişik hayvan formlarında onlarca sandalye; tümü siyah renkte ama farklı boylarda. Zürafa, uzun bacaklı, kaplumbağa yere yakın bir sandalye... Duvarlarda, Roy Lichtenstein'in çizgi roman tipi resimleri, Andy Warhol'ün çorba kutusu serigrafları, Tom Wesselman'ın yüzsüz seks imgeleri, Ünlü Amerikan Çıplakları, Oldenburg'un dev daktiloları, John Salt'un hurda otomobil foto-resimleri... Kolonların yanında George Segal'in gerçek insan boyutunda alçı figürleri...</p>

  <p>Bir kitaplıktan çok, dev bir kül tablasını çağrıştıran çanak şeklindeki iri raf, tek sıra halinde duvarları dolaşırken, doğal siyah bir taştan yapıldığını sandığım bu ağır malzemeyi taşıyan kaideyi bir türlü göremedim.</p>

  <p>Bol tuzlu, sert Bloody Mary'lerimizi yudumlarken, Wagner dinliyorduk. Akşam yemeği için bir başka eve davetli olduğumuzu o sırada, konuşmalardan anladım. Bana sürpriz yapmak keyfine öyle düşmüşlerdi ki, onların bu oyun neşesini bozmayı canım çekmedi. Hem belki, adaya gelen her yeni 'seçilmiş özel'e aynı yöntem uygulanıyordu?..</p>

  <p>Ayrı bir yatak odası olmadığından, evin bir köşesinde akşam yemeği için giysilerini değiştiren Brooks, bana kitaplıktaki el yazması defterlerden birini işaret etti. Zürafa sandalyeye çıkarak, elime aldığım defter, anneannesinin el yazısıyla kaleme alınmıştı. Güncelerinin ikinci cildiydi!..</p>

  <p>Kırmızı bir mini şort, siyah şık bir büstiyer giymiş ve dudaklarındaki yırtıcı kırmızı ruju tazelemiş olarak yanımıza dönen Brooks, kısacık, mavi-siyah saçlarıyla pırıl pırıl yanıyordu. Onunkisi daima yakan, acıtan bir albeniydi zaten...</p>

  <p>Bu kez Brooks'un arabasıyla yola koyulduk. Bir at arabası değildi bu. İnce, uzun bir cam tüpe benzer bir araçtı ve tekerleksizdi! Rengi, elbette kırmızı...</p>

  <p>— Nasıl, arabamı beğendin mi?</p>

  <p>— İlginç, dedim yutkunarak.</p>

  <p>— Tam ona göre, diye imdadıma yetişti Anders.</p>

  <p>— Thomas Alva'nın bir armağanı bu bana. Adı Tarumila.</p>

  <p>— Neyle çalışıyor?</p>

  <p>— Negatif yerçekimi üreterek...</p>

  <p>— Hımmm?..</p>

  <p>Direksiyon olarak neyi kullandığını bir türlü anlayamadığım, ama oturduğu koltuğun önündeki ışıklı panelden gözlerini ayırmayan Brooks isyan etti.</p>

  <p>— Canım siz ikiniz de ne tuhafsınız böyle!.. Biraz düşünsenize... Yerçekimine karşı bir çeşit manyetik alan yaratarak, üç boyutlu bir aracı yürütebilirsiniz. Bu durumda ne tekerleğe, ne de direksiyona gereksinim duyacaksınız.</p>

  <p>Sustuk ve düşündük.</p>

  <p>— Çok akıllı ve keyifli bir model!</p>

  <p>— Gerçekten de öyle, dedim şaşkın ama neşeli.</p>

  <p>— Gözler, yani beyin direksiyon görevi görüyor. Uzanıp Anders'in kulağına fısıldadım</p>

  <p>— Thomas'ın soyadı ne?</p>

  <p>Bilmiyor musun? gibilerden yüzüme baktı, o zaman anladım.</p>

  <p>Artık tam zamanıydı, hemen sordum,</p>

  <p>— Peki öteki enerji kaynakları?</p>

  <p>— Gözlerini iyice açmalısın Afife, dedi Brooks. Açtım.</p>

  <p>— O zaman, evlerin bir yanına takılmış enerji bobinlerini göreceksin. Güneş panelleriyle toplanan enerji, bobinlerin içinde hızlandırılarak depolanıyor.</p>

  <p>— Yani, dışarı çıkması önleniyor, diye ekledi Anders. Doğrusu Anders'in böyle teknik bir konuda bilgili olması beni şaşırttı.</p>

  <p>— Ah-haa! dedim,</p>

  <p>— Thomas'ın bir buluşu olmalı, diye böbürlenerek konuştum. Gülümsediler.</p>

  <p>Artık sokak lambaları yanmıştı. Bu benim adadaki ilk gecemdi; ılık, ipil ipil bir geceydi, özlem ve umut kokuyordu. İnsanın içinden uzun, tiril tiril etekler giyip, elinde soğuk bir içkiyle deniz kenarında dolaşmak arzusu fışkırıyordu.</p>

  <p>— İşte geldik!</p>

  <p>Özene bezene süslenerek yaratılmış bir çiçek cennetinin önünde durduk. Canlı, renkli, özgün bir evin bahçesindeydi. Ev ahşaptı ama, öyle çok penceresi vardı ki, asıl malzemesi cammış gibi geliyordu ilk bakışta. Camların çocuğunda vitray işleme vardı ve evin özel aydınlatma düzeneği, vitrayları iyice göze sunuyordu. Bazı vitray desenlerini daha önce gördüğüm müze ve sanat kataloglarındakilere benzettim.</p>

  <p>Kapıyı bütün albenisi ve soylu inceliğiyle Jeanne açtı.</p>

  <p>Ah sevgili Jeanne, seni nasıl da özlemişim!.. Koşup boynuna sarıldım, sevgiyle kucakladı beni. Hiç suçluluk duymadan, sımsıkı...</p>

  <p>— Hoş geldin Afife, dedi Jeanne, bir ermiş sevecenliğiyle saçlarımı okşarken. Tuhaf arabamızı, kokusuz, egzossuz, tertemiz park ettik.</p>

  <p>Evin içi de tıpkı Jeanne gibiydi. Rahatsrz etmeyen bir düzen, karışık sayılmayan bir gevşeklik. Porselen, cam ve seramik koleksiyonlarının ağır bastığı iç açıcı, rahat iç mekânlar, ferah koridorlar... Kitaplıkta el yazması kutsal kitaplar... Servetten de öte olmalı... Dahası...</p>

  <p>— Orijinaldir! Dedi yırtık bir gülümsemeyle Brooks,</p>

  <p>— İyi ama aslı Louvre'da değil mi?</p>

  <p>— Mona Lisa'nın özgün olanı budur, dedi yumuşacık bir sesle Jeanne.</p>

  <p>— Bütün müzelerdeki asıllar, el yazmaları ve çizmeleri, tümü... Hepsi iyi birer öykünmedir yalnızca!</p>

  <p>— Hepsi, hepsi mi? Sustular.</p>

  <p>— Bu kadarı da çok ağır değil mi? diye itiraz ettim.</p>

  <p>— Onlar bunu çoktan hak ettiler! Brooks isyan etmişti.</p>

  <p>— Yüzyıllardır yeni, denenmemiş ve farklı her düşünceyi, her buluşu ve yaratıyı hor gördüler, değerini anlamak şöyle dursun, ezip, yok etmek için örgütlendiler ve yok etmeye çalıştılar!</p>

  <p>— Yaktılar! diye inledi Jeanne.</p>

  <p>— Daha korkuncu, kendilerine benzetmek, normalleştirmek istediler bizi!</p>

  <p>— Ama başaramadılar! dedi Brooks sırıtarak.</p>

  <p>— Şimdi milyarlarca normal, kendi değer yargılarıyla yapayalnız kaldı işte. Artık dertlenecek bir şey bulamazlar herhalde...</p>

  <p>— Peki, ellerindeki sanat eserlerinin birer taklit olduğunu anladıklarında?</p>

  <p>— Ne o çok güvendikleri bilgisayarları, ne de teknolojileri bunu algılayacak duyarlılığa sahip değil. Gözlerine gelince... 'At gözlüğü' deyimi normal insanların buluşudur.</p>

  <p>— Kimse yok mu? Vallahi çok acıktım!</p>

  <p>'Vallahi çok acıktım!' Türkçeydi. Sevinçle dönüp baktım, gelen Roni Chagall'dı.</p>

  <p>— Hoş geldin, sefalar getirdin Afife! diyerek, beni kucakladı. Yine Türkçe konuşmuştu. Sevindim.</p>

  <p>— Son parti geldi mi? diye sordu Jeanne'a.</p>

  <p>— Evet, dedi Jeanne</p>

  <p>— Biraz önce gelmişler.</p>

  <p>— Romain? diye haykırdım.</p>

  <p>— Romain geldi mi?</p>

  <p>— O yarın gelecek. Şu ünlü 'işbirlikçi'yle birlikte, diye iğneli bir kahkaha attı Brooks.</p>

  <p>— Bu arada... diyerek, cebinden bir zarf çıkarttı Jeanne,</p>

  <p>— Bu arada, iştahını kesmemek için yemekten sonra vermeyi düşündüğüm bu mektubu daha fazla cebimde taşımamın bir anlamı kalmadı.</p>

  <p>Bana uzattığı zarfı heyecanla aldım. Zarfın üzerinde O'nun el yazısı vardı.</p>

  <p>Bu kez de yanında Anders vardı işte. Gidip içerlerde bir yerlerde saklanarak, tek başıma okumak istedim mektubu, ama dayanamadım ve orada açtım zarfı.</p>

  <p>"Sevgilim, hep sevgilim,</p>

  <p>Yarın gün batınımda Altın Koy'da, Altın Ağaç'ın altında bekle beni. Yarın gel, yalnız gel, orada bekle.</p>

  <p>Sana geliyorum. Son kez.</p>

  <p>Sevgiyle, aşkla, hep böyle...</p>

  <p>Daima senin, Romain Gary."</p>

  <p>Demek O'ydu. Düşümde benimle konuşan, arkasında balık izleri bırakan O'ydu.</p>

  <p>Yarın. Yarın... Ne çabuk ve uzak... Sonunda kavuşacak, sonunda birlikte olacaktık... İçime öyle büyük bir sevinç doldu ki, sevinçten patlayıp, öleceğim sandım. Sıkıntı insanın içini daraltır, havasızlıktan patlatır adamı. Ama sevinç, derin, temiz hava gibi doldurur, bu yüzden şişip, patlama tehlikesi yaratabilir.</p>

  <p>Yüzüme renkli bir fırça değmiş gibi rengârenk oldum. Anders arkasını dönmüş, Mona Lisa'nın özgününü seyrediyordu. Sevincimi onunla paylaşamayacağımı anladım. Birden canım sıkıldı, aklıma bir şey takılmıştı: İyi ama neden 'son kez' diye yazmıştı Romain?</p>

  <p>Yemek masasına oturduk.</p>

  <p>— İşte ben de bunu seçtim, dedi Roni. Kumlar üzerinde azıcık yan yatmış, eski model, dev bir ticaret gemisiydi bu. Onarılmış, pırıl pırıl beyaza boyanmış gövdesi, gururlu yelken direkleri, sarı ve bordo bordürle neşelenmiş iri, dikdörtgen pencereleri, yana yatışını önlemek üzere yandan destek dikilen siyah kalın kolonlarla çok görkemli görünüyordu. Yaldızlı sarıyla üzerine Anno Domini yazılmıştı. Roma rakamlarıyla bazı sayılar göze çarpıyordu.</p>

  <p>— Adını Kümülüs olarak değiştireceğim, dedi Roni neşeyle.</p>

  <p>— Kümebulutlar! diye yüksek sesle Türkçe düşündüm.</p>

  <p>— Hollandalılardan kalmış bir gemi bu. İçinde bazı değişiklikler yaptım, hâlâ yapmam gerekenler var tabii...</p>

  <p>Geminin on bir büyük kamarası, dev bir salonu vardı. Güvertenin üstü, birbirini hiç tutmayan renklerin karmakarışık aktığı, su geçirmez, açılıp kapana kocaman bir tenteyle kaplanmış, şahane bir terasa dönüştürülmüştü.</p>

  <p>Geceyi Jeanne'ın evindeki konuk yatak odasında, rahat ve derin bir uykuyla geçirmiş, çiçekli cennet bahçesinde sabah kahvesi içmiştim. Daha sonra Jeanne'ın kendi faytonuyla Roni'nin gemi-evine gelmiştik. Dostlarını öğlekahvaltısına davet eden Roni'nin güvertesinde, açık büfeden tabaklarımıza doldurduğumuz yiyecekleri yiyor, sohbet ediyorduk.</p>

  <p>— İç salonu tamamen bir stüdyo olarak kullanıyorum, diye açıkladı Roni. Gururlu olduğu, yüzüne yayılan ışığın tonlarında apaçık görünüyordu.</p>

  <p>— Herkes istediği evi seçebiliyor mu? diye merakla sordum.</p>

  <p>— Hâlâ boş kalanlar var, onlardan birini seçebilirsin. Benim tercihim bu gemi oldu.</p>

  <p>— Adada hepimize yetecek konut var yani?</p>

  <p>— Elbette, şunun şurasında kaç kişiyiz zaten?</p>

  <p>— Şimdilik... diye şaka yaptım yaramaz bir bakışla.</p>

  <p>— İlahi Afife, çok hoşsun! diye bir kahkaha attı Brooks.</p>

  <p>— Bizler hopur hopur tepinsek bile bilinen anlamda bir 'nüfus patlaması' yaratamayız. Hiç oldu mu?</p>

  <p>— Bak, bu aklıma şu geniş akrabalarımızı getirdi, diye söze karıştı Roni.</p>

  <p>— Akrabalarımızın çoğu, normal bulmadıkları için uzak dururlar bizden. Onlar için tuhaf, ne iş yaptığı, neye yaradığı anlaşılmaz, utanılacak insanlarızdır. Ya bir kavram, bir ses, ya bir renk, bir figür ya da bir formül, bir harf üzerine titizlenen, bunları dert eden, soyut, belirsiz, anlaşılmaz yaratıklarızdır... Yani, bildikleri 'iş'lere uymayan, bu yüzden yabancılaştıkları ve 'iş'e yaramaz buldukları...</p>

  <p>— Ancak ünlenip, yaratılarımız para pul getirdiğinde ortaya çıkarlar... Akrabalarımız yalnızca bu durumda ve bu nedenle belirdiğinde, zaten biz çoktan olmuşuzdur! dedi Brooks.</p>

  <p>Sabahın öğleye yaklaştığı bir saatte kırmızı saten mayosuyla güneşlenen Brooks, domates suyu içiyordu.</p>

  <p>— Bizler için bir tehlike yok ama, çok ender de olsa aramıza katılan 'sonradan seçilmiş'ler konusu farklı olabilir...</p>

  <p>— 'Yeni Seçkin'ler... 'Sonradan seçilmiş'ler mi?</p>

  <p>— Kim bunlar?</p>

  <p>— Normal doğdukları halde, normaller arasında varolamayan ve bizim dünyamıza katılmak için gerçekten çaba harcayan insanlar. Bunlar ne tam normaldir, ne de tam seçkin. Bizlerle, normaller arasında bir köprü rolü oynarlar ki, bunun bazen dirimsel bir önemi vardır.</p>

  <p>— Örneğin 'Balıkla Yüzleş' eyleminin gerçekleşmesinde bize çok önemli katkıları olan bir normal, şimdi BİS Adası'nda bizimle yaşamaya hak kazanmış bir 'Yeni Seçkin'dir.</p>

  <p>— Kim acaba?</p>

  <p>— Kimliğini biz de bilmiyoruz, dedi Roni.</p>

  <p>— Romain bunu bir sır olarak saklamak istedi. Bir sır? Romain'in sırlarından biri...</p>

  <p>— Romain'den söz ettiğinizi anladım, diyerek yanımıza gelen Jeanne, fırından yeni çıkmış, iri bir Paskalya çöreğinin taze hamur kokusuna karışan çörekotu aromasını mis gibi yaydı üzerimize. Roni'yle ben hemen fırlayıp, çörekten parçalar koparttık.</p>

  <p>— Hımmm, nefis olmuş!...</p>

  <p>— Aslı Musevidir, bütün Ortadoğulular bayılır buna, dedi Roni. Paskalya çöreğiyle ağzı tıkabasa dolu, lezzet mırıltıları çıkartarak.</p>

  <p>— Romain'in bu adı neden bir sır olarak sakladığını da açıklamanız gerekir, yoksa Ona haksızlık etmiş olursunuz... dedi Jeanne. Sesinden Romain'i savunduğu apaçık anlaşılıyordu.</p>

  <p>— Evet, dedi Brooks,</p>

  <p>— 'Balıkla Yüzleş' eylemi öncesi ve sırasında, bizlere yardım eden bu kişiye, kimliğini saklama sözü vermiş Romain.</p>

  <p>— Bu akşam öğreneceğiz nasılsa... dedi Roni, ilgisiz bir neşeyle.</p>

  <p>— Evet!., diye içini çekti Jeanne.</p>

  <p>Sesinde yarım kalmış aşkların ardındaki sevgi ve özlemin tüketilmemiş lezzeti vardı. O anda aklıma ve yüreğime 'belki de bu aşkın bilinçli olarak yarım bırakıldığı' düşüncesi ateş gibi düştü. Romain ve Jeanne'ınki bilerek tüketilmemiş bir aşktı... Düşüncelerimi durdurdum ve merak etmekten caydım; çok âşıktım!</p>

  <p>— Bu akşam!., dedi Brooks,</p>

  <p>— Bu akşam...</p>

  <p>— Gel sana stüdyomu göstereyim Afife!</p>

  <p>Elimde sıcacık paskalya çöreğiyle Roni'nin peşinden gemi-evin içine girdim. Gözlerim loş ortama alışınca, o çılgın stüdyoyu gördüm. İçeriyi anlatacak tek yol; bir Miro resminin içine girmiş gibi oluşumdur!</p>

  <p>— Bak kimler var burada!</p>

  <p>Duvarlarda Osman Hamdi Bey, Şeker Ahmet Paşa, Fikret Mualla, Zeki Faik İzer, Bedri Rahmi Eyüboğlu, İbrahim Çallı, tabii özgünleri...</p>

  <p>— Şu köşeyi tamamen Manessier ve Stael'e ayırdım, dedi coşkuyla.</p>

  <p>— Piaubert'in 'Bilinmeyen Dünyaların Sabırsızlığı'nı sever misin? diyerek 'peinture'ü işaret etti ardından.</p>

  <p>Sevinci dalga dalga yayılarak çoğalıyor, hızını artırıyordu. Hangisine bakacağımı şaşırmış, sevinçli telaşına ben de katılmıştım.</p>

  <p>— Kamaralardan birini kütüphane olarak ayırdım, seni ilgilendirecek el yazmaları var. Heyecanla peşinden giderken, yalnız kaldığımızda Türkçe konuştuğumuzu ayrımsadım.</p>

  <p>— Bak, bu Farsça el yazmasının adı, Acaikül Letâif. Gıyasuddin Nakkas'ın Timur'un oğluyla katıldığı Çin seferinde kaleme aldığı ilk seyahatname.</p>

  <p>Elime bulaşsın diye, deftere dokundum.</p>

  <p>— Ömer Seyfettin'in Rüznâmeleri, Şemseddin Sami'nin Taaşşuk-ı Tal'at ve Fıtnat'ı, Fitnat Hanım'ın Divan'ı ve Neyzen Tevfik'in Azab-ı Mukaddes'i...</p>

  <p>— Ben de evimi seçmek istiyorum Roni, dedim. Evindeki eserlere ve dağınık düzene çok özenmiş, bir an önce yerleşip, okumak, yazmak ve dans etmek istiyordum.</p>

  <p>— Seninki çok özel.</p>

  <p>— Nasıl yani?</p>

  <p>— Bildiğim kadarıyla sen Romain'le aynı evi paylaşacakmışsın...</p>

  <p>Önce her şeyi, hatta kendimle ilgili konuları bile başkalarından sonra öğreniyor olmama öfkelendim. Sonra Romain'le aynı evde yaşamak düşüncesiyle neşelendim. Ardından, O'nu ne çok seviyor olsam da, kendime ait bir evim olmasını tercih edeceğimden, yeniden öfkelendim. Öfke ve neşe birbirini hızla kovaladı. Bu kovalamaca nöbetleri sık yaşanır ve bizim gibiler için doğaldır...</p>

  <p>— Bana sorarsan, adanın en görkemli evi. Biraz fazla büyük, fazla gösterişli, nasıl demeli bilmem ki?.. Geleneksel belki...</p>

  <p>— Ben de geldim iştee... diyerek Brooks belirdi yanımızda.</p>

  <p>— Serin ve loş yerleri daima tercih etmişimdir.</p>

  <p>— Afife'nin evini konuşuyorduk, diye dalgın dalgın konuştu Roni. Elindeki kitaba takılmıştı gözü.</p>

  <p>— Adanın en eski evlerinden, diye açıkladı Brooks.</p>

  <p>— Adanın İspanyol yöneticisi kendisi için yaptırmış bu evi. Daha sonra Hollandalı Vali'nin konutu olmuş. Derken adayı ele geçiren Fransızların komutanı yerleşmiş eve. Fransız Albay'ın bu evde intihar ettiği söyleniyor. En son olarak bir Viking Prensi evin sahibi olmuş. Prens, adanın yerlilerinden bir kıza âşık orduğu için, soylu ailesi tarafından reddedilmiş. Buna rağmen kızla evlenmiş ve ilk çocukları o evde doğmuş.</p>

  <p>— Sonra?</p>

  <p>'Bilmiyor musun?' dercesine yüzüme baktı Brooks.</p>

  <p>— Geleneği olan bir konak, kendi tarihiyle yaşlanmış bir köşk olarak tanımlanabilir, diye araya girdi Roni.</p>

  <p>— Duvarlarına heyecan, aşk, korku ve acının sindiği, bir saray yavrusu.</p>

  <p>Roni konuşurken, anlattıklarını resmedenlerdendi. O anlattığında, Romain'le birlikte yaşayacağım evin yağlıboya resmini görmüştüm bile.</p>

  <p>— Eh Romain'in bir diplomat olduğunu unutmamak gerekir! dedi Brooks.</p>

  <p>O zaman, bu evi seçenin aslında Romain'in annesi olduğunu anladım. Annesini hoşnut etmek için... Hiç kızmadım; çok âşıktım.</p>

  <p>— Evi görebilir miyim?</p>

  <p>— Neden akşam Romain geldiğinde onunla görmüyorsun evi?</p>

  <p>Evet, olabilir... Neden olmasın?.. Hemen sonra, şunun şurasında akşama ne kaldı ki?</p>

  <p>— Tabii ya... dedim kendimi şaşırtan bir dinginlikle.</p>

  <p>Sanki bütün kaslarımı gevşeten bir kimyasal sıvı yayılmıştı damarlarıma, sanki beynim tatile çıkmış, vurdum duymaz, rahat ve erinçli bir nöbetçi bırakmıştı yerine... Kendimi o rahatına düşkün, geniş yürekli nöbetçi beynin ellerine teslim ettim; sorgulamadan, üzmeden, geçmişten ve gelecekten sorumlu olmadan, hırpalamadan, didiklemeden... Bıraktım kendimi günü yaşamaya ve o akşamı düşlemeye. Çünkü, bir sevgiliye kavuşmaktan daha güzel olan tek şey, sevgiliye kavuşmayı düşlemektir! Düşledim, düşledim, düşledim...</p>

  <p>Düşle! Düşle. Düş.</p>

  <p>Zor olmadı. Altın Koy'u ve Altın Ağaç'ı bulmam hiç de zor olmadı.</p>

  <p>Ortalık kararmadan Roni'nin gemisinden ayrılıp, yola koyuldum. Öyle uzun süredir heyecanlıydım ki, duygularım uyuşmuştu. Sarhoşlukla, uyuşma arasında bir yerde uçarak yürüyordum. Toprak yolda, hemen önümde, tıpkı düşümdekine benzeyen izler vardı. Küçük sayılabilecek, belki de olgunlaştığında irileşecek, henüz erginleşmemiş, genç, tombulca, yassı balık izleri uzayıp gidiyordu. En fazla otuz santim boyunda, yan yata yata, toprakta izler bırakarak gezinen bir balığın izleri...</p>

  <p>Bunun bir şaka olduğuna inanmak, eğlenceli izleri sürerek sevgilimle buluşmak fikri hiç de yabana atılır gibi değildi; atmadım!</p>

  <p>Buluşma yerine vardığımda, her şey tamamen gümüşe boyanmıştı. Bütün sesler, kokular ve renkler gümüştü. Güneşin suya değdiği anda her akşam kısacık yaşanan, o yüz binlerce yıllık aşkın utangaç ve tutkulu rengi örtmüştü doğayı. Bütün öbür renkler soluklarını tutmuş, bu akşamki renk körlüğünün bitişini bekliyorlardı.</p>

  <p>Altın ağaç tıpkı düşümdeki gibi görkemli, ilahi ve şahaneydi. Tam altına geldiğinde, balık izlerinin kaybolduğunu ayrımsadım. Bir an için ağaca tırmanmış olabileceği düşüncesi geçti aklımdan... Sonra utanarak bu düşünceyi kovdum oradan.</p>

  <p>— Afife!</p>

  <p>Arkamı döndüm. Onu gördüm. Çok gördüm. Gördüm. Başım döndü. Çok döndü. Çoktu. Çakılıp kaldım yerimde. Kulaklarım uğuldamaya, gözlerim kararmaya başladı.</p>

  <p>— Romain! diye bağırdım, sesim fısıltıyla, inilti arası bir yere sıkıştı.</p>

  <p>Yüzyılların özlemiyle kavuşan bütün âşıkların tutkusuyla ve kendi bedenlerimizle kucaklaştık. Kucaklaştık!</p>

  <p>Çok kucaklaştık.</p>

  <p>Bütün kucaklaştık.</p>

  <p>Büsbütün.</p>

  <p>Hiçbir şey sormadım.</p>

  <p>Anlatmadı.</p>

  <p>Orada, Altın Koy'da gümüş kumlar üzerinde birbirimize sarıldık ve öpüştük.</p>

  <p><br /></p>

  <p>Bir insanı sevmek, bir insana âşık olmaya dönüştüğünde oluşan mucizeyi yaşıyorduk. Mucizelere bayılan, inanmak için can atan yüreklerimizi doyurup, bu mucizenin tadına vardık. Hiç acele etmeden, telaşlanmadan...</p>

  <p><br /></p>

  <p><br /></p>

  <p>O gece orada olanları; bir kadınla, bir erkeğin birbirlerine çok âşık ve özlemliyken, gümüş rengi bir kumsalda buluştuklarında neler yaşadıklarını anlatmayacağım. Çünkü anlatacaklarım düş gücünün yadsınmasıyla eşanlamlı olduğu gibi, Afife Pirî ile Romain Gary'nin bunca 'mahremiyeti'ne girmenin, bu kitabı, bu sayfaya dek getiren okuruna da saygısızlık olacaktır. Mucizeler, ancak onlara inananlarca yaşanır ve aşk bir mucizedir! Sevinçten çıldıracak, özlemden çıldıracak ve heyecandan çıldıracak bir aşkı tanımamış olanlar, mucizelere de inanmazlar. Oysa aşk mucizesini yaşayanlar, aşkın doruk noktasında yaşanan cinselliği betimlemeye çalışmanın bir cinayet olduğunu bilirler. O ancak yaşanır! Ve yaşandıktan sonra, cinselliğin bütün öbür halleri artık renksiz, tatsız ve yoksul kalacaktır. Çünkü, aslını gören göz, en iyi öykünmeden bile incinir. Aslını tanıdıktan sonra, ancak onunla heyecanlanır, mutlanır, onunla doyumlanır. Ancak!</p>

  <p><br /></p>

  <p><br /></p>

  <p><span style="text-indent: 1em;">Gökyüzünün gece rengine, incecik bir bıçak gibi saplanan hilal ay hepsini gören, her şeyi bilen gözlerini hiç kırpmadı. Ay o gece hiç uyumadı.</span><br /></p>

  <p>Sabahın ilk gün ışıklarında uzun uzun yürüyerek vardığımız yere, ancak mucize anlarında yürünebileceğini, daha sonraları ayrımsayacaktım. At arabasıyla birkaç saatte alınacak bir uzaklığı, sanki uçarak katetmiştik biz.</p>

  <p>Yemyeşil, bitmez tükenmez, şahane bir korunun görkemli kapısı önünde durduk. Kapı üç metre kadar yükselen, üstü işlemeli mermer sütunlar ve ağır demirlerden yapılmış, daha çok bir sarayın korumalı girişi gibiydi. Ürkütücü, fazla gösterişliydi. Ama dev kapının içinde, normal insan boyunda bir başka kapı olduğunu bilen Romain, kolayca onu açıp, içeri girmemizi sağladı.</p>

  <p>— Eskiden kilitler, zincirler ve demirlerle sımsıkı korunurmuş bu kapı, dedi gülerek.</p>

  <p>— BİS Adası'nın hiçbir kilit kullanılmıyor artık.</p>

  <p>Güneşin yeni ışıklarıyla pastel bir yeşil cümbüşüne dönüşen koruyu yirmi dakika, belki yarım saat yürüyerek ortaladığımızda, üç katlı, kırmızı bir evle karşılaştık. Ev demek yanlış olur, böylesi binalar için köşk, palas, konak gibi sözcükler kullanıma sunulmuştur.</p>

  <p>Gecenin keyfiyle gevşeyen bedenime, heyecanın gerilimiyle yorgun düşen sinir "sistemim eşlik edince, hemen yatıp uyumak gereksinmesi uyanıyordu içimde. Oysa önünde dikilip durduğumuz evin, aslında ne anlam taşıdığını sezinliyor oluşum bütün dikkatimi alarma geçiriyordu.</p>

  <p>Evin en önemli özelliği altıgen oluşuydu. Sayısını asla öğrenemeyeceğim pencerelerin pervazları, kapı çerçevesi, balkonlar ve verandayı çevreleyen ince oymalı siperlik beyazdı. Kırmızı ve beyazın güçlü patlamasını dengeleyen lacivert bir çizgi evin bedenini zarifçe kucaklıyordu. Üçüncü katın üstünde, evin başına giydirilmiş bir bere gibi oturan altıgen çatı katı evin ciddi ve geleneksel ifadesini ürkekçe katılan tek çağdaş ve neşeli kısımdı...</p>

  <p>— Evimiz, Afife!</p>

  <p>Evimiz! Dönüp Romain'in yüzüne baktım. Konuşanın, gerçekte jonglör olmak isteyen kendisi mi, yoksa diplomat, asker, sanatçı ve kadınları hiç incitmeyen, duyarlı erkek olmak için annesine söz veren çocuk mu olduğunu algılamaya çalıştım.</p>

  <p>— Kaç kilosun Afife?</p>

  <p>Bu ses kesinlikle onundu. Nina, böyle bir soruyu bir kadına, hele hele âşık olduğu kadına sormasını hiç uygun bulmazdı.</p>

  <p>— Kırk dokuz, dedim,</p>

  <p>— Şeyyy, elli kilo da olabilirim, diye itiraf ettim, biraz sıkılarak.</p>

  <p>— Bu çok iyi, dedi ve beni kucakladığı gibi, on bir mermer basamağı çıkarttı. Kapıyı ayağıyla itti, dev bir salona girdik.</p>

  <p>— Evimiz sevgilim! Dedi gururla.</p>

  <p>'Evimiz'e ayak basar basmaz gördüklerim inanılmazdı. Yüksek tavanlardan salınan altın kaplama dev kristal avizeler, pırıl pırıl yanan klasik mobilyalar, yuvarlak, gömme raflarda özgün olduklarını artık bildiğim, şahane heykeller, duvarlarda Cezanne, Degas, Renoir, Matisse, Monet, Greco, Raphael, Rubens..., yerlerde el dokuması olağanüstü Acem ve Türk Halıları... Hepsi, her şey birer sanat eseri, bu ev de şahane bir müzeydi!</p>

  <p>Derin bir düş kırıklığı gelip oturdu mideme. Keyfim kaçtı, çok kaçtı. Bu salon bir müze, belki resmi bir kuruluşun kabul salonu olabilirdi, ama içinde yaşanması, hele benim gibi birbirinin burada soluklanması düşüncesi bile acı vericiydi. Burnumun ucu sızladı, parmaklarımın ucu üşümeye başladı.</p>

  <p>— Gel benim endişeli sevgilim, gel!..</p>

  <p>Salonun iki yanından geniş kavislerle yükselen merdivenlerden birini tırmanmaya koyulduk. Daha doğrusu aniden ateşi yükselen beni, kolumdan sürükleyerek ikinci kata çıkarttı. Romain.</p>

  <p>İkinci kat, bir altıgenin yumuşak yuvarlaklığına dizilmiş, süslü ahşap kapılarla dikiliyordu karşımda. Tedirginliğim arttı. Ağlamak üzere olduğumu ayrımsadığımda, dişlerimi sımsıkı sıkıp, ağlamayacağım düşüncesini esinlemeye koyuldum kendime. Mutlulukla mutsuzluk birbirine ne kadar yakın yaşıyorlar...</p>

  <p>Sevdiğim erkek, sırılsıklam âşık olduğum adam, bütün içtenliğiyle bana dünyanın hazinelerini sunuyordu ve ben üzüntüden ağlamak üzereydim. Yoksa O'nu sevdiğim için gülümsemeli miydim? Böyle bir sarayda yaşamanın beni nice mutsuz edeceğini gizlemeli miydim? Ya da, beni hiç tanıyamamış birine tutulduğum için hüngür hüngür ağlamalı mıydım?</p>

  <p>Üstelik, normal insanların bile, bir kadınla bir erkeğin birlikte aynı evde yaşamayı başaramadıklarını ARTIK anladıkları bir dönemde, niçin biz, koskoca BİS Adası'nda bir tek biz, aynı evi paylaşacaktık?</p>

  <p>Herkesin kendine ait bir odası, bir evi olmalı!</p>

  <p>— Afife, güzelim, henüz bitmedi ki... En üste, o altıgen çatı katına çıktık.</p>

  <p>— Burası senin, senin için ben döşedim!</p>

  <p>Baktım. Burası benimdi. Yüzümde güller açtı. Rengârenk, canlı, modern bir daireydi bu. İki küçük yatak odası ve kocaman bir salonu vardı. Çok sevindim, mutlandım yeniden.</p>

  <p>— Camille Claudel'in en sevdiğim heykeli bu! diye küçük bir kadın başını işaret etti Romain. Daha çok bir çocukla, yeni ergen bir genç kızın saflığında bakan taş gözlere işlenen keder, taşı canlandırmıştı.</p>

  <p>— La Petite Châtelaine, dedi fısıldayarak. Sesinde gizem dolu bir hayranlığın ürpertisi vardı.</p>

  <p>Oturma ve çalışma birimleri olarak ikiye ayrılmış salonun çalışma masasının hemen üstünde büyük büyükdedemin bir haritası asılıydı.</p>

  <p>— Bende bu yoktu, dedim heyecanla.</p>

  <p>— Biliyorum, dedi gururla.</p>

  <p>— Şunlara ne dersin peki?</p>

  <p>Hoca Ali Rıza, Osman Hamdi Bey, Şevket Dağ, Hikmet Onat'ın resimlerini ve bazı minyatürleri gösteriyordu.</p>

  <p>— En güç bulunanlar, senin ülkene ait sanat eserleri oldu Afife,dedi sitemli bir gülümseyişle.</p>

  <p>— Aşağıda büyük bir kütüphane olduğu için buraya ancak başucu için gerekli özel birkaç kitap bıraktım.</p>

  <p>Baktım, küçük bir kitaplıkta, Nigar Hanım'ın 'Üryan Kalb' takma adıyla yayımladığı şiirler Arap harfleriyle ve kendi parmak izleriyle önümde duruyordu. Yahya Kemal'in, Salâh Birsel'in, Sait Faik'in ilk yazım eserleri... Özdemir Asaf, Edip Cansever, Attilâ İlhan, Nâzım Hikmet, İsmet Özel şiirleri...</p>

  <p>— Anlayabildiklerim içinde en çok bunları sevdim, diyerek iki kitap uzattı. Yunus Emre ve Mevlânâ adlarını Fransızca çevirilerin üzerinde okudum.</p>

  <p>— Bunlar bilge insanlar! diye ekledi bilgiç bilgiç. Birden aklıma geldi,</p>

  <p>— Bütün bu evi, seninkini ve benimkini kim temizliyor, günlük angaryalarla kim uğraşıyor?</p>

  <p>— Bunu sana açıklayacağım Afife.</p>

  <p>— Adada bizden başka kimse olmadığına ve bizim gibilerin de gündelik işlerle didişmek yerine daha başka uğraşları çok önceden seçmiş olduğumuz düşünülürse? ...</p>

  <p>— Köle ve hizmetçi de olmayacağına göre?</p>

  <p>— Bunların tümünü sana açıklayacağım Afife, lütfen acele etme!</p>

  <p>— Yoksa robotlar, androidler mi?</p>

  <p>— Leonardo bir ara robotları önermişti ama, bu öneriye pek rağbet edilmedi. Adanın ve burada kurduğumuz yaşamın felsefesine, dokusuna ters düşerdi bu...</p>

  <p>Gülümseyerek bana bakıyordu. Onu anımsadım. Bir erkeği aniden anımsamak, ona olan aşkın alevlenmesidir bazen!</p>

  <p>— Düşünsene Afife, dedi kolunu çapkın bir daire yapıp, belimi içine hapsederken,</p>

  <p>— Böyle doğal, böyle yumuşak ve özel bir yaşamın ortasında gezinen mekanik köleler ne ters olurdu, hm? Her şey öyle doğal ki, bir tane normal bile yok!..</p>

  <p>Düşününce güldüm. Ben gülünce O da güldü. Gülünce, öpüştük. Sımsıkı sarıldık birbirimize ve yeni evimin çiçekli yeni çarşaflarına aşk bulaştırdık...</p>

  <p>— Bu akşam bir davet veriyoruz Afife, dedi yatakta uzanmış, beni seyrederken.</p>

  <p>— Neden beraber yapacağımız şeylerden en son benim haberim oluyor Romain! diye öfkeli bir çığlık attım. Attım sonunda. En sonunda!</p>

  <p>Ellerini kaldırıp, teslim oldu.</p>

  <p>— Bu son, söz veriyorum bu son sevgilim! Homurdanmaya başladığımı görünce, doğruldu, yanıma oturdu. Aşk ve şefkatin buluştuğu olağanüstü bir duygu yüküyle saçlarımı okşadı: Mest oldum!</p>

  <p>Tam anlamıyla esrik!</p>

  <p>Aşk ve şefkat aynı erkekte ancak bir istisna olarak bir arada bulunur. Romain, kuraldışı, aykırı bir insandır; O bir istisnadır!</p>

  <p>— Bu akşamki son habersizliğin olacak, inan bana sevgilim. Ona inandım.</p>

  <p>— Bugüne dek böyle davranmaya zorunluydum. 'Balıkla Yüzleş' eyleminin başarısı için bazı önlemler almalıydım. Çok şey biliyordum ve âşıktım...</p>

  <p>Anlamıştım. Ben de olsam, aşkımı yitirmektense, bir süre ağzı sıkı davranmayı yeğlerdim.</p>

  <p>— Bir 'hoş geldin' partisi mi? diye sordum.</p>

  <p>Gözleri donuklaştı aniden, mahzunlaştı ve sarardı. Canını sıkacak ne söyledim diye düşünmeye başladım, bulamadım.</p>

  <p>— Bir çeşit yeniden başlama partisi de diyebiliriz, dedi.</p>

  <p>Toparlanmak için fiziksel bir çaba gösterdiğini, tuhaf tuhaf kasılan kaslarından, düzensizleşen soluğundan anlıyordum. Bekledim. Ağır çekilmiş bir film akışı gibi, kendini toplayış evlerini izledim.</p>

  <p>— Bu akşamki davetimizin özel bir konuğu olacak, dedi. Daha iyi görünüyordu şimdi.</p>

  <p>— Kim? diye sormam gerekiyordu, sordum.</p>

  <p>— Cengiz Han! dedi gülerek.</p>

  <p>— Cengiz Han?</p>

  <p>— 'Sonradan seçkin' dedikleri ve bize bu güzel adaya kaçma sırasında yardımcı olan aslı normal kişinin gerçek adı Cengiz Han.</p>

  <p>Gülmeye başladım.&#160;<span style="text-indent: 1em;">Şaka yapıyorsun! dedim kahkahalarımın arasından bakarak.</span></p>

  <p>— Hayır, son derece ciddiyim Afife. O da gülüyordu.</p>

  <p>— Peki, normal adı ne bu Cengiz Han'ın?</p>

  <p>— Dr. Günnar.</p>

  <p>— Efendim?..</p>

  <p>Parti beklediğimden çok görkemliydi!</p>

  <p>BİS Adası sakinlerinin tümünün katıldığı, canlı ve neşeli bir kalabalık, 'bizim ev'in salonuna, verandasına ve korusuna yayılmış, yiyor, içiyor, sohbet ediyordu.</p>

  <p>Böyle büyük bir davetin düzenlenmesini kim yapmış, lezzetli yemekleri ve içecekleri kim hazırlamıştı, hiç anlamamıştım. Romain bütün günü benimle geçirmişti, evde ayak sesi de duymamıştım. Meraktan kıvranıyordum ama, bütün dostlarımın ve sevdiğim erkeğin bir arada bulunduğu böyle keyifli bir akşamı rezil etmemeye kararlıydım.</p>

  <p>Oda orkestrasını yöneten Anders Grieg, her zamanki gibiydi; çok yakışıklı, aynı zamanda çok çekici! Orkestranın yaylı dörtlüsünde daha önce tanışmadığım, ama göz tanışı olduğum iki genç kadınla, orta yaşlı iki erkek vardı.</p>

  <p>— Torun Vivaldi keman, torun Mendelssohn viyolonsel çalıyor, diye kulağıma fısıldadı Romain.</p>

  <p>— Öbürleri kim?</p>

  <p>— Kime benziyorlar?</p>

  <p>Doğrusu pek çıkartamadım. Ara verdiklerinde kendileriyle tanışmayı planladım.</p>

  <p>Herkesin böyle keyifli olduğu bu özel gecede, ben hiç beceremeyeceğim o işe girişmedim bile. Ev sahibeliği falan neyime gerek benim, konuklardan birisi gibi ortalarda salınıp durdum. Zaten o gece diplomat suratıyla dolaşan Romain, ev sahipliği, ada sahipliği ve tasarının sahipliği işlevlerini sevinçli bir sorumlulukla yüklenmiş görünüyordu.</p>

  <p>— Sevgili Afife, sizi yeniden görmek ne güzel! Günnar ilk kez bana adımla sesleniyordu. Baktım, daha gençleşmiş ve rahatlamış göründü gözüme.</p>

  <p>— Dr. Günnar, BİS Adası'na hoşgeldiniz!</p>

  <p>— Cengiz Han! diye düzeltti.</p>

  <p>— Yalnızca Cengiz deyin bana.</p>

  <p>Bu durumun tuhafıma gittiğini saklayamadım. Pek aldırmadı.</p>

  <p>— Az önce gelseydiniz, Vigdis'e 'iyi yolculuklar' dileyebilirdiniz.</p>

  <p>— Vigdis mi? O da mı burada? Aklım başımdan gitti.</p>

  <p>— O yalnızca pilotluk görevi yaptı.</p>

  <p>— Yani yerimizi biliyor ve kendi dünyasına geri döndü, öyle mi?</p>

  <p>— Evet ama sevgili Afife, bu hiç tehlikeli değil. Birincisi, bu adanın çok önemli bir özelliğinden ötürü, buraya normaller gelemez. İkincisi, Vigdis yalnızca ve yalnızca 'emirleri yerine getiren' bir normal.</p>

  <p>Sanki kendisi değil!</p>

  <p>— Başından beri mi? diye sordum. Gevrek bir kahkaha attı,</p>

  <p>— Elbette ya, ta Baudelaire ve Rilke'den beri...</p>

  <p>— Demek sizdiniz? Öfkemi gizlememiştim.</p>

  <p>— Ne yapayım? diye güldü yine.</p>

  <p>— Rakibim çok güçlüydü ve ben de onların şiirlerine sığındım.</p>

  <p>Sustum. Elimdeki şarap kadehini kıracak denli sımsıkı tuttuğumu hissettiğimde, o hâlâ anlatıyordu,</p>

  <p>— 'Cengiz Han'ın Dansı' adında bir kitap yazmıştı, dedi ilerde Brooks ve Jeanne'la sohbet eden Romain'i göstererek.</p>

  <p>— Romanda, bir Yahudi komedyenin hayaleti, kendini öldüren Nazi'nin ruhunu ele geçirmektedir. Bir başka deyişle, Nazi ruhuyla, Yahudi komedyenin hayaleti dans ederler.</p>

  <p>— Bilmiyordum, dedim.</p>

  <p>— Bilmediğinizi biliyordum, dedi gülerek. Romain'le ilgili böyle önemli bir bilgiyi bir başkasından, hele Günnar'dan, yani Cengiz Han'dan öğrenmek ağırıma gitmişti. Aslında bu adamdan başından beri hoşlanmıyordum.</p>

  <p>Pırıl pırıl siyah gözleri, dimdik sırtı ve rengârenk giysileriyle yanı başımda beliren Parveen imdadıma yetişti.</p>

  <p>— Afife Pirî, sevgili dostum, nasılsın? diyerek kucakladı beni.</p>

  <p>Yanında her zamanki sakin ve derin anlamlı yüzüyle gülümseyen Aurore Sand'la da selamlaştık. Bu ikisi çok hoş bir çift oluşturmuştu.</p>

  <p>— Cinayet ille de ellerle işlenmez Afife, söylemiştim size! Birden gecenin neşesi, olayların keyifli heyecanı silindi üzerimden ve yerini ağır bir yorgunluğa terk etti. Yorgun duyumsadım kendimi, çok yorgun... Yalnız kalmak ve duvarları seyretmek isteği belirdi içimde.</p>

  <p>— Benimle gelir misin Afife? dedi Romain elimi tutup, yumuşacık sıkarak. Merdivenleri el ele çıkarken, Anders'in hüzünlü bakışlarla beni izlediğini gördüm.</p>

  <p>İkinci kattaki yatak odalarından birine girdik. Klasik, şık bir odaydı. Yatağın üzerine oturan Romain'in yanına sokuldum. Konuşmasını bekledim. Durgundu. Önemli bir kararın arifesinde duyulan uğultular kulağımı tırmalamaya başladı, aniden içimde bir yıldız kaydı, boşluğa düşmüş gibi ürperdim...</p>

  <p>— Gidecek! diye fısıldadı tanıdık bir ses. Camda ince bir çıtırtı oldu.</p>

  <p>— Gidecek, diye yineledi aynı ses.</p>

  <p>Kalbim güm güm atmaya, korku bütün tünellerimden akmaya başladı.</p>

  <p>— Cengiz Han bir seçkin mi? diye sorduğumu duydum. Korkudan konuyu çarpıtarak kurtulmaya çalışan, bağımsız bir dil benimkisi.</p>

  <p>— Cengiz Han'ın seçkinliği daima tartışma konusudur Afife, dedi Romain.</p>

  <p>Endişeli bakışlarını benden kaçırarak, bir puro çıkarttı ve yaktı. Çakmağı balık şeklindeydi, üzerine BİS yazısı işlenmişti.</p>

  <p>— Cengiz Han'ın babası Yegüsey, oğlu avucunda bir kan pıhtısıyla doğduğu için, Onun uğurlu olduğuna inanmıştır. Oysa kan, uğursuzluktur!</p>

  <p>Sessizce purosunu içti.</p>

  <p>— Zalimlik, Onun bütün öbür özgün meziyetlerini gölgelemiştir.</p>

  <p>Yine sustu.</p>

  <p>— Biliyorsun benim atalarımın bir kısmı Tatardı. Sustu.</p>

  <p>— Cengiz Han, Tatarların kendi geçmişlerini anımsamamaları için, boyu öküz arabasının dingilini geçen tümünü yok etti. Ancak dingile yetişemeyecek kadar küçük çocukları öldürtmedi... Bir tek onları...</p>

  <p>İçini çekti, yatağın ağır işlemeli örtüsüyle oynadı,</p>

  <p>— Kan davası gütmek, ancak normallerin uğraşıdır, dedi.</p>

  <p>Sustuk. Sustuk. Sustuk.</p>

  <p>— O gidecek, diye fısıldadı tanıdık ses. Camda bir tıkırtı oldu yeniden. Sanki, minicik bir taş atılmıştı cama.</p>

  <p>— Bu gece son gecemiz Afife! dedi Romain. Bütün dünya sustu.</p>

  <p>— Şu sonuncu top var ya Afife, dedi ikinci purosunu tüttürürken.</p>

  <p>— Paganini'nin günün birinde kemanını bir kenara fırlatıp atması ve yıllarca elini sürmemesi beni artık şaşırtmıyor. Çünkü O da sonuncu top diye bir şey olmadığını anlamıştı.</p>

  <p>Gidiş nedeni bu olamazdı. Taş gibi kaskatı kesilmiş, ıssız bir ada gibi sessiz kalmıştım. Kımıldayamıyordum.</p>

  <p>— Seni çok seviyorum Afife. Benim çoktan yitirdiğim, sendeki o olağanüstü güzelliğe sevdalıyım ben!</p>

  <p>Gözlerini benden saklıyordu. Ben sessiz, ben taş gibi...</p>

  <p>— Gözlerinde Afife, senin gözlerindeki hüznün altında benim hiçbir zaman sahip olamadığım kadar büyük bir yaşama isteği var. Umudun, yaşamın, inancın, saflığın ve kahkahanın olanca güzelliği var sende.</p>

  <p>— Yanıldığım nokta, dedi usulca,</p>

  <p>— Yanıldığım nokta, kişisel zaferlere aşırı bel bağlamış olmamdı. Aradığımı bulmakta gösterdiğim o üstün başarısızlıkla doğmuş olmalıyım ben.</p>

  <p>Elini tutmak istedim, kımıldayamıyordum.</p>

  <p>— Sanatçı, işi ömür boyu kendini kandırmak olan adamdır Afife. İşi gücü, neden varolduğunun yanıtını aramak olan, ama bizzat kendisi acıklı bir soru cümlesi olan adam...</p>

  <p>Acı içinde, daldan dala uçarak konuşuyor, söylemek istediği her şeyi tek bir soluğa sığdırmak istiyordu sanki...</p>

  <p>— İyi ama, neden beni terk ediyorsun? diye bağırdım, sesim çıkmadı.</p>

  <p>İnsanın sesini yitirmesini ne büyük bir felaket olduğunu ilk kez düşündüm. Kendimi bir balık gibi hissettim; ağzını kocaman açıp, soran gözlerle bakan ve yüzyıllardır sesi olmayan bir balık gibi... Balıklar gibi...</p>

  <p>— Faust olayının ardındaki gerçekten söz etmenin tam zamanı şimdi, dedi üçüncü purosunu yakarken. Üç tanesini üst üste içtiğini daha önce görmemiştim.</p>

  <p>— Faust olayı üzerine herkes, üstelik inanılmayacak kadar büyük yalanlar uydurmuştur. Ama hiçbiri bu konuda Goethe'nin eline su dökemez. Onun o üstün zekâsı olmasaydı, katı gerçeği saklamak olanaksızlaşırdı.</p>

  <p>— Hangi gerçeği? diye sordum; sesim çıktı!</p>

  <p>— Hangisi mi? dedi, yüzüme hiç bakmadan,</p>

  <p>— Aslında bunu pek açığa vurmak istemezdim. Hayatta en sevmediğim şey, insanların umudunu kırmaktır. Yine de söylemek gerekir ki, Faust trajedisini oluşturan şey, aslında onun ruhunu şeytana satması değildir. Trajedi, aslında ruhumuzu satın alacak bir şeytanın varolmamasıdır. Yani, satacağın malın alıcısı yoktur!</p>

  <p>Faust gerçeğini açıklamak O'nu çok yormuştu, rengi kül gibi oldu.</p>

  <p>— Ortaya koyduğun paranın miktarı ne olursa olsun, o sonuncu topu yakalaman için hiç kimse elini uzatmaz; hiç kimse!</p>

  <p>Sesi inlemeye benzer bir hırıltıyla çıkıyordu.</p>

  <p>— Bir sürü şapşal, kendilerine değişik havalar vererek, alıcı pozunda ortaya çıkabilir. Belki ufak tefek kazanç karşılığında onlarla anlaşabilirsin de. Sana ün ve para sunabilirler. Ama bütün bunlar, bırak seni doyurmayı, dişinin kovuğuna bile gitmez. İnsanın adı Mikelanj, Goya, Mozart, Tolstoy, Dostoyevski ya da Malraux olunca, bir bakkal bile olamamak ölümden de acı gelir.</p>

  <p>Evin alt katından yükselen neşeli insan seslerine karışan müziğin, ruhu gönendiren çoksesli uyumu gelip bizi buluyor, ama onunla ilgilenmediğimiz için öfkelenerek başka kulaklara kaçıyordu. Ağlayamayacak denli mutsuzdum.</p>

  <p>— Bir keresinde Libya'daydık. Savaş sürüyordu. Tifoya yakalanmıştım ve kurtulma şansımın binde bir olduğunu söylemişlerdi. Saint-Joseph tarikatından dini bütün bir hemşire, başımda dualar ediyor, astsubaylar bana selam vermiyorlardı: ölüler listesine alınmıştım!</p>

  <p>— Senegalli bir hastabakıcı, tabutumu odaya kadar getirdi. Ölüyordum, ama ölüme karşı saygısızca direndim. Yenildiğimi bir türlü kabul etmek istemiyordum. Ama... ama ben, kendime ait değildim ki... Verilmiş sözlerim vardı.</p>

  <p>Purosunu yarım bıraktı, porselen küllükte ezdi. Elleri titriyordu.</p>

  <p>— Yüz kadar uçak düşürdükten sonra, eve dönmek, 'Savaş ve Barış'ı yazmak, Fransa Büyükelçisi olmak, kısacası annemin yeteneklerine ortaya çıkma fırsatı vermek gibi yükümlülüklerim vardı... Gözlerini sımsıkı kapattı, fısıldadı,</p>

  <p>— Çünkü, sanatı ve güzelliği, yani adaleti arıyordum!</p>

  <p>— Beni annen yüzünden mi terk ediyorsun? dedim, sesim çıkmadı. Sesimi kontrol edemediğimi, her istediğimi söyleyemediğimi o zaman iyice anladım.</p>

  <p>— Bütün bunlardan, annelerin çocuklarını sevmelerine karşı olduğum anlaşılmamalı.</p>

  <p>— Demek istediğim yalnızca şu, anneler, çocuklarından başkalarını da sevebilmeliler. İstenmesi gereken, iyi olan budur. Annemin bir sevgilisi olsaydı, ben yaşantım boyunca, oluk oluk akan çeşmelerin yanı başında susuzluktan ölmezdim.</p>

  <p>Kederler içinde, yanı başımda oturuyordu ve ona ulaşamıyordum.</p>

  <p>— Artık kendimi tanıyabiliyorum. Ama ne yazık ki, çok değerli şeyleri yitirmiş olmak pahasına...</p>

  <p>Sustu.</p>

  <p>— Beni niçin terk ediyorsun!!! diye avaz avaz bağırdım. Nasılsa sesim çıkmıyordu.</p>

  <p>Öyle olmadı. Sesim açıldı ve çığlığım bir feryada dönüştü. Tepemizden sarkan kristaller şıngır şıngır titredi, mobilyalar uyandı, camlar panjurlara sığındı. Sesim odanın duvarlarını zorladı, oraya sığmayınca, evi ve koruyu, sonra da adayı sardı. Bütün öbür sesler durdu. Aşağıdan gelen sesler kesildi ve ada sustu!</p>

  <p>— Çok sevdiği için, diye fısıldadı o ses ürkekçe, camda yumuşak bir tıkırtı...</p>

  <p>— Seni çok sevdiğim için, dedi Romain. Ne diyeceğimi bilemeden, baktım.</p>

  <p>— Romain Gary, çok sevdiği için Afife Pirî'yi eskitmek istemiyor. Sesinden akan keder her yanıma bulaştı.</p>

  <p>— Anıları, dostluğu, bağlılık denilen duyguyu bir çeyiz gibi sandıkta saklamak da güzeldir. Ama en çok aşkı korumak gerekir Afife. Korunmayan aşk bozuluyor, çürüyor ve çabucak yok oluyor. Ardında kötü kokular ve çirkin görüntüler bırakarak..</p>

  <p>— Saçma! diye bağırdım.</p>

  <p>— Hayır, saçma değil, dedi,</p>

  <p>— Bütün aşklarım bozuldu, bitti, yitti. Bir keresinde çok âşık olduğum bir kadınla, sonradan dost olmayı bile başardım. Onu çok sevmiştim, aşkımız dünyanın diline destandı. Evlendik, oğlumuz Diego doğdu... Sonra...</p>

  <p>— Eski karımla dost olmak beni hep incitti, çünkü coup de foudre<a href="../Text/notlar.xhtml#not5" id="not5d"><sup>[5]</sup></a> dan sonra, sımsıkı bir dostluk bile yetersiz kalıyor, aksine bazen çok acı veriyor.</p>

  <p>Duyduğu acıyı bedenimde hissettim. Ama benimkisi, kendi aşk acımdı.</p>

  <p>— En son aşk, en güzelidir Afife. İnsana en yakın olan, en son sevgilisidir ve anılar artık soluk alamazlar!</p>

  <p>Sesi birden kararlı bir tona büründü.</p>

  <p>— Bu kez, en güzel aşkımın yitip gitmesine izin vermeyeceğim, bedeli çok, çok yüksek de olsa, bu aşkın yok olmasını önleyeceğim.</p>

  <p>Ellerimi tuttu, gözlerimin içine derin, kederli ışıklar yaydı.</p>

  <p>— Seni hiç incitmeyeceğim, seni hiç üzmeyeceğim... Böylece yeryüzünde birbirine âşık ve birbirini hiç kırmamış ilk kadınla, erkek biz olacağız Afife.</p>

  <p>Çok kararlıydı, çok kederliydi. Çoktu.</p>

  <p>— Bizlerin yeryüzü tarihindeki en büyük başarımız sayılacak, BİS Adası'nda normallerden uzak yaşamak özgürlük ve mutluluğunu yitirmek pahasına da olsa... Evet, ne pahasına olursa olsun, bu aşkı koruyacağım!</p>

  <p>Onu kimsenin durduramayacağını hissettim. İstersem belki ben, bir tek ben... Ama ya haklıysa? Ya haklıysa?</p>

  <p>Tanrım ya haklıysa! Ve haklıysa?</p>

  <p>Haklı?</p>

  <p>Yaşanan aşk tüketilir miydi gerçekten?</p>

  <p>İnce ince Onun haklı olduğunu sezinlediğimi ayrımsadım. Sessizce ve alttan alta Onun kararını desteklediğimi hissettim ve kendime içerledim.</p>

  <p>— 2 Aralık sabahı, Paris'te intihar ettiğim öğrenilecek.</p>

  <p>— Hayır! diye bağırdım. Saçlarımı okşadı,</p>

  <p>— Şimdi beni dikkatle dinle Afife, dedi.</p>

  <p>— Söylediklerimi bir tek sen bileceksin, yalnızca sen! Her yanım uyuşmuştu. Olup biteni izliyordum yalnızca.</p>

  <p>— İntihar edecek olan ben değilim. Ölecek olan Emile Ajar. Fakat bütün dünya benim intihar ettiğimi sanacak.</p>

  <p>— Sen nerede olacaksın? diye sordum ümitle,</p>

  <p>— Dünyanın bir başka köşesinde...</p>

  <p>— Normallerin arasında mı? diye kaygılandım.</p>

  <p>— Böyle bir aşkı korumanın bedeli de bu kadar büyük olacaktır! dedi. Güldü. Yıllardır ilk kez gülüyormuş gibi kasları gergindi. Ben de güldüm.</p>

  <p>— Bir gün, dedi, parmaklarıyla dudaklarımı okşayarak, bir gün, Paris'te, St. Michel Bulvarı'ndaki kitabevlerinde Romain Gary ve Emile Ajar'ı hiç tanımayan bir satıcı kıza rastlarsan... Sakın burkma yüreğini sevgilim.</p>

  <p>İçim titredi.</p>

  <p>— Çünkü, o sırada beni yeni adımla tanıyor ve okuyor olacaklar. Daima... Sonsuza dek... Ona inandım.</p>

  <p>— Çünkü, diye sürdürdü,</p>

  <p>— Çünkü, normal insanlar ancak yeni ve ölü yazarlara ilgi duyarlar! Ona inandım.</p>

  <p>Ona âşıktım.</p>

  <p>Boyun eğmedim, ikna oldum. Öpüştük.</p>

  <p>Bir kadınla, bir erkeğin çok âşık oldukları bir anda, son kez olduğunu bildikleri öpücüğe yükledikleri sevgi, özlem ve kederle öpüştük.</p>

  <p>Çok öpüştük.</p>

  <p>— Zorla verdikleri ilaçları yutmadan, ağzında saklamasını öğrenmelisin Afife! dedi aniden. Baktım, muzır bir gülümsemeyle aydınlanmıştı yüzü.</p>

  <p>— Evet, öğreneceğim, dedim. Günnar aramızdaydı ne de olsa...</p>

  <p>Birbirimize sarılmış olarak kapıya doğru yürüdük. Kapıyı açmadan durdu, beni kendisine çevirdi,</p>

  <p>— Başkalarını severken ve başka aşkları bitirirken sakın umutsuzluğa kapılma Afife!</p>

  <p>— Bizimkisi daima sürüyor olacak, dedim kederli bir sevinçle.</p>

  <p>— Evet! dedi gururla.</p>

  <p>— Şimdi bana bir söz vermeni istiyorum.</p>

  <p>— Ne sözü?</p>

  <p>— Hiçbir erkeğin, çok sevsen bile hiçbir erkeğin seni incitmesine, seni üzmesine izin verme Afife! Çünkü...</p>

  <p>— Çünkü?</p>

  <p>— Senin yüreğin halis kristal Afife!..</p>

  <p>Çok ciddiydi. Benim aşkım yüzünden normal insanların arasına dönmeyi bile göze almıştı. Benim de bu çok zor tutulacak sözü vermem gerekiyordu.</p>

  <p>— Söz veriyorum Romain Gary! dedim.</p>

  <p>— Bundan böyle hiçbir erkek beni üzemeyecek, incitemeyecek!</p>

  <p>Kucaklaştık. Kederin asitli kokusunu duydum.</p>

  <p>Aşağıya indiğimizde partinin durduğunu ayrımsadık. Adaya yayılan acı dolu çığlığımdan beri müzik ve sesler durmuştu.</p>

  <p>Merdivenlerden inerken, dostlarımızın kaygılarını dile getirdikleri sessiz bir manzarayla karşılaştık. Cyrano de Bergerac ağladığını gizlemiyor, Brooks Nin kırmızı tırnaklarını çıtır çıtır kırıyor, Jeanne d'Arc basamaklara çökmüş, başı öne eğik, Latinceye benzer sesler çıkartarak, bir şeyler mırıldanıyordu. Anders Grieg nota defterinin başına oturmuş, harıl harıl yazıyor, Roni Chagall, dev bir göz boncuğunu parlatıyordu. Parveen Nehru yere bağdaş kurmuş, kocaman açtığı iki elinin parmaklarını evirip çevirerek, sanki ilk kez görüyormuş gibi seyrediyordu. Aurore Sand, daima sımsıkı topladığı uzun saçlarını omuzlarına dökmüş, parmaklarıyla tarıyordu. Carmen de Cervantes ancak kendisinin duyduğu bir müziğe kapılmış, ölümcül bir flamenko dans ediyordu. Galilei gitmişti, öbürleri sessiz bir saygı duruşundaydılar. Cengiz Han bile üzgün görünüyordu. Merdivenleri indik. Romain'in neşeli sesi gürledi;</p>

  <p>— Nedir bu haliniz Allah aşkına? Gören de yas tuttuğunuzu sancak, bize bir aşk şarkısı çalsanıza! Dansa başladık.</p>

  <p>Altın Kaya koyunda vedalaştık. Onu buradan, 'seçilmiş özel öğrenciler'in BİS Adası'ndan, normal insanların arasına savunmasız, tek başına yollamak yüreğimi burkuyordu. Acımasız, gaddar, zalimceydi bu.</p>

  <p>Oysa Romain sakindi. Hüzünlü bir dinginlikle saçlarımı okşadı. Normal insanların 'tevekkül' dedikleri, her şeyi Tanrıya bırakmış, her şeyi ondan bekler türden bir kabullenmişlik rahatlığıyla gevşemişti sanki... Sanki!</p>

  <p>— Onları duyabiliyorsun değil mi Afife? diye sordu.</p>

  <p>— Fısıltıları mı? diye atıldım.</p>

  <p>Sonunda bu sanrıları paylaşan biri çıkmıştı. Müthiş heyecanlandım.</p>

  <p>— Balık İzlerinin Sesi, dedi sempatiyle.</p>

  <p>— Balık İzlerinin Sesi?..</p>

  <p>Başını salladı, keyifli bir gülümsemenin teninden tenime akması için bana sarıldı, bedenimi sımsıkı, kavradı, sıktı. Ben de gülümsedim.</p>

  <p>— Her şeyi onlara borçluyuz Afife, dedi ellerimi tutarak.</p>

  <p>— Bu canım adayı normallerin işgalinden kurtaran kim? Onların bu adayı çok yıldızlı otelleri, çokuluslu bankaları, gösterişli deniz atraksiyonu, sentetik cinsellik servisi ve seri üretim gıda satışlarıyla nasıl olup da kirletemediklerini düşündün mü hiç?</p>

  <p>Düşünmez olur muyum? Düşündüm ama, son zamanlarda her şey öyle hızlı ve yoğun yaşanıyor ki, hiçbir sorumu yüksek sesle soracak zamanım olmadı; aynada.</p>

  <p>— Normal insanların bu adayı uğursuz bulup, şeytan adası diye anmaları, peri ve cin gibi batıl bir açıklama yaratarak apar topar terk etmelerinin tek nedeni, sevgili dostlarımız Balıkların İzleri ve Balık İzlerinin Sesidir: B.İ.S!</p>

  <p>— Sevgili Balık İzlerinin Sesi!</p>

  <p>— Evet, onların sesi...</p>

  <p>Koskoca yerkürede bize sığınacak, normallerin şerrinden kaçacak bir küçük ada sağlayan balıklara karşı derin şükranla doldu yüreğim.</p>

  <p>— Bu canlıların yüzyıllar önce, başka bir gezegenin 'seçilmiş özel öğrenciler'i olduğuna inanıyorum ben, dedi. Sesinde inançlı bir ton vardı.</p>

  <p>— Kendi gezegenlerindeki normallerden kaçarak, yeryüzüne gelmiş ve burada balık biçiminde yaşamaya başlamış olmalılar. Kanımca, bir çeşit metamorfoz geçirerek, kendi seçtikleri türe dönüşmüşler...</p>

  <p>Sustu, uzaklara taşındı bir süre. Geri dönerken, mırıldandı;</p>

  <p>— Türlerimiz farklı da olsa, dokularımız aynı.</p>

  <p>— Belki, dedim. Gülümsedik.</p>

  <p>Gökte gururla parlayan hilal ay, bu gece azıcık büyümüştü ama, yine de çok güzeldi. Bir süre hiç konuşmadan Altın Ağaç'ın altında, kumların üzerinde el ele oturup, hilal ayı seyrettik. Hüzünlü mutluluğun insanı hafifleten enerjisini duyumsadım bedenimde. Pozitif bir enerjiydi bu.</p>

  <p>— Bütün günlük işleri, zaman yitirdiğimiz tekdüze zorunlulukları da onlar hallediyor olmalılar? diye çekinerek sordum.</p>

  <p>— Tabii ya! dedi Romain keyifle.</p>

  <p>— Başka kim olabilirdi?</p>

  <p>Çok hoşuma gitti, kıkır kıkır güldüm; âşık kadınların güldüğü gibi...</p>

  <p>— Şu Cengiz Han, dedi kıkırdayışımdan güç alarak,</p>

  <p>— Ne olmuş ona?</p>

  <p>— Kendi normal türdeşlerine öyle çok ilerlemiş ki, hırsını alabilmek için giderayak başlarına rezalet bir çorap örmüş, hah hah ha!...</p>

  <p>İçinde bulunduğum koşullara rağmen meraklandım.</p>

  <p>— Ne yapmış, ne yapmış?</p>

  <p>— Tekdüze, felaket zevksiz bir gürültüyü, yepyeni bir müzik olayı olarak piyasaya sürmüş ve ciddi bir başarı kazanmış. Son günlerde normallerin çoğu müzik diye bunu dinleme histerisine kapıldı.</p>

  <p>— İnanmıyorum, diye güldüm.</p>

  <p>— İnan, inan ve bu müziği duymadığın için ne denli şanslı olduğunu unutma!</p>

  <p>— Adı neymiş bu müziğin?</p>

  <p>— Rap.</p>

  <p>— Rap mi?</p>

  <p>— Evet, rap. Rap rap rap...</p>

  <p>— Kendileri doğuştan normal olup da, sonradan 'seçilmiş özel öğrenciler'in arasına katılanlar böyledir Afife. Onlar normal insanlara bizlerden daha fazla öfkelenirler.</p>

  <p>— İnsan benzemeye en korktuğuna benzemez mi aslında?</p>

  <p>— Üstelik bunun öfkesi çok daha ağır, çünkü adamın adı Cengiz Han. Yine güldük.</p>

  <p>Katıla katıla güldük bu kez. Gülmekten, gözlerimizden yaş geldi. Gülmekten... Gülmekten ağladık sırılsıklam.</p>

  <p>Sırılsıklam. Şırıl...</p>

  <p>Güldük, sırılsıklam! Uzunca sustuk sonra. Balıklar da sustu.</p>

  <p>Sonrası yumuşacık yaşandı. Vedalaşmıştık. Romain Gary normal insanların arasına, ben evime döndüm. Çatı katındaki hegzagonal daireme çıktım, yatağıma uzanıp, gözlerimi tavana dayadım. Düşündüm.</p>

  <p>Hiç bitmeyecek bir aşka sahip tek kadın oluşumu düşündüm. Sevinç ve hüznün hızla yer değiştirerek büyüyüşünü izledim yüreğimde. Ertesi gün yazacaklarımı, çizeceklerimi, okuyacaklarımı ve seveceklerimi düşündüm. Daha ertesi gün, ertesi gün ve ertesi gün... Uykuya düştüğümde, yüzümde mutlu bir gülümseme varmış; bir ucu kederli...</p>

  <p>— Gülümsüyor, diye fısıldadı balıklar,</p>

  <p>— Âşık kadın gülümsüyor!</p>

  <p>Romain Gary ve Afife Pirî'nin son geceleri için verdikleri partiye katılan Balık İzlerinin Sesi Adası sakinleri eğlenmekle meşgulken, dünyanın bütün normal insanları o eşsiz, somut anlamda tek normal geceyi yaşıyorlardı. Her şey çok normal ve olağandı.</p>

  <p>Aynı gece okyanusun öbür ucunda, sahilde sarmaş dolaş oturmuş, mırıl mırıl aşk dokuyan genç bir çift gökteki hilal ay'ı seyrediyordu. Çok genç, çok âşık ve çok normal görünüyorlardı.</p>

  <p>Birden tuhaf bir sarsıntı hissettiler. Birbirlerine daha sıkı sarıldılar. Aynı anda bir şangırtı koptu. Korku içinde başlarını kaldırınca, ay'ın gökyüzünden kopmakta olduğunu gördüler. Sanki ay oraya sımsıkı yapışmıştı da, kopması çok güç ya da, can acıtıcı bir sökülüşle oluyordu. Acıyla can çekişen birinin, yürek burkan görüntüsüydü bu. Kan görmeye dayanamayan birinin kanlar içinde kalması gibi...</p>

  <p>Ne olduğunu anlamadan, ay gökten koptu ve gürültüyle denize düştü.</p>

  <p>Dehşet içinde oturdukları yerden fırlayan genç âşıklar, ne yapacaklarını bilemez bir çaresizlik çevrelerine bakındı, yardım beklediler.</p>

  <p>Buna fırsat bulamadan cam kırılmasına benzer, tüyler ürpertici tuzla buz olma sesleri birbiri ardına gelen gök gürültüsü gibi sardı her yanı. Gökteki bütün yıldızlar patır patır denize dökülmeye başladılar. Her şey çok hızlı oluşmasına karşın, yıldızların denize dökülmesi sanki saatler sürdü. Ardından gökyüzü zifiri karardı, ama denizin üstü pırıl pırıl yanıyordu.</p>

  <p>Olup bitenin akıl almaz korkunçluğuna karşın denize inen gökyüzünün inanılmaz albenisi öyle göz alıcıydı ki, genç âşıklar büyülenip, kaldılar.</p>

  <p>Fakat hiçbir şey yerinde kalmıyordu. Önce ay, sonra yıldızlar ağır çektiler ve birer birer battılar. Tümü yok oldu. geceyi aydınlatan tek bir doğal ışık kalmadı. Deniz çekilmeye başladı. Çekildi, çekildi, çekildi.</p>

  <p>Deniz bitti. Bitti deniz. Bitti.</p>

  <p>Deniz.</p>

  <p>Okyanusun yerinde dev bir oyuk, şaşkın bir krater kaldı. Bir yanardağ ağzının mutsuz yarığı!</p>

  <p>Susuz kalan balıklar çırpınmaya başladılar. Çırpındılar, çırpındılar, çırpındılar.</p>

  <p>Çok çırpındılar. Ve çıldırdılar!</p>

  <p>Tümü, bunların tümü birkaç dakikada olup bitmişti.</p>

  <p>Panik içindeki genç âşıklar, tanık oldukları olayın bütün dehşeti gözlerine kazınmış olarak koşmaya başladılar. Yanlarından geçtikleri insanlara, eşyalara çarparak, herkesin şaşkın bakışları altında koştular, koştular, koştular...</p>

  <p>Çılgınca koştular.</p>

  <p>Koştular. Çılgınca.</p>

  <p>Koştukça çıldırdılar.</p>

  <p>Onlar da çıldırdılar.</p>

  <p>Yorgunluktan bitap düştüklerinde, bir parka sığındıklarını ayrımsadılar. Gökyüzü simsiyahtı. Birkaç park lambası titrek titrek fısıldaşıyordu. Parktan gelip geçenler, hiçbir şey olmamış gibi konuşup, gülüyorlardı.</p>

  <p>Genç âşıklar hiç konuşmadılar. Orada, parkta, bir bankın üzerinde birbirlerine sarılıp, baygınlığa özdeş bir uykuya saklandılar.</p>

  <p>Ertesi sabah bütün dünya dillerindeki bütün gazete, radyo ve televizyonlarda ilk haber olarak, okyanusta binlerce, on binlerce balığın ölü olarak bulunduğu ve bu katliamın nedeninin anlaşılmadığı yer alıyordu. Ölü balıkların hiçbirinin kılçığı yoktu. Sanki kılıçları erimiş, yok olmuş, yitmişti. Olayın bilimsel ve politik nedenlerini araştırmak için Birleşmiş Milletler gözetiminde uluslararası bir komite kurulacak, bilimadamları ve askeri uzmanlar konuyu inceleyecekti.</p>

  <p>Balıklar kaybolunca, deniz sustu. Sudaki bütün sesler, izler ve yüzler eridi, söndü, yitti. Ve deniz sustu. Deniz sustu. Sustu deniz. Sustu. Deniz. Deniz aslında sustu. Aslında. Deniz. Sus. Yaz '88 Antalya - Sonyaz '91 İstanbul</p>
</body>
</html>
