<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>AFİFE PİRÎ</h1>

  <p style="text-align: right;">Chosen Distinct Student w/U. N. scholarship</p>

  <p style="text-align: right;">BM. Burslu-Seçilmiş Özel Öğrenci</p>

  <p style="text-align: right;">No= 7099-682 TR.</p>

  <p><br /></p>

  <p>Bu kart sayesinde küçük kentin merkezine giden otobüslere, merkezdeki tramvaya ve dağlara tırmanan teleferiğe ücretsiz biniyorduk: Gratis! Ayrıca kütüphanelerde, sinema, tiyatro ve konser salonlarında da kartlarımız geçerliydi.</p>

  <p>Kimlik kartlarımızın tam ortasında, ancak çok dikkatle bakılınca görülen pembe bir nokta vardı. Doğrusu bunun ne anlama geldiği üzerine pek kafa yormamıştım.</p>

  <p>J Bloğun altıncı katında, 682 numaralı odada kalıyordum. Yanımdaki 688 numaralı oda Romain</p>

  <p>Kacew ya da kendi deyişiyle Romain Gary'e verilmişti.</p>

  <p>Komşuluk, yapay, hatta zorlama bir ilişkidir. Sabahları, öğle ve akşamları, bazı gece yarıları, çok özel ruh durumu ve saç biçimlerinde komşunuza rastlayabilirsiniz. Gülümsersiniz, selam verir, anlaşılmayacak sözler gevelersiniz. Ya da suratınızı asıp, onu görmezden gelirsiniz. Komşunuz size, siz komşunuza tuhaf, aykırı ve hatta zevksiz geliyor olabilirsiniz, ama komşu evin sahibi siz olmadıkça, komşunuzu seçemezsiniz. Bu yüzden biz seçilmiş özel öğrencilerin komşuluk ilişkileri, normal insanlara oranla çok zayıftır.</p>

  <p>Adlar konusunda, en çok sahiplerinin söz hakkı olduğuna inancım nedeniyle komşuma, Romain <span style="text-indent: 1em;">Gary diye hitap ediyordum.</span></p>

  <p>Komşum Romain Gary, oldukça girişken, diplomat ruhlu, neşeli, bir bakışta saygıdeğer etki yaratabilen, sihirbaz yetenekli bir adamdı. Çok nazikti, yine de bu nezaketi hiç rahatsız etmiyor, yapay kaçmıyordu. Elinde daima yanan ve yanmayı bekleyen ince purolar oluyordu.</p>

  <p>O sıralar komşumla ilgili tek sorunum, onun ne zaman ciddi, ne zaman şakacı, hatta dalgacı olduğunu çıkartamamamdı. Öyle kelli felli, oturaklı bir beyefendi görünüşü, öyle görmüş geçirmiş, yatıştırıcı ve inandırıcı bir ses tonu vardı ki, değil dalga geçmek, onun şakalarının bile az şekerli olduğunu düşünüyordu insan. Oysa göremediğim, yalnızca sezinlediğim bir hınzır çocuğun ayak izleri, çılgın bir rüzgârın serseri uğultusu vardı üzerinde. Komşuluk sezgisi olmalı benimkisi! Romain'in bir üst katındaki odada, İsveç asıllı bir Finli kadın kalıyordu. Günnar'ın tanıştırdığı adıyla Tuula, ama Günnar gider gitmez bizlere fısıldadığı kendi seçtiği adla Jeanne'ın seçilmiş, çok özel bir kadın olduğu hemen anlaşılıyordu.</p>

  <p>Jeanne, pek çoğumuz gibi birkaç dili kullanımına almış, ama anadili olan İsveççe ve Fince dahil tümünü koyu bir Fransız aksanıyla konuşuyordu. Başında daima mavi Gauloise dumanları tütüyor, Fransız şaraplarıyla olan yakın dostluğu her yemekte dikkati çekiyordu. Uzun süre Fransa'da yaşamış, bu süre kendini ifade ettiği bütün dillere yansıyacak denli etkili olmuştu. Belki de bunun başka bir açıklaması vardır, olacaktır ya da olmuştur.</p>

  <p>Onu güzelliğinden çok, albenisiyle tanımlamak en doğrusu olur. Çünkü güzellik gözleri doyurur. Albeni gözler kadar, ruhu da okşar, bütün tene yayılır, ardından dokulara ve çok güçlüyse kana bile giriverir... sonra... sonra sırada kalp vardır.</p>

  <p>Çekici bir insan yaşlandığında da etkileyicidir, çünkü albeninin reçetesinde mistik oranlarda akıl, zarafet, sağduyu ve şeytan tüyü vardır.</p>

  <p>Jeanne çok çekici bir kadındı. Öyle ki, onu sevmeyen, ondaki 'özerliğin değerini kavrayamayan birinin şansına ancak kıskançlık ve/ya rahatsızlık gibi olumsuz ve bahtsız duygular kalıyor.</p>

  <p>Bal rengi saçlarının bir yanı kısacık kesilmiş, öbür yanı kulağının iki parmak altına kadar uzatılmıştı. Sol yandan bakınca, alabros oğlan çocuğu suratlı, modern bir kadınla, sağdan bakınca, klasik anlamda dişi bir başka kadınla karşılaşıyordunuz. Acaba sağ ve sol gözlerine farklı anlamları nasıl yüklüyordu Jeanne?</p>

  <p>Onunla ilk karşılaşan normal insanlar şaşkınlıklarını, yüzlerine vıcık vıcık sürülmüş bir krem gibi dağıtmadan bırakıyorlardı. Oysa Jeanne'ın öbür insanlardan farklı olarak yaptığı tek şey, yalnızca iki yüzlü olduğunu gizlemeyişiydi.</p>

  <p>Ufak tefek, her dem taze görünen, yaşı bir türlü tahmin edilemez insanlardandı. Çok kumraldı.</p>

  <p>Dünyaya dudaklarıyla meydan okuyordu. Bu sonuncusunu asla gözleriyle yapmıyordu. Gözleri daima meşguldü; ya hoşgörü, sevgi, veya merak, ilgi, içtenlik ya da muzır dişi pırıltılar... Bu yüzden onun kafa tutuşu dudak kıvrımlarında, alaycı, inanmaz, 'galiba acıdığı için gülmüyor' çizgilerinde gizliydi.</p>

  <p>Bu saçlar ve ağız aynı yüzde bir araya gelince, hep bir bildiği var da, bunu her şeyin en sonunda açıklayacak gibi bakıyordu. Ne yapılsa, ne bilinse ve söylense durum değişmiyor, Jeanne daima herkesten daha yüksekte oturuyordu. Kibir değil, doğal bir asaletti müsebbibi!..</p>

  <p>Yorumları da öyleydi; iyi pişirilmiş kahve gibi. Ne fazla kaynamış, ne de çiğ! Aslına bakarsanız, çoğu kez yorum yapmadan oturup dinliyor, karşısındakileri 'konuşsun', 'bir şeyler söylesin' diye yalvartacak hale getiriyordu. Üstelik bunun için özellikle bir şey yapması da gerekmiyordu. Tuula, pardon, Jeanne zaten böyleydi.</p>

  <p>Yine de bu durum ona bir zafer kazandırmıyor, onu gönendirip, göklere yükseltmiyordu. Çünkü Jeanne varoluşuyla çoktan bir zafer kazanmıştı!</p>

  <p>Komşum Romain Gary'nin, önceleri kişiliğine damgasını vuran 'kadınlara mutlaka nazik ve anlayışlı olmak gerekir;' mutant geni, daha sonra da Fransızca'ya duyduğu derin sevgi nedeniyle Jeanne'a karşı ilgili davrandığını sanmakla ne kadar yanıldığımı çabucak kavradım. Çünkü bakışlarımda dolaşan ışıltılı heyecanı, yalnızca mutant gen ve Fransızca tutkusuyla açıklamak ancak aşkı tanımamış olmak anlamına geliyordu. Halbuki aşkı tanıyordum.</p>

  <p>Hayır, söz konusu aşk, normal bir erkekle, bir kadın arasında başlasaydı beni bu denli ilgilendirmez, heyecanlarının bir süre sonra çözülecek olduğunu ve aynada gördükleri nedeniyle birbirlerini kırıp, suçlayacaklarını bilerek, hafifçe gülümserdim.</p>

  <p>Oysa bizler seçilmiş öğrencilerdik ve bizim gibilerin birbirine duyacağı ilgi ve/ya aşkın altında mutlaka çok özel nedenler yatardı. Belki de o sıralar hiç ayrımında olmadığım, ancak sonraları fark edeceğim bazı başka etkenler de söz konusuydu. Kimbilir?</p>

  <p>Doğrusu Romain'e hak vermemek de olanaksızdı. Böylesi özel bir kadına rastlamak, seçkin de olsa bir erkeğe kolay kolay nasip olmayacak bir nimetti. Ve bir kadınla bir erkek arasında yaşananlar, bütün ayrıntıları binlerce kez anlatılsa bile aslında tamamen o ikisi arasında gizlidir.</p>

  <p>Ben Jeanne'a hayrandım. Erkek olsaydım, albenisinin renkli rüzgârına mutlaka takılır, uzak bir uçuruma düşene dek uçardım onunla. Bir kadın olarak, varoluşunun o çok özel pırıltısını hayranlıkla izliyordum. Açıkçası onu beğeniyor, bir anlamda kendime yakın buluyordum. Romain Gary'e karşı duygularımsa, bu denli net değildi. Hoş bir adam olduğu kesindi kesin olmasına, ama biraz karmaşık ve tuhaf yönleri vardı, belki de bu yüzden bende yarattığı duyguları pek çözemiyordum. Yanında rahat ediyor, ona fazlasıyla güveniyordum. Oysa güvenimi kazanacak herhangi bir şey yapmamıştı. Bir de eğlenceliydi. Sözlerinin ve davranışlarının altından sessizce akan matrak bir nehir vardı sanki. Bu nehrin kurumamasına yalnızca kendi keyfi için özen gösteriyordu: yalnızca kendisi için! Kısacası, komşum Romain Gary'den hiç sıkılmıyordum.</p>

  <p>Fantolt restoranda genellikle Romain'le beraber yemek yiyor, artık bütün uluslararası seçkin öğrencilerin gelişi tamamlandığından, birbirimize yeni tanıştıklarımızı anlatıyor, ilginç bulduklarımızı da tanıştırıyorduk. Kimi zamanlar da birlikte müzelere, resim galerilerine gidiyor, bu bir yıl içinde yaşayacağımız kenti tanımaya çalışıyorduk. Doğrusu Romain'in bilgi ve görgüsüyle büyülendiğim kadar, bu küçücük Kuzey kentine bunca müze, konser ve sinema salonunun nasıl sığdığına da şaşırıyordum. Çünkü benim ülkemde büyük olmanın en önemli ölçeği nüfustur!</p>

  <p>Seçkin olmanın getirdiği pek çok ortak özelliğe karşın, yabancı bir ülkede yalnız yaşamaya başlayınca, kısa da olsa, bir süre boşluk duygusu solukluyor insan. Böyle zamanlarda insanın ilk karşısına çıkan kişiyle çok iyi anlaştığını ve ona müthiş bağlandığını sanması gibi, daha çok genç yaşlarda baş gösteren bir rahatsızlık çekmesi söz konusu oluyor. Komşum Romain'e karşı böyle tatlı bir rahatsızlık duyuyordum o sıralar. Ama çok sürmedi!</p>

  <p>Yanlış anımsamıyorsam, Fantolt'taki ikinci haftamızdı. Akşam yemeği için J Blok'taki restorana inmiştim. Salata barın önünde heyecanla yanıma yaklaşan Romain'i gördüm.</p>

  <p>— Anlamışsındır, dedi sevinç dolu bir sesle.</p>

  <p>Böyle zamanlarda ille de anlamamış olurdum. Ve tabii yine öyle oldu.</p>

  <p>En yakın masaya oturduk. Öyle heyecanlıydı ki, besbelli önemli bir şey olmuştu. Yavaş yavaş alışmaya başladığım 'fiske boller' başlıklı sütlü balık köftelerimi önce tabağımda evirip çevirerek, onları biraz sonra yiyeceğim fikrine kendimi hazırlıyordum. Dirseğiyle hafifçe dürttü beni.</p>

  <p>— Bırak şu balık bonbonlarını Allah aşkına, dedi sabırsızca fısıldayarak.</p>

  <p>— Peki, seni dinliyorum, dedim balık köftelerime alışma dönemimi erteleyip.</p>

  <p>— O, aslında Jeanne d'Arc'ın soyundan geliyor!</p>

  <p>— Tuula, yeni Jeanne mı?</p>

  <p>— Hı-hı, diye başını salladı.</p>

  <p>O anda, balık köfteleri dondurulmuş balık eti olarak saklanmaya bırakılmadan aylar önce varoldukları biçimde belirdi tabağımda. Yani bir balina yatıyordu önümde. Olacak şey mi, gözlerimi ovuşturdum.</p>

  <p>— Demek balina yiyor buranın yerlileri, dedim.</p>

  <p>— Efendim?</p>

  <p>— Yok bir şey.</p>

  <p>— Hemen anladım, dedi gururla.</p>

  <p>— Eski karım, Jeanne d'Arc'ı beyaz perdede canlandırmıştı, diye ekledi hüzünle gururun buluştuğu tuhaf bir sesle.</p>

  <p>İlk kez kendisinden, geçmişinden söz ediyordu.</p>

  <p>— Eski karın aktrist miydi?</p>

  <p>— Jean Seberg, dedi kısacık. Köfteleri unuttum.</p>

  <p>— İsveççe'de see: deniz, berg: orman anlamına gelir. O da İsveç asıllıydı, dedi.</p>

  <p>Acaba salatamı mı yesem diye kararsız, daha çok iştahsız baktım tepsimdeki parlak yeşillerle boyanmış salatama. İyi ama iştahımı kaçıracak ne oldu ki şimdi?</p>

  <p>— Orleanslı bakire!</p>

  <p>Neyse ki seçkin öğrenciler arasındaydık da, komşum Romain Gary'nin neredeyse avaz avaz bağırdığı bu son sözcükler kimsenin ilgisini çekmemişti. Normaller arasında yaşamanın ne riskli olduğunu en çok bizler biliriz...</p>

  <p>— Soyundan geldiği o cesur kadına öyle derlerdi. Çok şükür ki, küçük torununda bu yan güdük kalmış, hah hah ha!...</p>

  <p>Jeanne'la olan ilişkisini bu kadar kısa zamanda, bunca özel bilgi birikimi oluşturacak kadar ilerletmişti demek... Ah bu Fransız Erkekleri! Salatamdan da caydım.</p>

  <p>— Moskova'da doğdum ben. Bakma sen, Vilnus'ta doğduğumu söyleyenlere, onlar nüfus memurlarının kayıt defterlerine göre düşünenlerdir...</p>

  <p>Vilnus, Litvanya'da değil mi? Sormadım.</p>

  <p>— Annem beni hep bir Fransız olmak üzere yetiştirdi. Onunsa, annesi tarafından Jeanne d'Arc'a uzanıyor kökleri.</p>

  <p>Çoktan ince purolarından birini yakmıştı. Acele çevreme baktım. Sigara içilir bölgedeymişiz.</p>

  <p>— Ben yetiştirilerek Fransız oldum, onunsa ruhu bir Fransız'a ait!</p>

  <p>Söyleyecek bir şeyler aradım, bulamadım. Söyleyecek hiçbir şey yoktu. Jeanne'da öyle özel bir albeni, öyle olağandışı bir hava vardı ki, cesareti, özgüveni ve kararlılığını böyle açıklamak, pek de yanlış görünmedi bana.</p>

  <p>— Doğrusu şimdiye dek bunu anlayamamış olmaktan utanmalıyım, dedim.</p>

  <p>— Sen henüz çok gençsin Afife, en gencimizsin, dedi Romain bir eliyle çenemi okşayarak. Elindeki şefkat sıcaklığı olduğu gibi tenime yayıldı. Sesinde daha çok bir çocuğa sunulacak kıvamda sevgi tadı vardı.</p>

  <p>— İzninle, sonra görüşürüz, dedi ve servis tezgâhından bir fincan acı kahve alıp, Jeanne'ın masasına gitti.</p>

  <p>Arkasından bakakaldım. Canım, sade bir Türk kahvesi çekti, oysa yemek yememiştim henüz. Onlara baktım, birbirine doğru uzanmış, siyah Havana'yla, mavi Gauloise'ın dumanlarını birbirine dolamışlardı.</p>

  <p>Tanımlanması güç bir hüzün çöktü içime. Oysa mutlanmam gerekmez miydi?</p>

  <p>Kalkıp, herhangi bir masaya gidebilir, sohbete katılabilirdim. Tanıştıklarıma ya da tanışmak istediklerime 'merhaba' diyebilirim.</p>

  <p>Türk kahvesi yoktu. Restorandan çıktım. Asansörde tesadüfen Günnar'a rastladım.</p>

  <p>— Ah Madam Pirî, yalnızsınız! Mösyö Kacew yok mu? Kacew? Ah, tabii ya...</p>

  <p>— Olması mı gerekiyor? diye gürledim.</p>

  <p>Ellerini kaldırdı, asansörün içindeki havaya teslim oldu. O hoş yüzünün ardından bana bakan Çinliyi yeniden görür gibi oldum. Yine de özür dilemem gerekiyordu. Durup dururken azarlayıvermiştim adamcağızı.</p>

  <p>— Restoranımızda Türk kahvesi olmaması ne şanssızlık! dedi dostça.</p>

  <p>— Belki Greek coffee<a href="../Text/notlar.xhtml#not2" id="not2d"><sup>[2]</sup></a> diye arasaydınız, bulurdunuz.</p>

  <p>— Teşekkür ederim Mösyö Günnar, biraz keyifsizim bu akşam.</p>

  <p>— Biliyorum. Ilık bir duş denesenize, her derde devadır. Altıncı kata gelmiştik. İyi akşamlar dileyip, ayrıldım. Duş yaparken aniden aklıma düştü, Günnar o erken akşamüstünde, yalnızca seçkin öğrencilerin kaldığı</p>

  <p>J Blok asansöründe ne arıyordu ve benim Türk kahvesi istediğimi nereden biliyordu?</p>

  <p>Çoğumuzun bir ya da birkaç üniversite bitirmiş olduğumuz ve bütün öbür seçilmiş öğrencilerin yaşlarının benden daha büyük olduğu göz önüne alınırsa, bir/kaç meslekte iş görme sertifikasına ve mesleki deneyime sahip oluşumuz kendiliğinden açıklanacaktır. Yerli seçkinlerle birlikte toplam seksen sekiz kişi olan bizler arasında, dünyanın bütün kuzey ve güney kıtalarında değişik konularda araştırma yapmış, dersler, konferanslar vermiş olanlar fazlacaydı. Kitap yazanlar, beste, resim yapanlar, bilimsel ve teknolojik buluşları olanlar ve bu gibi...</p>

  <p>Bu durumda bizleri bir yıllık bir program için küçük bir kuzey ülkesine toplayabilmelerinin sağlam ve inandırıcı bir nedeni olmalıydı: Vardı da!</p>

  <p>İlkyaz başlarında dünya gezegenine dağılmış seksen sekiz insana postalanan davetiyelerde, uzun araştırma ve özenli incelemeler sonunda, oy çokluğuyla saptanan her anlamda seçkin seksen sekiz dünya vatandaşının Birleşmiş Milletler'in bir pilot projesinde bir araya getirileceği yazılıydı. Kendilerine yaş, ulus, renk, cinsiyet ve çalışma konuları göz önünde tutulmadan, kısaca; 'özel burslu seçilmiş öğrenci' denilmesi kararlaştırılan bu insanlar, bir yıl süreli pilot program boyunca ayrıksız tüm dünya uluslarının ve ümmetlerinin her anlamda destekledikleri bu projenin sahibi</p>

  <p>Birleşmiş Milletler'in konuğu olacaklardı.</p>

  <p>Söz konusu programın, Birleşmiş Milletler uzmanlarına sağlayacağı yararların uzun uzun anlatıldığı davetiye mektupları, buraya kadar hiçbirimize özel ve ilginç gelmemişti. Asıl vurucu nokta, tümümüzü ikna eden kavram, kuşkusuz normallikti!..</p>

  <p>"Kendi ülkelerinin konum, kültür ve alışkanlıklarına bağlantılı anlayış ve yöntemlerle normal standartlara yöneltilen 'özel burslu seçilmiş öğrenciler'e, yukarıda adı geçen programa katılmayı kabul ettikleri takdirde, program süresince normal kabul ettikleri hiçbir kavram, biçim ve işlevle karşılaşmayacakları bir çalışma ortamı garanti edilecektir."</p>

  <p>Evet, işte buydu!</p>

  <p>Hepimizi buraya getiren büyülü söz buydu: Normallik! Bu pilot programa katılmayı kabul etmek, bir yıl süreyle normal insanların dünyalarından yalıtılmak, onların değer yargılarından, yaşam tarz ve kalitesinden uzaklaşmak özgürlüğünü bağışlayacaktı! Dahası, daima bir azınlık olarak kalacağı su götürmeyen bizim gibiler üzerinde yarattıkları şiddet, baskı ve her çeşit işkence bir yıllığına bizlere ulaşamayacaktı. Bundan daha muhteşem ne olabilirdi?</p>

  <p>Şu olurdu:</p>

  <p>"Birleşmiş Milletler'in 'özel burslu seçilmiş öğrenci' projesi başarıya ulaştığı takdirde, bu program kapsamında çalışan özel merkezlerden her kıtaya birer adet kurulması ve ana merkezin New York'taki Birleşmiş Milletler'e bağlanması öngörülmektedir."</p>

  <p>Hepimiz valizlerimizi hazırladık.</p>

  <p>Çalışma programımızı kendimiz hazırladık. Günde üç saat sürecek konferanslardan ve seçmeli tartışma bölümlerinden oluşan takvimimizi tamamlamamız yalnızca iki gün sürdü. Bizler, normallerin bürokrasi, örgütlenme ve yönetsel kaygılar konusundaki inceliklerine oldukça yabancı sayılırız.</p>

  <p>Günnar'ın hazırladığı formlardan posta kutularımıza bırakılan birer kopyayı doldurduk. Yüklenen verilere dayanarak oluşan sonuç, ertesi gün merkez bilgisayarda hazırdı. Birkaç tarih çakışmasının düzeltilmesi dışında hiçbir değişiklik yapılmadan, çalışma programımızı onayladık ve Fantolt'ta toplanışımızın onuncu günü, nefis bir sonyaz sabahı, çalışmaya başladık.</p>

  <p>Herkes en iyi bildiği ve en önemli saydığı konu üzerine konuşmayı seçmişti. Çalışmalarımızı, normal (belki de klasik demek kulağa daha hoş gelecektir) eğitim disiplininden ayıran en belirgin özellik, daha çok hiçbir dilde, hiçbir kitaba girmemiş, belki de hiçbir zaman girmeyecek olaylar, olgular, savlar, antisavlar, buluş ve icatlar üzerine bilinen anlamda sistematik bir kaygı gütmeden yapıyor oluşumuzdu.</p>

  <p>Her şeye ve herkese bir ad takmak, etiket yapıştırmak ve ille de genellemede bulunmak gibi bir zorunluluğu olan normal insanlar, bizim çalışmalarımıza, 'İnsan Kaynağı' gibi bir başlık verebilirler. Kabul etmek gerekir ki, her ne kadar bizim gibi seçkin insanlarla çalışsalar da, Birleşmiş Milletler uzmanları da normaldiler.</p>

  <p>Hiçbir not, hiçbir derece, unvan, şan, şöhret kaygısı olmadan, insanların birbirine bilgi ve deneyimlerini aktardıkları bu eğitim biçimine, ilerde bütün eğitim kurumlarının da yöneleceğinden hiç kuşkum yok. Çünkü eğitim ve öğrenimde en etkili tek yöntemin bu olduğunu, sonunda normal insanlar da keşfedecekler.</p>

  <p>Konferanslarımızın bazılarından başlıklar vererek, bu 'İnsan Kaynağı' kavramına yaklaşımımızı netleştirebilirim. Böylelikle hangi sularda yüzdüğümüz de anlaşılabilir. Aslında anlaşılmak kaygısı taşıyan o normal insanlara özgü gen, biz 'seçilmiş özel öğrenciler'de bir mutasyon sonucu kaybolmuştur. Normal insanların taşıdığı başka özelliklerin de bizde eksik olduğunu, ancak bunların neler olduğunu yeri geldikçe belirtmek istediğimi hemen buraya ekleyeyim.</p>

  <p>İşte çalışma programımızdan rasgele seçtiğim birkaç konu başlığı:</p>

  <p>İnsan Öfkesi, İntihar Anatomisi, Var Olmak Olasılığı, Aşkta Suikast, Diktatörlerin Müzik Tutkusu, Güçsüzlerin Güç İhtirası, Kansız Cinayet Sezgisi, Normal Beynin İşkence Haritaları, Ahlakın Suç Egemenliği, Ait Olmak Sendromu, Suç Eyleminde Adalet Ölçütü, Sahip Olmanın Patolojisi, Vertigo, Sekizinci Boyuttan Sahnımlar, Yönetmek Fobisi ve bu gibi...</p>

  <p>Anlaşılacağı gibi, daha çok bir azınlık olarak aralarında yaşadığımız normal insanların davranış ritimlerini çözmeye yönelik çalışmalardı bunlar.</p>

  <p>Konferanslar, başka bir deyişle dersler başladıktan sonra, ikisine de farklı köşelerden bağlandığım Romain ve Jeanne'la, çeşitkenar bir üçgenin açıları gibi birlikte yaşar olmuştum. Konferans salonunda yan yana oturuyor, yemekleri beraber yiyor, bazen sinema ve konserlere beraber gidiyorduk.</p>

  <p>Bana kimi zaman kızlarıymışım, kimi zaman da 'olayların dışında kalması güvenliği için yararlı olur' mesafesinde yaklaşıyorlar, ama beni hiç ihmal etmiyorlardı.</p>

  <p>Kendi aralarındaysa, uyumlu, sevecen bir ilişkinin yumuşak renkleriyle boyadıkları bir resmi yaşıyorlardı. İlk başlarda nedense bana iştahımı kaçırtan, sevgili 'fiske boller' deneyimlerimi engelleyen o 'çarpışmanın patlayışı etkileri' kaybolmuştu sanki. Nereye savrulmuş, nasıl olmuştu bilmiyorum ama, müthiş bir dinginlik kokusu geliyordu burnuma artık. Belki de bunların olmasını istediğim için böyle olmuşçasına algılıyordum. Sonuçta hemen her şeyi gözlerimizin merceklerine göre ayarlayan kendimiz değil miyiz?</p>

  <p>Beri yandan da bu dinginliğin duru güzelliğinde, Jeanne'ın parmak izlerini görüyor, komşum</p>

  <p>Romain'in bunları izlemek durumunda kaldığını seziyordum. Yalnızca sezgiydi benimkisi...</p>

  <p>Romain Gary'nin uzmanı olduğu konu, 'MIŞ GİBİ'ydi. Jeanne ise, 'Var Olmak Özgürlüğü' başlıklı bir konferans verecekti. Ben, 'Dost Seçimi Defoları'nda söz sahibiydim.</p>

  <p>Anlaşılacağı gibi, Romain'in seçimi biraz yaramazcaydı. Bizim birbirimizden gizleyecek pek bir şeyimiz yoktu, ama gözlemci olarak aramızda bulunan Birleşmiş Milletler uzmanları normaldiler.</p>

  <p>Bizler nasılsa temelde birbirimize benziyorduk ve düşünce patikalarımız, davranış mantıklarımız, ama en çok düşlerimiz ve beklentilerimiz akraba olduğu için seçilmiştik.</p>

  <p>Sorun birbirimize açıklayacaklarımız değildi, sorun bizim dışımızdakiler, kendilerine benzemediğimiz için bize öfkelenen, farklılığımız nedeniyle sinirlendirdiğimiz, rahatsız edip ürküttüğümüz, hatta karamsarlığa sürüklediğimiz normallerdi. Olabildiğince gölgede kalmamız, öne çıkmadan yaşamamız gerekirken, en önemli sırlarımızdan birini gün ışığına çıkartmak, ilk elden tehlikeyi kucaklamak anlamına geliyordu. Romain'in umurunda değildi. Pervasızlık, tehlike, hınzırlık, matraklık onun hamurunda vardı. Ayrıca hiçbirimizin öbürünün uzmanlık alanına ve konu seçimine karışma hakkımız yoktu. Bu, kendiliğinden oluşmuş doğal bir seçkinlik kuralıdır. Artık herkes öğrendi, saklamanın bir âlemi yok; en önemli korunma yöntemimiz ortaya çıktı, başımıza geleceklerin müsebbibi komşum Romain Gary'dir!</p>

  <p>Bizim gibilerin, normal insanların dünyasında çok fazla rahatsız edilmeden ve sipsivri gibi batmadan yaşayabilmesi için, normallerin her gün oynadığı MIŞ GİBİ oyununu çok iyi kavraması bir zorunluluktur.</p>

  <p>MutluyMUŞ GİBİ yapmak, AdilMİŞ GİBİ davranmak, DürüstMÜŞ GİBİ konuşmak, SeviyorMUŞ GİBİ bakmak, İçtenMİŞ GİBİ görünmek, HabersizMİŞ GİBİ yadsımak, GörmeMİŞ GİBİ kaçmak, Zevk alıyorMUŞ GİBİ sevişmek, İlgileniyorMUŞ GİBİ dinlemek, SorumluyMUŞ GİBİ göstermek, GerçekMİŞ GİBİ duygulanmak, TimsahMIŞ GİBİ ağlamak ve bu gibi...</p>

  <p>Romain'in konferansı ilgiyle izlendi. Bazen iyi bir filmi yeniden seyretmek çok ilginç olabilir. Konferans bitiminde, aramızdan bazıları MIŞ GİBİ oyununu reddettikleri için başlarına gelenleri anlatmak üzere özel bir 'Hyde Park' bölümü istediler. Oy çokluğuyla kabul edilen 'serbest atış- deneyimler bölümü' oldukça hareketli geçti. Konunun ev sahibi olarak;" ilk söz Romain'indi. Romain'in anısı oksijenle ilgiliydi. Yıllar önce bir sabah uyandığında hiç değilse oksijeni kesebileceğini düşünüp, müthiş sevinmişti. Hemen giyinip, sokağa fırlamış, o sıralar yaşadığı kentin, en işlek caddesine gidip, bir kenara dikilmişti. O yoğun trafiğin ve aceleci insan selini ortasında bile yaptığı tehlikeli iş çabucak fark edilmiş, yaka paça yakalanmıştı. Çünkü soluk almadan, nefesini tutarak dikilmişti güpegündüz yolun kenarına. Aman Tanrım, ne cesaret!... Aslında, soluk alıp vererek, yaşıyorMUŞ GİBİ oyunu oynayan milyarlarca insan hakaret ettiğini hemen ayrımsamışlardı tabii. Önce hastaneye yollamış, tüp oksijenle solumaya ikna etmek istemişlerdi. Ölüm tehlikesi giderilince, bu kez MIŞ GİBİ oyununun öğrenmesi için özel bir kurumda, bazı tuhaf yöntemlerle eğitmişlerdi. Başaramadıkları ortaya çıkınca, 'deli' demişlerdi ona.</p>

  <p>'Zır' cinsinden olanı...</p>

  <p>— Soluk almak da ciddi bir sorun. Sabahtan akşama, günde bin kez soluğumu tutmam hakaretti, insanlığa karşı işlenmiş bir suçtu. Pascal, İsa ve Soljenitsin'e karşı hakaretti. Önem sırasına dizelim: Soljenitsin, İsa ve Pascal'e karşı. İnsanlığın suratına tükürmek gibiydi, yani yazına yapılabilecek en ağır hakaretti. O sıralar komünisttim, ama onları tehlikeye atmamak için kaydımı sildim; çünkü ben bir bozguncuyum.</p>

  <p>Romain'i alkışladık hep beraber. Müthiş bir deneyimdi bu anlattığı, hayran olmuştum, evet çok etkilenmiştim!</p>

  <p>Madridli seçilmiş özel öğrenci Carmen de Cervantes söz aldı daha sonra. Simsiyah uzun saçları pırıl pırıl yanan, uzun kirpikli, olağanüstü iri gözleri dokunduğu yeri, asit dökülmüş gibi eriten, ince, alımlı, çok dişli bir kadındı Carmen. Ağzını açtığında dökülen kelimelerin sesi, salonda bıçak keskinliğinde bir sessizlik yarattı. Daha önce böyle alto, cildimi böyle hışırtılı gıdıklayan, içimde hiç kullanılmamış pervaneleri son hızla çalıştıran bir başka ses duymamıştım. Çok seksiydi! Herkes benzer bir etkilenmeye girmiş olmalı ki, sessizlik uzun sürdü.</p>

  <p>O, buna alışkındı besbelli, kendimizi toparlamamızı bekledi sabırla. Miguel de Cervantes'in torunuydu ne de olsa.</p>

  <p>Carmen'in anısı biraz daha groteskti. O, özel diktirdiği Nazi üniforması ve Hitler makyajıyla Madrid caddelerinde dolaşmış ve Nazi selamı vermişti. Kendisini apar topar tutuklayan polislere ve taşlayan insanlara, amacının onları, 'UnutMUŞ GİBİ' oyunu oynamanın tehlikeleriyle yüzleştirmek olduğunu asla anlatamamış, tutukevinden sonra, bir sağlık merkezine kapatılmıştı.</p>

  <p>'Hasta' demişler ona. İspanyolca 'hasta' sözcüğü ne anlama geliyordu sahi? Carmen'i coşkuyla alkışladık.</p>

  <p>Solgun, ince yüzlü, şık siyah şapkasının altına gizlediği uzun saçları ve dolgun göğüsleri olmasa, tamamen erkek giysileri içinde, oldukça efemine bir erkek görüntüsü veren, iri kemikli bir kadın söz aldı üçüncü olarak. Kararlı, donuk bir sesi vardı. Ancak zekâsının kıvraklığı ve kotardıkları anlaşılınca dikkati çekecek insanlardandı. Adı Aurore Sand'dı.</p>

  <p>Büyük babaannesinin mezarı başında yapılan bir anma törenine çok renkli giysiler içinde, iri çiçekli dev bir şapkayla ve bol makyajlı olarak gittiği günü anlattı Aurore. Büyük babaannesinin en sevdiği şarabı kadeh kadeh dağıtmış önce. Chopin'in onun için yazdığı prelüdleri kaydettiği bir kaseti, bütün mezarlıkta duyulacak güçlü hoparlörlerle dalga dalga yaymıştı tüm canlı ve ölü kulaklara daha sonra. Dans etmiş, şarkı söylemiş, büyük babaannesinin cinsel anılarını anlatmıştı son olarak da.</p>

  <p>Çoğu akraba olan, 'ölüm anma töreni'nin saygıdeğer katılımcıları, Aurore'u bir güzel kovmuşlardı mezarlıktan. Oysa sevgili büyük babaannesinin ruhunu taşıdığını ve onca yıldan sonra hâlâ karalar giyip, yaş tutuyorMUŞ GİBİ oynamaya karşı olduğunu anlatamamıştı kimselere. 'Dengesiz' demişler, aralarına almamışlardı onu bir daha.</p>

  <p>Biraz nekrofilik sayılsa da, alkışlarla karşılandı Aurore Sand.</p>

  <p>Ben de söz aldım ve bir dostluk anısı aktardım. 'Dostluk Seçim Defoları' zaten benim uzmanlık alanımdı.</p>

  <p>Birlikte büyüdüğümüz, yeşil gözlü, bir kız arkadaşımdan söz ettim. Onu ne çok sevdiğimi, birlikte çocukluğun ve ilk gençliğin o doyumsuz saflığı ve ihaneti tanımamışlığın pür inancıyla paylaştığımız sevinçleri anlattım. Sanırım çok duygulanmıştım. Sesim titriyor, gözlerime az sonra yağacak yağmur bulutları kümeleniyordu. Böyle hallerde, kendimi toparlamak için gösterdiğim çabanın eşit kuvvetinde bir duygu depremiyle sarsılırım daima, değişen bir şey yoktu; yine öyle oldu.</p>

  <p>İnandığımız ve paylaştığımız düşüncelere pek yakın sayılmayacak bir yolun, daha rahat, kısa ve kolay gidişini seçtiği için kalbimi herkesten fazla kıran, beni herkesten fazla düş kırıklığına uğratan, hatta kuramsal inançlarına inanmamı sağlayarak biraz da aptal yerine koyan yeşil gözlü arkadaşıma dostumMUŞ GİBİ davranmayı reddedişimi anlattım. İnandıklarına veya inandığını sandığı ilkelere aykırı düşmeye herkesin hakkı vardı elbette, ama bu arada beni kullanmaya kimsenin hakkı yoktu... O çok sevgili eski dostum bile... Çok sevgili... Ah ne çok...</p>

  <p>Bu reddedişin duygusal bedelinden söz etmeyi hiç düşünmüyordum ama dal gibi sallanıyordum. Sapsarı kesilmiş yüzünde kırmızı kan çanağına dönüşen gözlerim kararıyordu. Yeşil gözlü çocukluk arkadaşımı hâlâ çok sevdiğimi itiraf ettiğimdi, konferans salonunda çıt çıkmadı. Kimse alkışlamadı beni. Onun yerine bir iç geçirme, burun çekme telaşı belirdi, tuhaf bir elektrik kokusu, yanık tadı duyuldu.</p>

  <p>Yanlış bir örnek seçtiğimi düşünüyordum ki, omzumda bir el hissettim. El, sevgiyle sırtımı sıvazladı, saçlarımı okşadı. Ah ne iyi geldi, ne mutlandım! Başımı, elin sahibi bedenin omzuna dayadım, çok hoş bir tıraş losyonu kokusu duydum, kendimi toparlamam kolaydı artık. Çünkü, sevginin en güzeli, en gereksinildiğinde verilenidir.</p>

  <p>Elin sahibi komşum Romain Gary'di. Durumu kurtarmak için kapanışı yine kendi deneyimlerinden bazılarını aktararak yaptı.</p>

  <p>— Cezayirli bir tanıdığım var. Kırk yıldır köprü rolü oynuyor, dedi.</p>

  <p>— Bir başkası, metroda bilet zımbalama görevlisi olarak, günde üç bin kez aynı hareketi yapıyor. Rol yapmazsanız, topluma uyamadığınız söylenir. Rol yapma alışkanlığının yıllar boyu böyle kararlı ve sürekli biçimde benimsenmesi, 'MIŞ GİBİ' oyununun ne denli ciddi ve önemli olduğunu göstermez mi?</p>

  <p>Herkes tamamen kulak kesilmiş, dinliyordu.</p>

  <p>— Bazen Cafe de la Gare'da arkadaşlarla toplanırdık. Biri muslukçu, biri muhasebeci, biri de memurdu. Aslında ne muslukçu, ne muhasebeci, ne de memurdular elbette. Büstün farklıydılar. Ama kimse farkında değildi, rol yaparlar, günde sekiz saat 'MIŞ GİBİ' oyunu oynarlar, böylece kimse dokunamazdı onlara. İçlerine kapanıp, orada gizli bir yaşam sürer, ancak geceleri, düşlerinde ve karabasanlarında ortaya çıkarlar...</p>

  <p>Arkalarda oturan ince yüzlü, tel çerçeve gözlüklü, solgun bakışlı bir adam, kendini tutmadı ve alkışladı. Adamı, sahafta gördüğüm bir fotoğraftaki Hermann Hesse'ye benzettim.</p>

  <p>— Sanırım buraya yalnızca 'MIŞ GİBİ' oyununu reddeden 'seçilmiş özel insanlar'ı davet ettiler, aksi halde sayımızın yüzün üstüne çıkacağından hiç kuşkum yok! Hoş geldiniz, hepiniz hoş geldiniz!.. Çılgınca alkışlandı Romain yeniden. Sanki benim başarısızlığım unutulMUŞ GİBİydi...</p>

  <p>O gece kapım bir kısa, bir uzun ve bir kısa tıklatıldı. Gelen Romain'di. Zaman zaman çene çalmak için bana uğradığı oluyordu ama, gece yarısına yakın bir saatte ve allak bullak bir suratla ilk kez görüyordum onu. Doğrusu tedirgin, rahatsız, sanki özgüven duvarları alçalmış bir Romain Gary'le karşılaşmak şaşırtmıştı beni.</p>

  <p>İçeri girer girmez, fısıldayarak sordu;</p>

  <p>— Bugün derste anlattığın o yeşil gözlü kızın adı neydi?</p>

  <p>— Esin, dedim.</p>

  <p>— Valentine olmasın, dedi kaygılı.</p>

  <p>— Bildiğim kadarıyla Valentine diye bir göbek adı yoktu, dedim.</p>

  <p>— Polonya asıllı mıydı?</p>

  <p>— Belki de öyleydi de sen bilmiyordun, dedi dalgın dalgın başını sallayarak.</p>

  <p>— İlk âşık olduğum kız oydu. Onun için her şeyi yapardım. Bunu biliyordu ve bana ayakkabımı yedirtti.</p>

  <p>— Ayakkabını mı?</p>

  <p>Çok hoş bir şey anımsamış gibi keyifli bir gülümseme yayıldı yüzüne.</p>

  <p>— Büyük aşklar yaşayabilmek için, çok acı çekilmesi gerektiği söylenmişti bana, dedi aynı dalgınlıkla.</p>

  <p>Beni gördü, nerede olduğunu anımsadı.</p>

  <p>— Ne yaptı, nasıl seni böyle acıttı? diye sordu. Burnum akmadığı halde, burnumu çektim.</p>

  <p>— Eylemler, tıpkı başlıklar gibidir, dedim. Hiçbir şeyi açıklamazlar! Sesimdeki acı ton dilime bulaştı, ağzımın içi acıdı.</p>

  <p>— Reddettiği toplumla her anlamda bütünleşti, değil mi?</p>

  <p>— Uzlaştı! Çok çabuk teslim oldu, dedim kederli.</p>

  <p>— Pastasının içinden güvercinler çıkan bir düğün töreni düşlermiş meğerse...</p>

  <p>— Böyleleri normal olarak doğmuşlardır, ama kendilerinin normal olduklarını bilmezler, dedi aynı acıyı çok fazla tanımış, bu yüzden yassılmış bir sesle.</p>

  <p>— Ancak gerçek bir seçkine rastladıklarında gerçeği görür ve her ikisinden de kaçarlar... Hepsi böyledir...</p>

  <p>Sustuk, hiç konuşmadık.</p>

  <p>— Yalnız, diye mırıldandı,</p>

  <p>— Yalnız, onların da bu yüzden acı çektiklerini bilmelisin. Birini yitirmekten çok, hiç kimseye itiraf edemeyecekleri bu gerçekle yan yana yaşamanın ağır yüküdür acıtan.</p>

  <p>Yeniden sustuk. Ben Esin'i düşündüm, o da Valentine'i.</p>

  <p>— Adının Valentine olmadığına emin misin? diye yineledi, sesi iyice düşmüştü, tedirgindi. Adlar, diye düşündüm, insan adları ne zaman önemlidir? Önemli midir aslında? Bir türlü kestiremedim. Baktım, o çoktan derin bir boşluğa dalmış düşünüyordu. Beni unutmuştu.</p>

  <p>— Adların önemli olduğu kısacık zaman dilimleri vardır, dedi kendi kendine.</p>

  <p>— Bu anlar çok dikkatli kullanılmalıdır. Çünkü adlar, çoğu kez gereksiz, anlamsız ve yetersizdir. O sırada beni gördü, hatırladı yeniden. İzin isteyip, bir puro yaktı. Puronun yakıştığı ender insanlardandı.</p>

  <p>— Beni zamanı geçmiş bir yazar olarak kaldırıp, raflar arasına sakladıklarında, yalnızca adımı değiştirdim. Sonuç berbat derecede mükemmeldi.</p>

  <p>Sonucun kimin için berbat, kimin için mükemmel olduğunu pek anlamadım.</p>

  <p>— Sonucun kimin için berbat, kimin için mükemmel olduğunu pek anlamadım.</p>

  <p>— Yazar olduğunu tahmin etmeliydim, dedim.</p>

  <p>— Aslında beni bir jonglörüm. Yazarlık ikinci isimdir. Altı topu bir kerede havaya atar ve tutabilirim. Yedinci topu henüz başaramadım. Kimbilir, bir gün o sonuncu topu da...</p>

  <p>Normal insanların tersine, bizlerin şaşırtmaya, şok yaratmaya ve beklenmedikle, bilinmediğin o metal renkli heyecanına tutkun olduğumuz göz önünde tutulursa, Romain'in ne yapmak istediği apaçık anlaşılacaktır.</p>

  <p>— Koca Rastelli'yi izledim yıllar önce. Bir ayağıyla, dikine duran bir şişenin üstüne basıyor, yukarı doğru kıvırdığı öteki ayağıyla da iki tane halka çeviriyordu. Burnunda bir sopa vardı, sopanın ucunda bir balon, balonun üstünde de bir su bardağı. Bütün bunla yetmezmiş gibi, tam yedi tane topu havaya savuruyordu.</p>

  <p>Konuşurken, tedirginliğini örtecek bir ritme ulaşıyor, belki de ritmi kaybetmemek için, daha önce hiç tanık olmadığım kadar çok konuşuyordu.</p>

  <p>— Rastelli'nin vardığı bu noktada son derece mutlu olduğunu sanıyordum. Birkaç ay geçmeden, o büyük usta ölüp gitti. Öldüğünde, sekizinci, o 'sonuncu top'u bir türlü yakalayamadığı için umudunu yitirmiş, sahnelerden çekilmişti. Onun da eksiği sonuncusu, o sekizinci toptu.</p>

  <p>Durdu, yüzünü buruşturdu.</p>

  <p>— 'Sonuncu top' diye bir şey yoktur! diye kestirip, attı.</p>

  <p>İçecek bir şeyler ikram edip, onu yatıştırmak istedim. Yine de şu 'sonuncu top' konusunun, beni de tedirgin ettiğini itiraf etmeliyim. Huzursuzlandım.</p>

  <p>Kuzeyde alkollü içkiler ancak devletin kontrol ettiği tekel dükkânlarında satıldığından ve bu dükkânların da erkenden kapatıldığını bildiğimden, ne yapacağımı şaşırdım. Neyse ki, yanımda, her ihtimale karşı' Türkiye'den getirdiğim büyük rakı vardı ve 'ihtimal' oluşmuştu.</p>

  <p>— Bir sırrım var Afife, dedi rakısını yudumlarken.</p>

  <p>Bu ikinci bardağıydı ve rakı pek de hafif bir içki sayılmaz. Sır mı?</p>

  <p>Bir sırrı mı var? Bir sır!</p>

  <p>Giz. Gizler...</p>

  <p>Ne albenili kelimedir bu sır! Ne dayanılmaz ve sihirli bir çekim gücü vardır, herkesi kucaklayıveren...</p>

  <p>Sırlar yani gizler, kendi uydurduğumuz gizemlerdir aslında. Tek tek üzerinde düşünüldüğünde, gizliliği dışında pek önemi, hatta anlamı da olmayan gerçekler yumağıdır onlar. Ama adını 'SIR'layıp, saklamak üzere başımızın tavan arasına gizlediğimizde, artık gizemin albenisi, kendine güvenli gülümsemesiyle, hain-hınzır parlamaya ve bütün gücün kendinde olduğunun bilinciyle ellerini ovuşturmaya başlamıştır bile: kovala beni, sakla beni, kork benden! Anlatmak, sergilemek, açık etmek için çatla, patla ve heyecanlan!</p>

  <p>Sırlarda hepimize ait bir heyecan, korku, merak ve gizliliğin baştan çıkartıcı tadı vardır. Doğrusu, normal olmasak da, bizlerin de 'sırları ilk duyan' olmanın ayrıcalığı konusunda zayıflıklarımız olduğunu yadsıyamam.</p>

  <p>— Nina, dedi dalgın dalgın rakısını yudumlayarak.</p>

  <p>— Adı Nina. Eski bir dram sanatçısı.</p>

  <p>Demek sırrı bir kadınla ilgiliydi! Kadınlar, sırların en sık rastlananı, en karmaşık olanı, bu nedenle de en hoşa gideni, en heyecanlısıdır.</p>

  <p>— Beni öyle çok seviyor ki, beni onun kadar çok sevecek bir başka kadına rastlamama engel oluyor.</p>

  <p>Sevginin fazlasından yakınmak, ancak seçilmiş öğrencilere özgü bir lükstür. Bizim gibiler için her şey tartışılabilir, sevilebilir, yerilebilir ve her şeye gülünebilir. Ama en önemlisi, her şey DÜŞLENEBİLİR!</p>

  <p>— Beni sevmeye başladığında çok küçüktüm. Böylesine küçükken, bu kadar sevilmek, hiç iyi bir şey değil. İnsanda kötü alışkanlıklara yol açıyor. Her şeyi yaşadığını sanıyorsun. Her şeyi bildiğini sanıyor ve olanlar sana sıradanmış gibi geliyor. Gözünü daha yukarılara dikiyor, doyumsuz oluyorsun. Gözlüyor, umut ediyor, bekliyorsun. Bunu ancak kırklarıma varınca anladım.</p>

  <p>Demek kırk yaşının üstündeydi ve aşk deneyimi çok erken başlamıştı. Yirmili yaşların başındayken otuz, hele kırk yaş nasıl berbat görünür, bilmem bilir ya da anımsar mısınız?</p>

  <p>— Soyunma odasının kapısında adı yazardı. Nina Borisovskaya. Ünlü aktör Ivan Mosjukin bile beğenirdi onu.</p>

  <p>Şimdi bambaşka bir âlemde yaşıyordu ve ben bu şahane sözlü gösterinin tek konuğu olmanın ayrıcalıklı tadına varıyordum.</p>

  <p>— Yahudi bir saatçinin kızı olarak doğdu Nina. On altısında evden kaçtı. Evlenip, boşandı, sonra yine evlenip, yine boşandı. Sonunda bana, yalnızca bana kaldı...</p>

  <p>Bu evlenip-boşanma faslında ayağa kalktı, biraz sinirli adımlarla yürümeye başladı odamda. Bir aşağı, bir yukarı.</p>

  <p>— Yeşil gözlü, çok alımlı, inatçı, gururlu, güçlü bir kadın... Nina! Elinde daima bir mavi Gauloise tüter...</p>

  <p>Onun da mı?</p>

  <p>— Peki Jeanne, o biliyor mu, öbür kadının varlığını?</p>

  <p>— Hemen anladı. Kadınları bilirsin, onlar çok duyarlıdır! Gözümün içine bakarak, beni 'kadınlar'ın kıyısında bırakışı, bir yakınlık işareti miydi acaba? Alınmamaya çalıştım, ama burnumun ucu hapşırık önceki bir karıncalanmayla sızladı. Adamakıllı alınmıştım. Hapşıramadım da...</p>

  <p>Yine de yardım etmek isteği kabardı içinde. Romain'e ve Jeanne'a olan sevgimden, ilişkilerini kurtarmak içgüdüsünden çok, bendeki süreğen 'izcilik ruhu'ndan kaynaklanıyordu bu.</p>

  <p>— Yapacak hiçbir şey yok! dedi ellerini havada açarak. O anda bakışlarımda gezinen iyileşemez 'izcilik ruhu'nu yakaladı, gülümsedi.</p>

  <p>— İnan ki yapacak bir şey yok Afife. Nina benim annemdir!</p>

  <p>Sabaha dek uyumadık. Daha çok o konuştu, ben dinlemek sanatını 'icra' ettim.</p>

  <p>Zordur dinlemek eylemi. Özellikle bizler gibi, yürekleri en çok kendi beğenisi ve aşkıyla yanan 'seçilmiş öğrenciler' için fazladan zor bir sanattır.</p>

  <p>— Böyle bir anne sevgisiyle donanınca, hayat insana daha çocukluğunun şafağında, bazı şeyler üstüne yemin ettiriyor ve bu yemini tutamıyorsun. Sonunda hiçbir şeyi umursamayan, hiçbir şeyden tat alamayan bir adam durumuna geliyorsun.</p>

  <p>O susunca, doğal olarak kendi annemi düşündüm. Sevgisiyle ve ona her ters düşüşümde yüklediği yüksek dozlu 'suçluluk duygusu'yla, annemi düşündüm. Kendisine verdiğim o bir tek sözü bir türlü yerine getiremediğim için, yaşamımı şimdiden suçluluk çölüne dönüştüren sevgili, canım annemi.</p>

  <p>— Benim annem, yaşadığım her anın değerini vermem, mutluluk anlarının tadını çıkartmam konusunda söz istedi benden, diye mırıldandım.</p>

  <p>Duymadı beni.</p>

  <p>Kendi annemi bırakıp -yoksa özlem denilen o zayıf düşürücü yoğun bulutların hücumuna uğrayacaktım-, Romain'in annesini düşündüm. Bir erkek çocukla annesinin ilişkisi, benim annemle olan ilişkimden farklı manzaralar taşıyabilirdi. En azından yetişkinlik döneminde...</p>

  <p>— Bir başka kadın seni kollarına alacak olsa, elin kolun bağlanıyor. Öte yandan büyük bir vicdan azabına kapılıyorsun.</p>

  <p>Tam düşündüğüm gibi. Romain, Jeanne'ı her kucaklayışında, vicdan azabının ateşiyle, aşkın alevleri arasında yanıp, kavruluyordu demek ki... Aman Tanrım, ne korkunç bir ikilem olmalı bu! Beri yandan ne tuhaf bir duygu şöleni... Hafiften bir ensest tat olmasın içinde? Başa çıkılamayınca, kabullenilip, sonra da benimsenen...</p>

  <p>Oysa anneler ve kızları daha çok saklı bir rekabet, gizli bir kıskançlık ve ancak kadınlara özgü ince, duyarlı, tiz sesli, düşünceli ve alıngan bir aşkın suladığı o çok dalgalı okyanusta yüzerler. Anneler ve oğullar'ın sularıysa çok farklı..</p>

  <p>Bütün bunlar, alışılmışın dışında bir anne-baba teröründen gerçek anlamda ilk kez söz eden esmer, kara kuru çekingen bir Çek yazarı anımsattı bana.</p>

  <p>— Daha şafakla birlikte, çok sıkı bir aşk eğitiminden geçmişsin ve öyle ki, onun izlerini hâlâ gövdende taşıyorsun. Nereye gitsen, kimi görsen, o kahrolası karşılaştırmayı yapıyorsun ister istemez. Bütün zamanını beklemekle geçiriyorsun. Oysa, sen beklediğin şeyleri, daha çok küçükken yaşamışsın...</p>

  <p>Anlattıkça daha çok yoruluyor, yaşlanıyordu sanki. Bir yandan da tuhaf bir biçimde güzelleşiyordu.</p>

  <p>'Böyle bir anne-oğul ilişkisi yaşamak nasıl olur?' sorusunu ister istemez düşündürten, zehirli bir tılsım vardı anlattıklarında. Yine de bütün bunların sıkıntılı bir başka yanı ve Romain için artık 'vazgeçilmez' özel bir yüzü olmalıydı. Vazgeçilmezlik?</p>

  <p>Vazgeçilmez olan...</p>

  <p>Vazgeç!</p>

  <p>Ah şu vazgeçilmezlik!</p>

  <p>Onun uğruna nelere katlanır, nelerden yoksun kılar, nasıl da bunaltırız kendimizi. Tutsaklığımızın adıdır vazgeçilmezlik çoğu kez.</p>

  <p>Doğumdan ölüme dek sürecek ve asla kazanılamayacak birinci vazgeçilmezliğin adı: zamana karşı verilen savaş olarak çıkar karşımıza. Kendimize karşı açtığımız savaşlar yanı sıra töreler, dinler ve kan bağıyla ilgili olanlar ve bütün bunların yarattığı şoklar, acılar, yalnızlıklar... en fenası keder... Çünkü vazgeçilmezin önlenemez yol arkadaşı 'zorunluluk', hiçbir mutlu duygunun yanı başında varolmasına şans tanımaz. 'Mecburiyet', bütün özgürlüklerin ve aşkların sonudur.</p>

  <p>Vazgeçilmez olan nedir? Tutsaklık mı, yaşamak mı? Yoksa aşk adındaki insan mı? Sorumluluk duygusunu vazgeçilmez kılan kim aslında? Peki sorumluluk nedir? Vazgeçilmez olan mı, yoksa kendisi mi? Ağaçlar için vazgeçilmez olan yaşamak da, insan için vazgeçilmezin asıl kendisi mi? Ve aslında hiçbir şey vazgeçilmez değildir!</p>

  <p>Saatler ilerledi, göz kapaklarımı uyku, beynimi alkol kontrolüne aldı. Romain benim yatağıma yarı uzanmış halde, sehpadaki elmalardan birkaçını havaya atıp tutuyor, tuhaf bir ezgi mırıldanıyordu. Tanıdık, sanki yanık bir ezgiydi bu. Beni alıp, çocukluğumun sıcak, güvenli, sevecen sokaklarına davet ediyordu. Daveti reddedemedim. Kalkıp, kitaplık rafına özenle yerleştirdiğim iriyarı bir dosyaya uzandım. Dosyadaki su geçirmez zarflardan birini açtım. İçinden, çocukluğumdan beri handiyse ezbere tanıdığım o haritalardan biri göründü. Uzmanlarca onarılmış bir şaheserin aslıydı bu. Okşarcasına dokundum, parmaklarımı gezdirdim yüzyılların üzerinde.</p>

  <p>— Artık altı topu bile rahatlıkla atıp tutamıyorum! diye haykırışa benzer bir kahkaha attı Romain. Ben ve haritam, onun görünmezinde kalmıştık.</p>

  <p>— Şu sonuncu top var ya Afife, hah hah ha!...</p>

  <p>Odada ikimizden başka kimse olmadığına ve gülen erkek sesi de Romain'e ait olduğuna göre, çın çın öten kadın kahkahası benim olmalıydı. Hiç beklemezken, ben de gülmüştüm demek ki...</p>

  <p>Ben de gülünce, odada nedeni belirsiz kahkahalara özgü bir renk belirdi. O da gördü mü bilmem, elmaları bırakıp, eliyle boşluğu gösterdi. Hah hah ha!...</p>

  <p>— İçimizde en büyüğü Malraux'dur. Elindeki topları havaya atıp tutarken görürüm onu bazen. Bu işi ondan daha iyi yapan yoktur.</p>

  <p>Malraux'un jonglörlüğünden haberim yoktu, ilgimi çekti. Haritamı usulca masanın üzerine bıraktım.</p>

  <p>— Onca pırıltılı başarının ortasında tasalı bir yüz, dedi elmaları pantolonda parlatarak.</p>

  <p>— Sonuncu top hep kapının dışındadır ve Malraux'un tüm yapıtları bu acı gerçekle dokunmuştur. Yaman adam, diye düşündüm. Şu Romain pek yaman adam.</p>

  <p>Benim odamın tam altında, beşinci katta kalan Carmen de Cervantes'in odasından gürültüler duyduk o sırada. Ardından tuhaf, daha çok isterik diye adlandırılabilecek kahkahalar geldi. Tuhaf olan, bu kahkahaların Carmen'in o iç gıdıklayan seksi sesine hiç benzemeyişiydi. İrkildik. Göz göze geldiğimizde, meraktan uzak bir kaygı hattı kuruldu aramızda.</p>

  <p>Biz seçkin öğrenciler, bütün normal insanlarda bulunan, 'başkalarının özel hayatıyla ilgilenmek' genini taşımayız. Bu eksikliğimiz bir sakatlık olarak sık sık yüzümüze vurulsa da, bizler meraklarımız konusundaki farklılığımızı, doğanın bize verdiği bir armağan olarak bilmekte daima kararlı olmuşuzdur.</p>

  <p>Bizim meraklarımız daha çok varoluşun kendisi ve düşlerle ilgilidir. Çünkü bizim gibiler, yaşananların beş aşağı, beş yukarı birbirinin ikizi olduğunu bilirler. Ama bütün düşler birbirinden farklıdır. Kimsenin rüyası, bir başkasınınkine uymaz, ayrıntılarda çok derin başkalıklar vardır ki, asıl bunlar önemlidir. Çünkü düşler, ayrıntılardan oluşur. Tıpkı insan yüzleri gibi...</p>

  <p>Carmen'in odasından gelen seslerle ilgilenişimiz, tamamen onun adına duyduğumuz endişenin bir sonucuydu. Bazı aceleci ayak sesleri ardından, altı kat yine sessizliğe gömülünce, kulaklarımızı kapattık.</p>

  <p>— Şu elindeki harita, oldukça eski olmalı, dedi Romain. Gururla başımı salladım. Demek görüş alanına girmiştik artık.</p>

  <p>— Dört yüz yetmiş yıldan fazla, dedim.</p>

  <p>— Neredeyse Kolomb'unki kadar, dedi hayretle.</p>

  <p>— On beş yıl farkla, dedim bilgiç bilgiç.</p>

  <p>— Yalnızca on beş mi?</p>

  <p>Yerinden fırladı, hayranlık sesleri çıkartarak haritayı aldı, dokunmaya kıyamaz parmaklarla tutarak seyretti onu.</p>

  <p>— Orijinal tabii... Muhteşem bir şey bu Afife! Zevkten baygınlık geçiriyordu.</p>

  <p>— Evet, dedim. Muhittin Pirî'nin çizdiği bütün haritalar, günümüz deniz bilgilerine çok yakındır.</p>

  <p>— Elbette elbette... Bir müzede özdeş basımlarını gördüm ben bu haritaların... Yoksa düşlerimde miydi?</p>

  <p>Durdu, bir şeyler anlamış gibi yüzüme baktı. Hınzırca güldü.</p>

  <p>— Adı ne demiştin, sen bu dâhi denizcinin ba'kiim?</p>

  <p>— Muhittin Pirî, Pirî Reis olarak bilinir.</p>

  <p>— Pirî Reis demek...</p>

  <p>— Amcası Kemal Reis'in Kolomb'u esir aldığı sırada, Pirî Reis'in Kolomb'un haritalarına el koyduğunu söyler kimileri, dedim sitemli bir sesle.</p>

  <p>— Yani?</p>

  <p>— Öyle bile olsa, Kolomb'un da Pirî'den etkilenerek çalıştığı söylenebilir...</p>

  <p>— Söylentiler ve dedikodular normal insanların uzmanlık alanı, biz bu işlerin içinden çıkamayız</p>

  <p>Afife. Muhteşem olan, Pirî Reis'le Kolomb'un tanışmış olmaları bence...</p>

  <p>Bulmacayı çözmüş yaramaz çocuk gibi baktı yüzüme, gözlerini kıstı, hayran bir gülümsemeyle,</p>

  <p>— Ve zat-i âliyeniz Madam Pirî oluyorsunuz demek? dedi.</p>

  <p>— Evet, dedim gururla.</p>

  <p>— Pirî Reis'in yaşayan en yakın akrabası benim. Babamın kökleri, Pirî Reis'in amcası Kemal Reis'e uzanır.</p>

  <p>— Sende denizci, serüvenci bir ruh olduğunu ilk tanıştığımızda anlamıştım, dedi sevinçle.</p>

  <p>Şaşırmamış görünmeye çalıştım, ama beceremedim, yüzüme gözüme bulaştırdım. Kızardım.</p>

  <p>— Ortaparmağından hiç çıkartmadığın o garip taşlı yüzük anlatmıştı öyküyü. Müthiş güzel, faklı bir taş, şahane işçilik, eşsiz bir renk...</p>

  <p>— Aile yadigârıdır! diye haykırdım sevinçle. Şimdiye dek kimse beğenmemişti yüzüğümü.</p>

  <p>— Eh olacak o kadar... diye gülümsedi. Ben de gülümsedim. Gülümseyişlerimiz havada buluştu, nedense biraz utangaç asılı kaldılar bir süre. Tuhaf bir titreşim oluştu onların asılı kaldığı yerde. Yayıldı, bana ulaştığında, içim ürperdi.</p>

  <p>İstediğim, seçtiğim biri tarafından anlaşılmanın, doğru değerlendirilmenin ve beğenilmenin lezzeti yayıldı kanıma. 'Doğru'nun tek ölçeğinin öznel olduğunu bile bile, sevindim.</p>

  <p>— Peki, bana hep o sevgili 'çocuk-kadın'ı, o dâhi heykeltıraşı anımsatan gözlerin? O, hüzünle, umudun olanaksızlığında buluşan bakışlarından taşan isyankâr çocuk heyecanın?</p>

  <p>— Anne tarafından Afife Jale'yle akrabayım, diye açıkladım gururla.</p>

  <p>— Cesur ve öncü bir sahne sanatçısı, çok hassas... incecik... kırılgan bir kadınmış büyükannem.</p>

  <p>— Öyle olmalı, mutlaka öyledir! dedi dalgın dalgın.</p>

  <p>— Camille'in bakışları da öyleydi...</p>

  <p>Bana doğru eğildi, göz doktorundaymışım gibi rahatsız hissettim kendimi.</p>

  <p>— Bu tıpkı, Claudel'le, Kolomb'un torunu olmak gibi bir şey...</p>

  <p>— Hiç kimse bir başkasına benzemez! diye hırçınlaştım.</p>

  <p>— Afife Pirîî dedi hayranlıkla.</p>

  <p>— Afife Pirî, diye yineledim.</p>

  <p>— Denizlerin serüvenci ruhuyla, sahne, ışıklarının asi ve cesur kızının torunu... Anlayamadım... Çoktan anlamalıydım...</p>

  <p>Göz göze geldik, bakışlarımız kenetlendi, bütün bedenim ateşlenmeye başladı...</p>

  <p>— Bana onları daha iyi anlat, bildiklerini aktar, aktar ki, seni daha iyi bileyim Afife. Afife Pirî... Büyülenmiş gibi kilitlenmişti bakışlarım. Ağzımı açtım, ama o sırada kapı çalındı. Gece yarısını geçeli yıllar olmuştu, endişeli bakıştık.</p>

  <p>İlk toparlanan Romain'di. Beni dürttü.</p>

  <p>— Kim o?</p>

  <p>— Ah, çok üzgünüm Madam Pirî, benim Dr. Günnar. Kapıyı açar mısınız lütfen?</p>

  <p>Günnar'ın sosyolojide profesörlük derecesi vardı ama, kendini ilk kez doktor olarak tanıtıyordu, hem de sabaha karşı bir zamanda...</p>

  <p>— Mösyö Kacevv'i odasında bulamadım, acaba sizinle mi diye merak etmiştim de... Endişenin yerini şaşkınlık aldı.</p>

  <p>— Ben buradayım Dr. Günnar, hiç meraklanmayınız! diye neşeli bir sesle seslendi Romain.</p>

  <p>Kapıyı açtığımda, ilkin Günnar'ın paniğe çalan telaşlı gözleriyle, sonra mavisi eski otuz beşte sabitleşmiş, tek boyutlu bakışıyla Vigdis'le karşılaştım. Elinde bir tepsi, tepside de bir bardak su ve bir tabak vardı. Tabakta iki tane pembe hap.</p>

  <p>— Hayrola Dr. Günnar, bağırsak enfeksiyonu geçirdiğimi nasıl da öğrendiniz? diye pis pis sırıttı</p>

  <p>Romain. Sonra bana döndü,</p>

  <p>— Hep annemin suçu, taze salatalık ve meyve yemem konusunda öyle iyi yetiştirdi ki beni, şimdi taze meyvesiz ve bağırsak sorunsuz yaşayamaz oldum. Hah hah hah!...</p>

  <p>Günnar'ın yüzü, hiç beklemediği bir anda, sıcak, vıcık vıcık bir şeye eli dokunmuş, ama bunu belli etmemeye çalışır gibi çarpıldı.</p>

  <p>— Çok şakacısınız Mösyö Kacew, ben yalnızca uykunuzun kaçtığını düşünüp, uyku ilacı getirmiştim size, dedi yapmacık bir sesle.</p>

  <p>— Uykum, ah evet benim uykum... Doğru ya başka kimin olabilir ki? Anlıyorum, ne incelik... Çok hoşsunuz Dr. Günnar. Girsenize, bu saatte, böyle incelik gösterip, gelmişsiniz de, neden içeri buyurmuyorsunuz? Buyrun buyrun.</p>

  <p>Vigdis'in o bütün normal insanlara özgü, işini, yaşamı ve kendini sevmeyen, buna karşılık değişime, farklılığa ve öncülüğe en ufak kredi vermeyen bakışlarına uyku tülleri çekerek odama girişi, gerçekten yürekler acısıydı. Hep olduğu gibi, 'o yalnızca görevini yapıyor'du elbette. Elinde tuttuğu tepsiyi Romain'e uzattı. Yoksa bir android miydi bu kadın?</p>

  <p>Bir an kararsız kalan Romain, hemen toparlanıp, hayranı olduğum o alaycı edasıyla pembe haplardan birini aldı, havaya fırlattı, ağzını açıp, uçan bir leblebiyi avlamak oyunundaki gibi tam altında bekledi. Pembe hap havada uçtu, sonra gelip avcının ağzına kondu.</p>

  <p>— Hiç zahmet etmeyin, suya gerek yok, dedi neşeyle yutkunurken.</p>

  <p>Günnar muzaffer bir gülüşün yüzüne yayılmasına izin verdi. Sonra başını bana çevirdi. Ne yani, ikinci pembe hap benim mi?</p>

  <p>— Dünyada olmaz, benim uykum falan kaçmadı ki... Hem sonra, uyku ilacı içmeye nasıl zorlarsınız insanı, burası insan hakları konusunda dünyanın jandarması sayılan Kuzey Avrupa değil mi? Ben yalnızca Romain Gary ile, şey yani Mösyö Kacew'le sohbet ediyordum...</p>

  <p>— Lütfen Madam Pirî, sizin iyiliğiniz için!</p>

  <p>Sesinde her şeyi bilen ve sonunda nasılsa kendi isteğinin kabul göreceğine inanan bir kesinlik vardı.</p>

  <p>— Haydi dostum, uykunun kaçtığını yadsımak niye? Dr. Günnar'ın bilgi alanına girmek, buz pistinde patensiz kaymaya benzer, için şu ilacı canım...</p>

  <p>Hayretle Romain'e baktım. Bu onun sesiydi. Delirdi mi acaba? Mavi gözlerinde tanıdık bütün ışıklar sönmüştü, kör bir duvara çarptım. Kimse kendi isteğimle uzanıp, o saçma pembe hapı almaya ikna edemezdi beni, ancak Romain'in yabancılaşan bakışları ve sesindeki ikiyüzlülük çok inciticiydi. En fenası incinmektir; çok acıtır, katılır kalırsınız. İncindim. Zehir içmek istercesine, öfkeyle yuttum uğursuz pembeyi.</p>

  <p>Günnar o eski, bildik, uygar, yumuşak, dost bakışlarını giyiniverdi çabucak. Kendi dediğini kabul ettirerek doyanları tutkulu ateşiyle parlıyordu gözleri. Yüzündeki kuzeyli maskenin altına saklanmış o korkutucu Çinliyi görür gibi oldum yeniden.</p>

  <p>'Seçilmiş özel öğrenci' olarak bu kuzey ülkesine geldiğimden beri unuttuğum o tiksinme duygusunun zevksiz tadı ve çürümüş organik kokusu geri geldi yeniden. Daha berbatı, bunların bende yarattığı öfkeydi.</p>

  <p>Göz göze gelmemek için gözlerime kesin emir verdiğimden habersiz, ısrarla bana bakan Romain, odamdan çıkmak konusunda biraz kararsız kalan Günnar ve Vigdis'i yumuşak hareketlerle ama kesinlikle sürükleyerek dışarı çıkartırken, keyifli keyifli esniyordu.</p>

  <p>— Şu sizin ünlü besteciniz, büyük Grieg beni çok etkilemiştir Dr. Günnar. Yaşadığı ev, buraya çok yakınmış ve bir müzeye dönüştürülmüş yanılmıyorsam? Oraya toplu bir gezi yapsak diyorum, aaaauuuff, ah pardon, nasıl da uyku bastırdı birden...</p>

  <p>— Olabilir, niçin olmasın Mösyö Kacew. Hemen organize edilebilir...</p>

  <p>— İyi geceler Madam Pirî, düşleri bol bir uyku dilerim...</p>

  <p>İyi ki gittiler de, kafasına bir şeyler atmadan yalnız kalabildim, diye düşündüm. İhanetin, hem de yakınımdan, sevdiğimden gelen ihanetin yakıcı bıçağı derimi yüzüyordu. Aaah! Saçmalıyorum ben, ihanet zaten insanın yakınından, güvendiğinden gelir yalnızca. Hem neden o adam benim yakınım, sevdiğim falan oluyormuş bakalım? Yalnızca komşum o benim. Hem zaten tutkun olduğu, baskın karakterli bir annesi ve çok hoş bir kız arkadaşı var onun!</p>

  <p>Sabaha kadar uyuyamadım. Onlar giderken sabah oluyordu.</p>

  <p>İlk işim Jeanne'ın odasına gitmek oldu. Telaşla kapısını çaldım. Kapıyı açtığında, saçının daha uzun olduğu sağ yüzünü gösterdi bana. Uykusuz ve keyifsizdi, yine de alımlıydı. Çok hoştu.</p>

  <p>— Dün gece, doğrusu biraz önce tuhaf bir şey oldu Jeanne. Romain'le ben...</p>

  <p>— Mösyö Kacew'in uykusu kaçmış ve sizin odanıza gelmiş sanırım, diye sözümü kesti Jeanne. Sesinde kişiliğinin izlerinden eser yoktu. Boş, bomboş bir sesti.</p>

  <p>Hoppala!... Ne oluyor bunlara böyle? Toptan çıldırdılar galiba...</p>

  <p>— Biz de şimdi bu konuyu tartışıyorduk Madam Tuula'yla.</p>

  <p>Günnar ve Vigdis, sabahın köründe Tuula'nın, yani Jeanne'ın odasına çöreklenmişlerdi. İçeri girdim.</p>

  <p>Vigdis'in elinde bu kez A4 boyutunda beyaz bir bloknot vardı. Spiral, kareli ve birinci hamur kâğıttan. Geldiğim ilk günden beri bu ülkenin kâğıtlarına hayran olmaktan kendimi alamıyordum. Ben onulmaz bir kırtasiye hastasıyımdır.</p>

  <p>Defterde, henüz tam olarak sökemediğim ama Almanca ve İngilizce'ye akrabalıkları nedeniyle çok da yabancılık çekmediğim kendi anadillerinde bazı notlar alınmıştı:</p>

  <p>1) Gir mer oppgave,</p>

  <p>2) Ta mer tid!</p>

  <p>Daha çok 'oppgave' ver ve daha çok zaman al, demek isteniyordu, ama 'oppgave'nin anlamını bilmiyordum. Üçüncü satırı okumama fırsat kalmadan, defteri ters çevirerek saklayan Vigdis'in soğuk bakışlarına çarptım.</p>

  <p>— Biliyorsunuz sevgili madamlar, dedi Günnar. Sesini yumuşatmaya ve tatlandırmaya özel çaba göstererek.</p>

  <p>Normal insanlar'ın dünyasında, 'normal erkekler', kadınlar ve çocuklarla konuşurken seslerini ya böyle yumuşatıp tatlandırırlar ya da acı katarak sertleştirirler. Çünkü, 'normal erkekler'in, kadınlar ve çocuklarla kendi doğal sesleriyle konuşma alışkanlığı ve eğitimi yoktur.</p>

  <p>Bunlar hiç yabancım değildi ve beni şaşırtmıyordu. Ama 'seçkin özel öğrenciler' için özellikle tasarlanmış böylesi umut verici bir projenin başına, ortasına veya sonuna getirilen bir sosyoloji profesörünün bu kadar normal oluşu çok rahatsız ediciydi doğrusu.</p>

  <p>— Biliyorsunuz madamlar, Mösyö Romain Kacew, ciddi bir depresyon geçirmekte ve kendini ünlü yazar Romain Gary sanmaktadır. Geçtiğimiz haftalar boyunca sevimli bir şaka, şık bir espri olarak baktığımız bu durum, son günlerde ciddi bir sorun boyutuna ulaşmış bulunuyor, ne yazık ki... Hatta sevgili madamlar, sözünü ettiğim bu sorun, yaşatmak için kesinlikle hiçbir fedakârlıktan kaçınmayacağımız özel programımızı tehdit eder görünmeye başlamıştır.</p>

  <p>Bu bir karabasan olmalıydı. Bunca bürokratik, bunca normal bir konuşmanın, böyle seçkin bir ortamda var olabilmesinin başka ne açıklaması olabilirdi ki?</p>

  <p>— Bu nedenle siz Madam Tuula ve Madam Pirî, onun en yakın ilişki içinde bulunduğu iki 'özel öğrenci' olarak, bize yardım etmek nezaketi göstereceksiniz...</p>

  <p>Çok uykum vardı, artık dayanacak gücüm de tükenmişti. Bayılırcasına sızdım.</p>
</body>
</html>
