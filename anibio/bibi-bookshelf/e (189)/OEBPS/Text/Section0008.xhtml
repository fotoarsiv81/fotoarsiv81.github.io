<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>ASIL GELİŞME</h1>

  <p><i>"Münih hayvanat bahçesinden bir kurt kaçmış ve yaşlı bir kadın tarafından bulunmuştu. Polisler geldiğinde yaşlı bayan, kurdun başını okşamakta, kurt da onun elini yalamaktaymış. Hiçbir şeyden emin olamıyorum, ama belki de kurtlar iyiye doğru evrimleşmekteler. Yaşlı bayanlar da öyle. Belki de yaşlı bayan kaçıktı. Bir şeyler bulanlar genellikle kaçıklardır."</i></p>

  <p style="text-align: right;">Emile Ajar</p>

  <p><br /></p>

  <p>Ahşap güzeldir.</p>

  <p>Doğal, kaba, işlenmemiş haliyle, kocaman, kaba saba, yarı hayvan bir yaratığın zavallı, beceriksiz, iyi niyetli çaresizliğindeki kütüklerin, boynu bükük yakılmayı beklerken, yontulup, usta ve zevkli ellerin kullandığı makinelerde işlenerek, rafine, şık ve soylu biçimlerde ahşap malzemeye dönüşme serüveni, oldukça duygusaldır. Çünkü, işlenmemiş ham güzellik eksiktir ve acıma duygusu yaratabilir.</p>

  <p>Oda kapılarımız ahşaptı. Hatta topuz kapı kolları bile ahşaptı. Damarlı beyaz çam ağacı, İskandinav titizliğiyle işlenmiş, koyu renk şeffaf cilayla parlatılmıştı. Kapılarımız öyle güzeldi ki, dokunmak ve ahşabın o doğaya yakın tenini okşamadan geçmek kaçınılmaz oluyordu benim için. Odama her giriş çıkışta uzun uzun kapımı okşuyor, ahşabın güneşten, topraktan ve sudan topladığı enerjiyi bedenime aktarmak istercesine sarılıp, kucaklıyordum onu.</p>

  <p>Ahşap sevmeyen birinin Kuzey'de, mutsuz bir plastik nostaljiği olma tehlikesiyle karşı karşıya olduğunu ancak buraya geldikten sonra anladım. Neyse ki ben... ben ahşap severim.</p>

  <p>Topuz kapı kollarına bir şey sıkıştırmak, hemen hemen olanaksızdır. Ama son zamanlarda biri olanaksızı zorluyor ve her sabah bulmam için, kapının ahşap koluna kâğıtlar sıkıştırıyordu. Bunlar, nefis soğan kâğıdına, dağılmaz siyah mürekkeple yazılmış şiirlerdi. El yazısını tanımıyordum, zaten buna el yazısından çok, usta bir hattatın kaligrafisi demek daha doğru olacaktı.</p>

  <p>Rilke ve Baudelaire şiirleri.</p>

  <p>Doğrusu bu gizli şiir düşkünlüğünde bir espri, bir hınzırlık aramak boşunaydı. Çünkü, ciddi ve düzenli bir uğraş içinde olduğunu hissettiğim sabah şiirleri ulağım, çok sistematik çalışıyordu ve asla iz bırakmıyordu. İlk aklıma gelen ad, Günnar'dı. Onun tedavi (!) yollarından, beyin yıkama yöntemlerinden biri olmalı diye düşündüm. İyi ama neden Rilke ve Baudelaire?</p>

  <p>Neşeli, canlı ve her bunalımdan sonra her şeye yeniden başlayacak denli acı-hafızası henüz gelişmemiş birisiydim. Genç olmanın bir armağanı veya bir felaketiydi bu.</p>

  <p>Daha önce neden Rilke ve Baudelaire şiirine ilgi göstermediğimi düşündürtecek kadar güzel şiirlerdi bunlar. Okudukça yeniden okumak gereksinmesi yaratan, açıldıkça içinden çıkacakları merak ettirecek katmanlı dizelerdi. Fakat yüreğimde bıraktığı lezzet acıydı. Başım ağrıyor, yüreğim sıkışıyor, içim daha önce tanımadığım keder duygusuyla doluyordu. Hüznün ve incinmenin ritmini daha güzel yakalamak artık olanaksız görünüyordu. Bu ikisi kimseye bu konuda pek şans bırakmamışlardı.</p>

  <p>Bir insana düzenli şiir yollamak, özel bir anlatım biçimidir. Kendi şiirlerini ya da başkasınınkileri özene bezene yazıp, sabahın köründe kimseye yakalanmadan, bir kadının kahvaltısına yetiştirmekse, artık çok özel amaçlı bir mesajdır. İyi ama, neden 'Les Fleurs du Mal' ve 'Die Sonette an Orpheus' seçilmişti?</p>

  <p>Doğrusu sabahın erken vaktinde taze bir çiçek, sıcak bir çörek, neşeli bir şarkı notası beni bu kederli şiirlerden daha çok yüreklendirebilirdi. Şiirin saati sabah değildir! Bu şiirlerin tam saatiyse alacakaranlıktı.</p>

  <p>Üst üste beş sabah pusuya yatıp, gizli şiir ulağımı yakalamak istedim; beceremedim. Kimse kimdi ama, işini çok iyi biliyordu.</p>

  <p>Sonunda şiirlerin kaynağını merak etmekten cayıp, şiirleri merak etmeye koyuldum. Neşeli, hayat dolu insanların pek çoğu gibi, hüzne ve korkuya gizlice sevdalı olduğumu ayrımsamaya başladım. Şiirleri iki dosyada biriktirirken, nedenini hiç bilmediğim gizemli bir bencillikle susmayı seçmiştim. "Şiirin tek tutkusu güzeldir ve amacı kendisidir." "Ruhun parçalanıp, çözülüşünün bir tasviri..." "En yetkin erkek güzellik tipi, şeytanın tipidir." Bu şiirleri kapıma bir kadın mı bırakıyordu yoksa?..</p>

  <p>Banyolarımızda küvet yoktu, ama Brooks günlüğü on sekiz krona kiralıyordu. Seçtiği küvet, aslan ayaklı, krem renkli, başucu sabun vesaire için düz, ayakucu yuvarlak kesimli, ellilerden kalma bir modeldi.</p>

  <p>Sulandırılmış domates salçasını özenle vücuduna sürüyor, o güzel, bembeyaz göğüslerini, dolgun kalçalarını kan kırmızısına boyuyordu. Küvet genellikle boştu, onu yalnızca dekoratif olarak kullanıyordu. Otomatik Asahi-Pentax'ıyla 'self-nude'larını çekiyordu. Kendi tanımlamasıyla, dudaklarını fotoğraflıyordu.</p>

  <p>Bu fotoğrafları odasının kapısında sergiliyordu.</p>

  <p>Sekiz yüz on numaralı odanın kapısına, o katta yaşamadığı halde haftada iki üç kez uğramayı alışkanlık edinenlerin sayısı giderek arttıkça, Brooks'un çıplaklık dozu ve yeni fotoğraf sergileme sıklığı da artıyordu.</p>

  <p>Bana sırrını açmıştı;</p>

  <p>— Kodak filmi, salçayı gerçek kan etkisiyle sonuçlandırır!</p>

  <p>Brooks'un fotoğraflarındaki pornografik temanın ana objesi dudaklardı. Daha çok vajinal dudaklar. Saplantılar bütün insanlar için benzer tutkusal anlamlar yüklense de, bizim gibi 'seçilmiş özel öğrenciler'le normal insanlar, saplantıların zorlanacak sınırları konusunda ayrılırlar. Bizim sınırlarımız yoktur!</p>

  <p>Yemek yerken elden getirilen bir not, Brooks'un o akşam beni odasında beklediğini söylüyordu: Afife Pirî.</p>

  <p>Bu akşam, 8:10'da odamda bekliyorum. Önemlidir.</p>

  <p>B.Nin.</p>

  <p>Daha önce el yazısını görmediğim için, zaten kuşkulanma şansım yoktu. Belirtilen saatte, sekiz yüz on numaralı odanın önünde dikildi. Kapıya asılmış yeni fotoğrafları seyrettim bir süre. Kanlar içinde boş bir küvet içinde yatan, küçük, bembeyaz, çırılçıplak kadının gözlerindeki tutkuyu hemen gördüm ve ister istemez gülümsedim.</p>

  <p>İçerden usul usul konuşma sesleri geldiğini duydum o sıra. Sakın Günnar, Vigdis ve pembe haplar...</p>

  <p>Geç kalmıştım, kapı açıldı, kıpkırmızı boyanmış iri dudaklarıyla, yırtık yırtık gülümseyen Brooks belirdi karşımda.</p>

  <p>— Fotoğraflarımdaki grotesk üslup, annemden bulaşmış bir aile geleneği, dedi. Beni kolumdan tutup, odasına sürüklerken fısıldadı:</p>

  <p>— Grotesk sanat en iyi protesto biçimidir. İğrençliği, şiddeti, sefilliği olduğu gibi yansıtır; fazlasıyla, bütün şiddetiyle!</p>

  <p>Dilini çıkartıp, bir yılan gibi titretti zevkle. Hiç bu kadar uzun bir dil görmemiştim, şaşırdım.</p>

  <p>— Buradakilerin tümünü tanıdığını sanıyorum.</p>

  <p>Carmen de Cervantes, Aurore Sand ve daha önce gördüğüm, ama tanışmadığım bir Hintli, kırmızı seramik kadehlerde bir şeyler yudumluyorlardı.</p>

  <p>— Parveen, benim çok sevdiğim bir dostumdur. Kendisi Ziya-ül Hak'ın katilidir ve çok iyi sebzeli cury pişirir, diyerek gururla tanıttı Brooks.</p>

  <p>Esmer teni pırıl pırıl yanan genç adam zıpkın gibi ayağa fırladı, seramik kadehini sehpaya bıraktı, elimi hiç tanımadığım tarzda bir zarafetle tutup, kutsarcasına sıktı. Kapkara gözleri, sonsuz enerji kaynaklı dev fenerleri gibi, gözlerime değdi, gözbebeklerimi deldi, gönül gözüme kadar girdi.</p>

  <p>— Parveen Nehru, dedi yoğun Hintli aksanıyla. Doğrusu, adının anadilindeki telaffuzuna alışık değildi kulaklarım.</p>

  <p>— Ben Afife Pirî, dedim gururla.</p>

  <p>— Tıpkı anlattıkları gibisiniz Madam. Yeni bir filiz kadar taze ve diri, görkemli bir ağaç kadar mağrur ve dik.</p>

  <p>— Parvven bir vejetaryendir, diye ekledi sinsi sinsi gülerek Brooks.</p>

  <p>— O bir uçak kazası değil miydi? diye merakla sordum. Herkes güldü. Mahcup oldum. Parveen</p>

  <p>Nehru eliyle işaret edip, onları susturdu.</p>

  <p>— Ziya-ül Hak öldükten sonra günlerce kafamın içinde aynı soruyla kıvrandım. 'Onu ben mi öldürdüm?' diye kendimi yedim durdum. Acaba o öldüğü sırada ben neredeydim ve ne yapıyordum?...</p>

  <p>Daldı gitti. Dimdik sırtı, trans halde bakışlarıyla beni ürkütmüyor değildi ama, yine de bir katilden çok, ölümcül düşleri ve düşünceleriyle her gün yeniden intihar eden birisi izlenimi veriyordu.</p>

  <p>— Ondan kurtulmayı o kadar çok istiyordum, onsuz bir dünyayı öyle şiddetle istiyordum ki, bu işi benden başkasının yapma olasılığını çoktan ortadan kaldırmıştım böylelikle... Beynim gönüllü olarak o tarih ve saatte nerede olduğumu, ne yaptığımı perdeliyor şimdi... Ellerini dua eder gibi kaldırdı,</p>

  <p>— Çok araştırdım, sordum, soruşturdum, ama yanıtı kimse veremedi. Yaşantımda koskoca bir yirmi dört saat kayıp, bulamıyorum... Özel dedektif tuttum, araştırttım... Yok, yok, yok...</p>

  <p>Brooks ve Carmen her şeyi anlamış gibi oturuyorlar, zaman zaman başlarını sallıyorlardı. Aurore, sanki hiç dinlemiyor, yumuşak hareketlerle elindeki kadehi okşuyordu. Benimse dilim tutulmuştu. Elime tutuşturdukları porselen kadehteki şampanyamı unutmuştum bile.</p>

  <p>— Sizce Afife, sizce insan çok istediği şeyleri ille de bilinçli olarak, uyanık ve ayıkken, sonra fiziki...</p>

  <p>Ellerini uzattı,</p>

  <p>— Elleriyle mi gerçekleştirir?...</p>

  <p>Ellerime baktım, tertemizdi. Her şeyi anladım. Hiç düşünemeyeceğim kadar çok cinayet işlemiştim ben... Dehşetle büyüyen gözlerim, kendimi daima Raskolnikov'a neden çok yakın hissettiğimi görmeme yaradı.</p>

  <p>Odadaki öbürleri, anlayışlı ve dost bakışlarla bana bakıyor, 'alışmamı' bekliyorlardı. Sanırım, bu beklenenden uzun sürecekti. însan normal olmasa da, düşündüğü kadar masum, içten ve dürüst olmadığını öğrendiğinde, bunu kabullenmesi ve hazmetmesi çok zaman alıyor!</p>

  <p>— Katil, içimizde uyu, dedi Carmen.</p>

  <p>— Ve bizler, onu uyandırmaya bayılırız, diye ekledi Brooks şeytanca bakışları alev alev yanarak.</p>

  <p>— Sen kimleri öldürdün Afife? Sesinde, 'sen kime âşıksın?' sorusunun tatlı, baygın kokuları buharlanıyordu Parveen'in.</p>

  <p>— Cinayet! Cinayetten söz ediyorsunuz! diye bağırdım. Gülümsediler. Anlayışlı, sevecen ve tanıdık gülümsediler. Saldırgan olmaya, aşağılayıcı ve yargılayıcı yetersizlikten uzak, kalben temiz duygularla gülümsediler. Ah seçkin olmanın yüce ayrıcalığı!..</p>

  <p>— Onların cinayetlerinde kan akar. Bizim cinayetlerimiz kansızdır. Onlar, kesici, yakıcı, patlayıcı aletlerle öldürürler. Biz öldürücü aletlere el sürmeyiz, dedi zevkle Parveen.</p>

  <p>— Biz yalnız düşünceler ve düşlerle...</p>

  <p>— Sonuçta biz de cinayet işliyoruz ama!., diye isyan ettim. Yine gülümsediler.</p>

  <p>— Katil içimizde uyur, diye yineledi Carmen. Galiba şaşırmayı bırakmanın zamanı gelmişti.</p>

  <p>— Çok iyi olur, dedi Carmen.</p>

  <p>— Böylece senin bir ajan olmadığına inanmamız daha kolay olur.</p>

  <p>— Ajan mı? Ben mi? Güleyim bari, hah haa! ... Onlar gülmediler.</p>

  <p>— Sen Romain'e şükret, dedi Brooks.</p>

  <p>— O seni sürekli savunmasaydı, çoktan dışlanmıştın aramızdan, diye ilk kez söze karıştı Aurore</p>

  <p>Sand.</p>

  <p>— Bütün kanıtlar karşındaydı, yanındaysa bir tek Romain Gary.</p>

  <p>— Düşünsene bir, dedi Brooks</p>

  <p>— İçimizde gerçek adını kabul ettiren tek 'seçilmiş özel öğrenci' sensin.</p>

  <p>Doğruydu bu. İdareci ve Birleşmiş Milletler görevlilerinden hiçbiri onların gerçek kimliklerini kabul etmiyordu. Jeanne d'Arc'a, Tuula diyorlardı. Nin, Sand, Nehru, de Cervantes ve Gary soyadları tamamen yadsınıyordu. Ve benim tanışmadığım daha seksen seçilmiş öğrenci vardı Fantolt'ta...</p>

  <p>— Senden başka hiçbirimiz gerçekten taşıdığı seçkin adıyla çağrılmıyor burada!</p>

  <p>— En genç, deneyimsiz, saf olanınız ben olabilirim ama, kesinlikle ajan değilim!., diye inledim.</p>

  <p>— Bunu biliyoruz artık, dedi Parveen Nehru.</p>

  <p>— Küçük çaplı bir araştırma yaptı Romain.</p>

  <p>— Benim hakkımda araştırma mı yaptınız?</p>

  <p>— Yalnızca Romain Gary'nin kişisel sempatisi ve garantisi yetmedi, dedi Brooks bilgiç bilgiç.</p>

  <p>— Sonuç olumlu çıktı. Türkiye'de Afife Jale adında bir kadının yaşadığını, sahneye çıkan ilk Müslüman kadın olduğunu öğrendik. Gerçi, bir Kadriye Hanım meselesi ve onun ilk olduğu söylentisi var ama... Afife Jale'nin fotoğraflarındaki gözler, gözlerdeki bakışlar... O bakışlar hepimize tanıdık geldi... dedi Aurore Sand.</p>

  <p>— Pirî Reis'e gelince, diye âtıldı Carmen de Cervantes,</p>

  <p>— Senin büyük deden, Süveyş'te Osmanlı Donanma Kaptanı olduğu yıl, benim büyük dedem Alcala da Henares'de doğdu. Bu yaş farkına karşılık, Miguel'in Cezayir'de uzun süre Osmanlılar'ın elinde tutsak olduğunu, hatta gemiyle İstanbul'a getirilirken, yolda salıverildiğini biliyoruz. Büyük dedelerimizin karşılaştığını da öğrendik.</p>

  <p>Bunu bilmiyordum, sevinçli bir çığlık attım.</p>

  <p>— Cervantes'le Pirî Reis mi? 'Evet' anlamına başını salladı.</p>

  <p>— Yalnızca bunları araştırmadık. Daha neler neler öğrendik, bir bilsen, diye güldü Brooks Nin.</p>

  <p>— Pinochet'nin işkence sırasında insanların ağzına canlı fareler atmasını Ziya-ül Hak'tan öğrendiğini de biliyoruz.</p>

  <p>Ne çok şey biliyorlardı Tanrım. Yoksa o artık normal olmayışımın seçkin pırıltısını yitiriyor muydum? Tıpkı normal insanlar gibi duyduklarıma şaşırır hale gelmiştim.</p>

  <p>— Hakkındaki belgeleri, bilgileri toplamak da yetmedi, dedi Aurore.</p>

  <p>— Anlattıkların doğruydu da, bütün bunlar niçin içimizde bir tek senin gerçek adının kabul gördüğünü hâlâ açıklamıyordu.</p>

  <p>Bekledim. Bilen ben değildim.</p>

  <p>— Bunu çözen Parveen'di, dedi Brooks. Elinde, nereden bulmuşsa, pırıl pırıl yanan bir ustura, gözleri zevkten kamaşmış, usturanın sivri ucunu okşuyordu.</p>

  <p>— Nasıl?</p>

  <p>— Benim için çok basitti, dedi Parveen acımsı bir gülümsemeyle,</p>

  <p>— Ben bir Hintliyim.</p>

  <p>— Yani?</p>

  <p>— Beyaz Hıristiyanlar, kendi modern ve uygar dünyalarının bilim ve sanat bahçesine 'Üçüncü Dünya'lı dehaları kabul etmezler. Daha da ilginci, onları görmezden gelme alışkanlığı genetik bir olgu haline dönüşmüştür artık. Yani, kendilerinden olmayanı tanımaz ve bilmezler. Kısacası, onlar ne Afife Jale'yi, ne de Muhiddin Pirî'yi tanıyorlar. Adlarını bile duymamışlar. Bu yüzden de... Gücüme gitti, alındım.</p>

  <p>— Ama Nehru'yu tanıyorlar, diye isyan ettim. Simsiyah gözleri sevgiyle ışıldadı Parveen'in.</p>

  <p>— Bu apayrı bir konu Afife. Kendi tarihleri ve çıkarları söz konusu olunca durum değişir. Adın Atatürk olsaydı...</p>

  <p>— Ama benim adım Afife Pirî! dedim.</p>

  <p>Suların yönü değiştiğinden beri ilk kez görüşecektik. Özel kontrolden çıkmış, odasına dönmüştü. Hemen gidip, onu bulmak, onu görmek, onunla konuşmak isteği içimi yakıp kavurdu saatlerce, ama gururum baskın geldi.</p>

  <p>Jeanne gelip, onun beni odasında beklediğini haber verince, yüreğim yerinden fırladı ve avucuma kondu. Ciddi olmaya çalıştım. Suratımı astım. Halbuki çok sevinmiştim.</p>

  <p>— Seni görmek istiyor Afife. Biraz zayıflamış, yorgun, ama ille seni istiyor.</p>

  <p>Kapısını bir kısa, iki uzun, bir kısa tıklattığımda öyle heyecanlıydım ki, kendi halimden utandım.</p>

  <p>— Afife! Sevgili çocuğum, gelsene...</p>

  <p>Solgundu, biraz yaşlanmıştı sanki, ama keyifliydi. Onu yeniden görmenin beni böyle çok sevindirip, heyecanlandırması biraz garip gelse de, sorgulayacak vaktim yoktu. Sustum ve yaşadım.</p>

  <p>— Otursana. Rahat konuşabiliriz, dinleme aygıtını meşgul edecek bir formül buldum, onlar bizi duyamazlar.</p>

  <p>— Romain, kurtulacak mıyız?</p>

  <p>Oysa bambaşka şeyler söylemek istiyordum. Nerden bulmuştum bu normal kadınlara özgü korunma kokulu, zavallı ses tonunu?</p>

  <p>— Elbette kurtulacağız, ama önemli olan normalleşmeden kurtulmamız... Yine de sakın endişelenme. Senin üzülmeni istemiyorum, sakın Afife...</p>

  <p>— Bizi mutlaka kendilerine benzetmek istiyorlar, değil mi? diye inledim çaresiz.</p>

  <p>— Bizden kurtulmalarının en uygar yolu bu çünkü. Düşünsene, başka çareleri var mı?</p>

  <p>— Neden bizi olduğumuz gibi kabul etmiyorlar sanki?</p>

  <p>— Korkuyorlar Afife, bizden korkuyorlar.</p>

  <p>Kapı çalındı; bir kısa, bir uzun. Göz göze geldik.</p>

  <p>— Bu bir dost, diye fısıldadı Romain.</p>

  <p>Doğrusu canım sıkıldı. Ben onu bir dostla bile paylaşmak istemiyordum. Günlerdir görüşmüyorduk, onu özlemiştim. Hem...</p>

  <p>Sarışın, uzun boylu, sağlıklı, gencecik bedeni dimdik salınan, zarif bir adam belirdi kapıda. Çok yakışıklıydı. Evet, çok yakışıklıydı. Cildi, üzerinde pembelerin oynaştığı şeffaf berraklığında, bebek teninin saf albenisiyle, özenle tıraş olmuş erkek yanağının ertesi gün bozulacak pürüzsüzlüğünün etkileyiciliğindeydi. Kalın, düz ve gür kaşlarının altında lacivert gözleri inanılmaz bir yumuşaklıkla bakıyor, sanki bu denli yakışıklı olduğu için bütün dünyadan özür diliyordu. Sarının çekinen uçuk tonlarıyla başlayan yumuşak dalgalı, uzun saçları, ensesinde at kuyruğu yaparak topladığı uçlarına doğru, bu çekingenliğinden sıyrılıp, bal rengine doğru tatlı tatlı koyulaşıyordu. İri çene kemikleri bunca yumuşak hat arasında gözü rahatsız etmiyordu bile. Kalın, enli dudakları seksi bir yükseklikle yukarıya doğru açılıyor ve açık vişne tonunda bir lezzet duygusu yaratıyordu. Uzun, çok düzgün kesimli, nefis bir burun bu güzel yüzün son çizgisini de kusursuzca tamamlıyordu. Bakmaya doyamadım, büyülenmiş gibi kaldım yüzünde ama fazla direnemedim; gözlerim bu güzellikten kamaştı!</p>

  <p>— İyi akşamlar, dedi yumuşacık. Sesinde yoğun bir yerli aksanı vardı.</p>

  <p>— Anders bizim yerli dostumuzdur, dedi Romain. Uzanıp Anders'in omzunu hafifçe pat patladı. Demek Romain'in yerli dostları da vardı.</p>

  <p>— Bu güzel, genç hanım, Afife Pirî.</p>

  <p>— Sizden öyle çok söz ediyorlar ki Madam, tanışmaya can atıyordum.</p>

  <p>İnce, uzun parmakları arasına aldığı elimi sımsıkı sıktı. Parmakları inanılmaz uzunlukta, tırnakları, kalemle çizilmiş kusursuz iri ve dar dikdörtgenlerin o ince parmakların ucuna yerleştirilmesiyle oluşan tablonun mükemmel çekiciliğindeydi. Güzel ve bakımlı tırnaklı erkekler beni çok etkiler!</p>

  <p>— Anders müzisyendir Afife. Müthiş bir kompozitör. Fırsat bulup, dinlemelisin eserlerini. Beyaz, bol kesimli, keten gömleğinin içinde alev alev yanan genç ve sağlıklı bedeninden odaya yayılan albeni ve cinsellik kokusu burnumu sızlattı, içim titredi, ürperdim. Uzun bacaklarını sımsıkı saran blue jean pantolon, sert kaslı kalçalarını olanca erkeksiliğiyle gözler önüne seriyordu. Yakışıklılığın, estetiğin ve albeninin bir arada uyuştuğu bir başka erkek tanımamıştım daha önce.</p>

  <p>— O bir Grieg'dir, diye gururla ekledi Romain.</p>

  <p>— Edvard Grieg gibi mi?., diye haykırdım.</p>

  <p>Bende insanların adlarını ve soyadlarını bir arada öğrenmek ve kullanmak merakı vardır. Bunu bir hobi olduğu kadar, adların simgelediği kişilere duyulan saygı olarak da görmek olası tabii. Kimse Madam Curie'nin adının Marie olduğunu önemsemez. Puccini'nin, Giacomo; Magellan'ın, Fernand; Goethe'nin, Johann Wolfgang; Robespierre'in, Maximillien; Tagore'un, Rabindranat; Nedim'in, Ahmet; Greco'nun, Domenikos Theotokopulus; Pascal'ın, Blaise; Dadaloğlu'nun, Veli; Rimski- Korsakov'un, Nikolai; Descartes'ın, Rene; Seyrani'nin, Mehmet; Levi-Strauss'un, Claude; Nehru'nun, Çri Javvaharlal; Nijinski'nin, Vaslav; Nesimi'nin, İmadettin; Fitnat Hanım'ın, Zübeyde; Rilke'nin, Rainer Maria; Gutenberg'in, Johannes; Baudelaire'in, Charles Pierre; Şeyh Gâlip'in, Mehmet Esat; Debussy'inn, Claude Achille; Kaygusuz Abdal'ın, Gaybi; Frei'ın, Günter; Bertan'ın, Günsu ve Grieg'inkinin Edvard olduğunu...</p>

  <p>Ama ben önemserim!</p>

  <p>Yalnızca, adlar konusundaki özenimi öne çıkartmak istemiştim, Romain bunu anlamadı. Herkesin bildiği bir gerçeği ne demeye sevinçle haykırdığıma akıl erdiremeyen bir bakış fırlattı.</p>

  <p>Bakışlar pek çok sözden daha önemlidir. Her bakışın bir anlamı, anlamların sözden derin, eylemden geniş etkileri vardır. Bazı bakışlar öyle gönendirir, öyle mutlandırır ki, her şeyin eskidiği ve unutulduğu bir sayfada yalnızca o bakışın sevinci anımsanır. Kimi bakışlarsa çok sivri köşelidir, batar, incitir, kanatır, yarası iyileşse de acısı unutulmaz.</p>

  <p>Romain'in bakışı beni incitti, bütün kapılarımı kapattım, içime döndüm.</p>

  <p>— İki hafta önce ortaya attığım gezi projesi onaylandı, yarın toplu olarak Grieg'in müzeevine gidiyoruz arkadaşlar. Bu hepimiz için önemli bir gezi olacak.</p>

  <p>— Harika! Çoktandır büyükbabamın evini ziyaret etmemiştim, dedi Anders.</p>

  <p>Böyle kritik bir dönemde, toplu turistik gezi yapmanın önemini hiç anlamamıştım. Sormadım.</p>

  <p>— Sizleri özellikle tanıştırmak isteyişimin nedeni, yarınki gezide gözünüzü açık tutmanız ve olabilecek herhangi bir ters durumda, asla sert tepki vermemenizi söylemek içindi. Özellikle ikinizin, içimizdeki en genç erkekle, en genç kadın oluşunuzu göz önüne alarak...</p>

  <p>Sesinde daha önce annesini anlatırken yakaladığım huzursuz eden eski bir burukluğu saklama paniği vardı, yoksa ben mi öyle olsun istedim?</p>

  <p>Beri yandan da, Romain'in odasında onunla yalnız kalmamı engellediği için Anders'e artık pek bozulmadığımı sezinliyordum. Biraz içim sızladı.</p>

  <p>'Bir kadının mutlaka iki sevgilisi olmalı' tezine delilik diye bakanlar geldi aklıma o anda. Mantıklı, sevecen, güvenilir bir erkeğin sakin, huzurlu, dost sıcaklığındaki sularında dinlenen kadın beyninin keyifli doyumunu düşledim.</p>

  <p>Duygulu, coşkulu, sorumsuz ve çılgın bir başka erkeğin, serseri, heyecanlı, sürpriz dolu dalgalı denizinde ter içinde boğuşmanın serüven lezzetiyle ölüp ölüp dirilen dişi ruhun doyumunu düşledim sonra da.</p>

  <p>Bu ikisi aynı erkekte asla yaşanamaz!</p>

  <p>Ve bu ikisine de gereksinen kadını düşündüm keyifle. Saçlarımı okşadım usul usul... Yüzümde beliren yumuşak gülümsemenin aydınlattığı pırıltı iki erkeğin bakışlarını mıknatıs gibi üzerime çekmiş olmalı. Hayranlıkla bana baktılar.</p>

  <p>'Bir kadının sevgilisi olması' bir gereksinimdir, demek için ağzımı açtım, ama henüz konuşmama fırsat kalmadan, daha sonraları pek çok kez duyacağımız o korkunç gürültüyle yerimizden fırladık. Kesinlikle söyleyebilirim ki, korkunç bir sesti. Tanıdık hiçbir sese benzemiyordu. Ses hafızamı yoklayınca, ağır bir şeyin, çok yüksekten beton zemine düşmesinin yaratacağı tok ve sert bir ses etkisine benzediğini söyleyebilirim.</p>

  <p>Korkumuzu belli eden bakışlarımızı birbirimize çevirdik. En çabuk toparlanan Romain'di.</p>

  <p>— İşler iyice karışıyor, diye yorgun fısıldadı. İki ateş arasında kalmıştım.</p>

  <p>Anders'in genç güzelliğinin, alev alev yanan erkek albenisine kapılmamak olanaksızdı. Ne o güne kadar, ne de o günden sonra kadınlar üzerinde ilk görüşte böylesi bir şok yaratan, bunca yakışıklı bir erkeğe hiç rastlamadım. Anders Grieg muhteşem bir genç adamdı ve onu gördükten sonra insanın ('kadın insanın' demek belki daha doğru olacak?) dengelerinde küçük ya da büyük bir sarsıntı kaçınılmaz görünüyordu.</p>

  <p>Beri yandan da, Romain'in güçlü kişiliğinin, parlak zekâsının ve 'beni algılayabiliyor'unun tılsımlı sanısına kapılmıştım. Romain esrarengizdi ve gizeminin anahtarını asla kimselere vermeyecek insanlardandı. Romain'e olan ilgim, bir çeşit tutsaklık duygusu yaratıyordu bende. Bir mecburiyet!</p>

  <p>Evet, seçkin öğrenciler arasında bile böylesi bir erkeğe rastlamak hiç de sık yaşanan bir şans değildi ve bu nedenle onun albenisine kapılmak bir çeşit mecburiyetti. Peki ya Anders? O ne olacaktı? Bahaneler kendilerini hazırlarlar. Bir kere, Romain benimle bir kadın olduğum için hiç ilgilenmemiş, beni daha çok küçük bir kız çocuğu ya da cinsiyetsiz bir arkadaş olarak görmüştü. Ayrıca onun Jeanne'la çıktığını düşünüyordum. Bütün bunların üstünde, Romain Gary yalnızca ve yalnızca Nina Borisovskaya'ya aitti!</p>

  <p>Aitti?</p>

  <p>Aitti mi dedim? Yani ait olmak, sahip olmak benim kavram hazineme girdi mi? Ne zaman oldu bu? Yoksa bunlar, burada, yüzyıllardır engizisyonun, ateşin, çarmıhın, kanın, barutun başaramadığını başarıp, bizi normalleştirdiler mi?</p>

  <p>Oldu mu bu? Oldum mu ben? Oldum mu? Normalleştim mi? Normal miyim artık? Artık?</p>

  <p>Artık normal miyim?</p>

  <p>Tanrım benim aklımı koru! ...</p>

  <p>Normallerden...</p>

  <p>— O kadar da değil, dedi koluma dokunarak. Nefesi nane kokuyordu. Güzel bir pipo tütünü sinmişti sakallarına. Tütünün adını çıkartamadım.</p>

  <p>İki katlı, konforlu otobüsün içinde filanca sayıda 'deli' -çok özür dilerim, dilim sürçtü, artık</p>

  <p>'Seçilmiş Özel Öğrenci' derken, kafamda ciddi bir kavram sorunu oluştuğunu ayrımsıyorum -Edvard Grieg'in müzeevini ziyarete gidiyorduk.</p>

  <p>Anders önde Aurore'la, Brooks Parveen'le, Romain Jeanne'la, Carmen tanışmadığım siyah, salkım saçak saçlı genç bir adamla oturuyordu. Benim yanıma da sakallı, orta yaşın son sınırlarında, nefesi nane, giysileri hoş bir pipo tütünü kokan, dramatik bakışları hiç eskimemiş bir adam düşmüştü. İlk izlenim olarak, artık pek rastlanmayan eski model bir 'beyefendi' olduğu söylenebilirdi.</p>

  <p>Adamın adı resmen Edmond'tu, ama gerçekte o bir Cyrano'ydu. Artık bilinen nedenlerle, onun Rostand ve Bergerac soyundan olduğuna bizden başka inanan yoktu. Ne burnu anlatıldığı gibi haşmetliydi, ne de belinde uyurken bile çıkartmadığı söylenen kılıcı vardı. Ama bilenler, yüzünü görür görmez, sesini duyar duymaz onun bir Cyrano olduğunu hemen anlıyorlardı. Kibar ve gönül alıcı bir akıcılıkla konuşuyor, heyecanlı ve ateşli pırıltılarla insanın tam gözbebeğini yakalıyordu.</p>

  <p>— Moliere'in bir dâhi olduğunu sananlar, Cyrano'nun derinliklerine inemeyecek kadar tembel olanlardır. Promosyon, gösteriş, kulis, marka, şatafat, şaklabanlık ve kolaycılık... Dünyanın merkezindeki gerçek ateşi söndürmek ve yerine aptal bir ateş resmi koymak isteyenler işte bunlardır.</p>

  <p>Konuşurken burnumun dibine giriyor, ama yine de bana soluk alacak alan bırakmaya özen gösteriyordu.</p>

  <p>— Bizi de kendilerine benzetmeye çalışırlar, daima, hep istemişlerdir bunu. Fakat çok değerli</p>

  <p>Matmazel, asla başaramayacaklar! İleri gideceklerdir, çok ileri... Ama o kadar da değil! Eliyle başını işaret ediyordu.</p>

  <p>— Çünkü sevgili Matmazel, hayal güçleri çok kısıtlıdır onların. Düşlerin bile 'ayağı yere basan'ını ararlar, hah hah hah!...</p>

  <p>Sesinde incecik bir kırgınlık, yüzyıllık dargınlık ve her türlü neme açık bir alınganlık vardı.</p>

  <p>— Deha! Dehayla daima ilgilenmişimdir, dedim. Aslında bu geziye katılmak için çok gönüllü olduğum söylenemezdi. Belki de hem Anders'i, hem de Romain'i bir arada görebilmek dürtüşüydü beni o otobüse bindiren, belki de bir çeşit gerilim filmine dönüşen yaşantımızın farklı bir ortamda yumuşayacağı beklentisi...</p>

  <p>— Deha!.. Pöh!.. Yoksa siz, yaratıların altına atılan bütün imzaların yaratıcılarına ait olduğunu sanan saflardan mısınız Matmazel?</p>

  <p>— Tarihçiler, eleştirmenler, politikacılar, krallar ve saray sanatçıları... Bu adamlar nerede nesnel olabilmişlerdir ki, şu Allanın cezasını yağdırdığı, haksızlık suyuyla suladığı dünyada yaratıcılık sıkıntısından söz edenler bulunabiliyor? Bilmem anlatabildim mi sevgili hanımefendiciğim?</p>

  <p>Bir şey anlamamıştım ama etkilenmiştim. Sesi gürlemiş, yoğunlaşmış, bir tokat gibi çarpmıştı yüzüme; hani şu uyarıcı, insanı kendine getirmek için atılan 'tıbbî tokat'lardan...</p>

  <p>— Ben bir dâhi sayılmam Matmazel. Böylesini söylemek abartılmış olurdu. Ah hayır, sandığınız gibi alçakgönüllülük de değil sözlerimi yönlendiren rüzgârın adı. Yetenekli, sabırlı, yürekli, görmüş geçirmiş ve iyi bir eğitim almış biriyim, ama bir dâhi değilim.</p>

  <p>Sesinden, söylediklerini kabullenmenin kararlı tonunu bir parça düşüren bir keder çalındı kulağıma.</p>

  <p>— Fakat dehanın kokusunu mutlaka alırım. Bu yüzden sahtekâr, kısır, kaz kafalı, kabız, keten helva suratlı heriflere müthiş bozulurum. Ve onlara hiç acımam!..</p>

  <p>Küfürbaz denemezdi. Öfkesini ifade ederken seçtiği sözcükler baharatlı bir koku bırakıyordu havada. Acısı bol...</p>

  <p>— Dâhi olmadığı için üzülen Salieri, aptal ve yeteneksiz de değildi. Size bir sır vereyim mi mahzun bakışlı Matmazel; her yetenekli, yaratıcı, her zeki ve hırslı insanın içinde mutlaka bir Salieri yaşamaktadır!</p>

  <p>Mösyö de Bergerac bu son sözlerinde öyle heyecanlanmış, öyle uçmuştu ki, ben de onun coşkusuna katılmaktan kurtulamamıştım. Hem kurtulmak isteyen kim?</p>

  <p>Uzanıp, elimi tuttu, zarif bir hareketle dudaklarına götürdü. O zaman anladım ki, bir beyefendinin hası, elinizi öpüşünden anlaşılır.</p>

  <p>— Bir de kadınlar var sevgili Matmazel! Kadınlar... Onlar Tanrının kendisini affettirmek için yarattığı, dehasının en önemli kanıtı, en büyük şaheseridir.</p>

  <p>Kızmaktan caydım. Bir beyefendiye kızılmaz, onunla olsa olsa aynı fikri paylaşmayabilirsiniz.</p>

  <p>— Çok hata işlemiştir, çok yanlış yapmıştır. Ama en çok, erkeğin yüreğine eksik tarttığı incelik ve anlayışın ayıbıdır onu rahatsız eden. İşte küçük hanımefendiciğim, işte bu ayıbını örtmek için o şahane canlıyı yaratmıştır...</p>

  <p>Gülerek baktım ona. Alındı.</p>

  <p>— Sizi temin ederim, söylediklerim doğrudur Matmazel! Ona inanmamak olası mıydı?</p>

  <p>— Burada, bu nitelikli, olağanüstü 'seçilmiş özel öğrenciler' arasında beni en çok etkileyen bir dâhi var. Artık çok yaşlı, ama beyni canlı birisi... Bilmem tanıştınız mı?</p>

  <p>Konuyu değiştirmek isteyecek denli alınmıştı demek...</p>

  <p>— Beni etkileyen insanlarla tanıştığımı söyleyebilirim Mösyö de Bergerac, ama onların birer dâhi olup olmadıklarını hiç düşünmediğimi de itiraf etmeliyim. Altın madeninde, sahte altın aramak insanın aklına gelmez ki...</p>

  <p>— Onun adı, dedi fısıldayarak,</p>

  <p>— Adı Mösyö G.G.</p>

  <p>Hayır adı ve soyadı G harfiyle başlayan biriyle tanışmamıştım.</p>

  <p>— Ah-ha!, o halde bu şeref benim olacak Matmazel. Sizi Mösyö G.G. ile tanıştıracağım. Dönüp, kuzeyin parlak yeşilini dev beyaz bir örtü gibi örten kar sevincinin otobüsün camından akarak serinlettiği doğaya dikti gözlerini.</p>

  <p>Konuşmanın bittiğini anladım, ben de güzel manzaraya doladım bakışlarımı. Az sonra otobüs durdu. İndik.</p>

  <p>— Per Gynt onun en tanınmış yapıtıdır, bu doğru ama siz asıl onun on parçadan oluşan lirik demetini dinlemelisiniz.</p>

  <p>Edvard Grieg'in müze-evinin şahane bahçesine dağılmış, soğuğa aldırmadan küçük gruplar halinde dolaşırken, nasıl olduğunu anlayamadan ensemde bitiveren Günnar'dı konuşan. Oysa tam o sırada, Romain koluma girmiş ve umut verici bir şeyler fısıldamıştı kulağıma.</p>

  <p>— Bize yakışan bir kurtuluş yolu bulacağız Afife. Sakın endişe etme. Nasıl, ne zaman, nerede?</p>

  <p>Konuşmamızı engellemesi yetmiyormuş gibi, boşta kalan öbür koluma girmek cüretini de göstermişti Günnar.</p>

  <p>Onda o kadar rahatsız oluyordum ki, koluma zevksiz bir şey bulaşmış gibi tiksinme duygusuna kapıldım.</p>

  <p>— Dr. Günnar, sizce Grieg ülkesinin dışında da yaşamamış olsaydı, besteleri aynı zengin renklerle bezenecek miydi? diye sordu Romain pattadanak.</p>

  <p>Sesi, tavırları, bakışları her zamankinden farklı değildi. Hatta dostça ve içten olduğu bile düşünülebilirdi. Yorumlu bir üsluptan söz etmek güçtü. Belki de bu nedenle Günnar'ı daha çok tahrik ediyordu.</p>

  <p>Sakin olmak, taşkınlık yapmamak ve çıldırmamak üzere çok iyi bir eğitimden geçtiğine artık hepimizin inandığı Günnar, sinirlerine hâkim olmayı yine başardı.</p>

  <p>— Edvard Grieg fiyortlara bakan ve adı Troldhaugen olan bu evde öldü. Kendi vasiyeti üzerine, şu gördüğünüz sarp kaya oyularak, içine gömüldü. Çünkü doğduğu, bereketini aldığı kendi ülkesinin güzel fiyortlarını seyrederek son istirahatini yapmak istedi.</p>

  <p>Romain'le birlikte Günnar'ın işaret ettiği kayaya baktık. Demek Grieg'in ruhu buradan denizi seyrediyordu.</p>

  <p>— Ölüler, yaşayanlar anlamında rahatsız olmazlar! dedim.</p>

  <p>Sesim tiz, sinirli ve iğneliydi. Ben bile şaşırdım. Koluma giren iki erkek irkilmiş, çıt çıkartmadan beni dinliyorlardı.</p>

  <p>— İnsan yaşarken eğrileri ve eksikleriyle rahatsız olduğu, beslenemediği doğduğu topraklara gerektiği zaman veda edemezse, bağnaz bir ulusalcılığın yakasına yapışma tehlikesi belirir. Renk yelpazesi ve bakış açısı daralabilir! Vaktinde, henüz alma kapasitesi yüksekken görülecek dünya, yetenekli ve yaratıcı ruhun en besleyici gıdasıdır. Zamanı geçtikten sonra, önyargı ve koşullanma illeti gözlerin, ellerin ve yüreğin en ince kıvrımlarını nasırlaştırır ve artık yurtdışında yalnızca bir turist olma şanssızlığı kalmıştır ortada.</p>

  <p>Kendimi frenlemek için hiç uğraşmadığımı ayrımsadım.</p>

  <p>— Kuşkusuz Edvard Grieg yalnızca kendi ülkesinde yaşasaydı da iyi bir besteci olacaktı. Ama onun büyüklüğünü yaratan, yeteneğini besleyen damar, doğru zamanda verdiği doğru kararla ülkesi sınırlarını aşmak, başka kültürlerle buluşmak pınarından doğmuştur!</p>

  <p>Kendi heyecanımla kendimden geçtim bir an. Kendime geri döndüğümde, Romain'in koluma girdiği taraftaki elim okşanıyordu. Günnar'ın sinirlendiğini soluklarının ritminden anladım.</p>

  <p>Dik başlı, problemli, asi ruhlu diye bilinenlerden çok, sakin, saf ve sessiz diye tanınanların dikelmesi irkilticidir.</p>

  <p>— Siz Madam Pirî, siz Fantolt'a dönüşte odanıza gidip beş yüz sayfa yazı yazmalısınız!</p>

  <p>— Efendim?</p>

  <p>— Yarın sabah sekizde masamın üzerine bırakırsınız. İnanın, bu size çok iyi gelecektir!</p>

  <p>Yazı yazmak, bize verilen bir ceza mıydı yoksa? İlk anda öyle çok öfkelendim ki, başım döndü, kulaklarım uğuldadı, midem ağrımaya başladı. Günnar'a dönüp, onun bir düzenbaz, diktatör ruhlu normal bir insan olduğunu haykırmak istedim. Ama aynı anda, Romain'in elimi okşayışlarındaki elektriğin voltajı artmış, rengi değişmişti. Bu dokunuşların yalnızca dostça olmadığının ayrımına vardım. İçim ezildi, gıdıklanmış gibi hoş bir ürperti geçirdim, yumuşadım, gevşedim, çıtım çıkmadı.</p>

  <p>Ey aşk, gücün tartışılamaz bile!..</p>

  <p>Yazmak eyleminin ceza olduğu bir klinikte normalleştirilmeye çalışılmanın bir ayrıcalık olduğunu kabul etmemek insafsızlık olurdu. Normal koşullarda, yazdığı için cezalandırılır insanlar. Demek ki, çok normal bir klinikte ya da akıl hastanesinde olduğumuz söylenemezdi ve burada A-normallik kesinlikle bir çeşit seçkinliğe yol açıyordu.</p>

  <p>Cezamı Türkçe olarak yazmaya karar verdiğimde, biraz tedirgindim. Birkaç dilde düşünüp, düş görebildiğim halde, insanın en güzel sesleri asıl ana dilinde kullanabileceğine inanıyorum ben.</p>

  <p>Bir insanın birden fazla ana dili olabilir. Annesinin, babasının, okul eğitiminin ayrı dilleri arasında doğup büyüyen bir çocuğun, bütün bu dillere tamamen hâkim olsa da, asıl ana dilini belirleyecek tek bir koşul vardır: O da ninnilerinin dilidir!.. Ama ninnilerle büyümemişse... Onu bilemem. Ninnisiz büyüyenlerin apayrı bir kültürü vardır.</p>

  <p>Türkçe yazmanın yarattığı tedirginlik, tamamen benden başka Türkçe bilen olmayışının yalnızlığından kaynaklanıyordu. Oysa yazdıklarımı kendi seçilmiş özel dostlarımla da paylaşmak istiyordum. Bu konuda pek şanslı sayılmasam da, denemek istedim. Fantolt'a dönünce hemen oturup bir şeyler yazdım ve onlara okudum.</p>

  <p>Korktuğum başıma geldi. Okuttuklarımdan kimse bir şey anlamadı. Aslında Türkçe diye özgün bir dilin varlığından haberdar oldukları konusunda bile bazı kuşkularım oluştu. Arap harfleri, Fransızca, Urduca ile ilgili soru soranlar oldu. Ayrıca fonetik yapısının Çekçe ve Lehçeyle yakınlığını merak edenler çıktı. Fince ve Macarcayla akrabalığına inanansa pek yoktu.</p>

  <p>En olgun davranan Günnar'dı. Saygılıydı. Türkçe adlı dilin özgünlüğü ve soy ağacı konusunda hiç konuşmadı. Yazmaya başlayışımı takdirle karşıladı ve beş yüz sayfayı mutlaka sabaha dek bitirmemi istedi.</p>

  <p>— Zaten o üç cümleyi yineleyip duruyorsun sen!</p>

  <p>Yazdıklarıma bir göz attıktan sonra, neşeli bir sesle konuştu Romain.</p>

  <p>Doğruydu. Aklımı en çok karıştıran o üç soruyu yazıyordum üst üste. Cezamın içeriği hakkında bir şey söylenmemişti bana; istediğimi, istediğim kadar yazabilirdim nasılsa...</p>

  <p>Sarı, İtalyan Pigna defterlerime, yeşil mürekkeple tıklım tıklım harfler dokuyordum. Aklımı karıştıran ne çok soru varmış meğerse...</p>

  <p>Ben niçin varım?</p>

  <p>Var olmayı neden istiyorum?</p>

  <p>Var olmayı sürdürüşüm bir içgüdü mü?</p>

  <p>Ben niçin varım?</p>

  <p>Var olmayı neden istiyorum?</p>

  <p>Var olmayı sürdürüşüm bir içgüdü mü? Ben niçin varım?</p>

  <p>Var olmayı neden istiyorum? Varolmayı sürdürüşüm bir içgüdü mü? Ben niçin varım?</p>

  <p>Var olmayı neden istiyorum?</p>

  <p>Var olmayı sürdürüşüm bir içgüdü mü?</p>

  <p>Yazdıklarımı sabahı beklemeden Günnar'ın odasına götürmem, onu sandığım gibi mutlu etmedi. Yine de uykulu gözlerine dolan öfkeyi diline taşımadı. Yalnız, yazdıklarımın beş yüz sayfadan fazla olan kısmını bana iade etmekte ısrarlı davrandı.</p>

  <p>— Artık gidip uyuyan Madam Pirî, sabaha daha çok vakit var, dedi esneyerek.</p>

  <p>— Yarın akşam kırk altıncı doğum günüm için bir parti veriyorum, gelirseniz sevinirim, diye ekledi. Yanıtımı beklemeden kapısını örttü.</p>

  <p>Onun daha genç olduğunu sanıyordum, aklım karıştı. Belki de asıl genç olan derisinin altında saklanan Çinliydi.</p>

  <p>En güzel yeşil mini eteğimin üzerine, bej ipek bluzumu giyerken, aynada beğeni dolu gözlerimle çarpıştım. Aşk öncesi heyecanın doğal parlaklığıyla öyle güzelleşmiştim ki, hiçbir kozmetik bir kadını böyle albenili kılamaz!</p>

  <p>Parlak siyah saçlarımı omuzlarımın üzerine iri bukleler yaparak dökmüş, başımın arkasına eteğimle aynı renk kadifeden küçük bir fiyonk iliştirmiştim. Anneannemden kalan, minik yeşim taşlı küpeleri de taktım. Yanaklarıma allık sürmeme gerek kalmamıştı, dudaklarıma yalnızca parlatıcı sürdüm.</p>

  <p>Sıra parfüm seçmeye geldi. Parfüm konusunu ciddiye almayı çocukluğumdan beri çevremde yaşayan ve saygı duyduğum bütün kadınlardan öyle çok duymuştum ki, giyimim ve gizli makyajımdan çok, parfüm seçmek için zaman harcadığımı itiraf etmeliyim. Aslında ciddiye alınan parfümün gizemli adından çok, kokunun kişiliğidir. Çünkü kokuların pek çok durumda görsellikten daha önemli olan dokunma ve hayal gücü duyularıyla doğrudan ilişkisi olduğu öğretilmişti bana. Hem anne, hem de baba tarafımda, düş gücünü bir duyu olarak kabul eden akrabalarım vardır. Latince anlamı 'tamamen uçucu' olan 'perfemum'dan kaynaklandığından tutun da, kutsal kitapların birinde güzel koku veren bileşiklerin adlarına rastlandığına kadar, parfümle ilgili pek çok konuda bilgili kadın akrabalarım arasında anneannemin yeri çok özeldir. Onun parfümlere karşı aşırı duyarlılığı ve çılgın bir tutkusu olduğunu anlatmıştır annem daima. Anneannemin yüzlerce parfüm şişesinden oluşan koleksiyonunu gözü gibi koruyan annem, ancak on beş yaşımdan sonra bu şişelere dokunmama izin vermişti.</p>

  <p>Kedi, kuş, elma, palyaço, balerin, çiçek figürlerinde birbirinden zarif cam ve porselen şişeler, sımsıkı kapalı kapaklarının, şeffaf endamlarının inadına büyüleyici, gizemli kokular fışkırtarak bekleşirlerdi cam kapaklı komodinde.</p>

  <p>Dostları, sevgilileri, tanıdıkları, bazen bir arkadaşının arkadaşı, hemen herkes için bıkmadan, usanmadan, yıllar boyu anneanneme boş veya dolu parfüm şişeleri taşımışlardı. O da baygın, tutkulu gözlerinden sevinç damlayarak kabul etmişti hepsini, hepsini...</p>

  <p>Hiç doymamıştı güzel kokunun gizemli albenisine. Yalnızca güzel kokunun mu? Anneannem güzele doyamazdı. Doyamamıştı... Hiçbir zaman...</p>

  <p>İsa'nın doğumundan bin yıl önce Mısır'da bulunan bir parfüm şişesinden değerli bir mücevher gibi söz eden anneannemin, Suriyeli ustalarının geliştirdiği cam üfleme tekniğiyle yapılan ilk parfüm şişelerinin, Eski Romalılar tarafından kullanıldığını da kendi özel anısı gibi anlattığını aktarırlar. Hıristiyanlığın yayılmasıyla parfüm kullanımı azalmış, anneannemin koleksiyonu o döneme ait ciddi kayıplar vermişti.</p>

  <p>Bir kokunun yaratacağı çağrışımlarla, o sırada yaşanan ruh durumunun uyuşması gereğini öğretmişti annem bana. Parfüm seçme sanatının en önemli koşulu buydu. Parfümleri gerçekten anlayan kişinin kendini çok iyi tanıması, değişen ruh durumlarına uyum sağlayacak birkaç kokuyu - her olasılığa karşı- yanında bulundurması gerekiyordu. Bir de kokuların göndermelerini iyi duyumsamak, bu yetiyi geliştirmek şarttı. İşte parfüm kullanma sanatının bütün gizi buydu!</p>

  <p>O gece için kendime Chaex adlı bir parfüm seçtim. Bu; karmaşa ve coşku gibi birbirine ters iki durumun bir arada yaşanışındaki baharatlı, tehlikeli bir kokuya karışan heyecan verici bir çiçek özünün tatlı baygınlığıydı. Korku ve sevinç birbirine çok uzak duygular sayılmayacağına göre, Chaex tam o sıradaki ruh durumum için biçilmiş kaftandı. Kaos ve heyecan, yok edilme korkusu ve aşk sevinci, iki erkeğin büyüsüne aynı anda kapılmanın karmaşası ve yüreğin pır pır atışıyla dirim kazanan bedenin coşkusu...</p>

  <p>Parfümümü de giyindikten sonra geceye katılmaya hazırdım. Odamın dağınıklığına aldırmadan ve masamın üzerine sere serpe yayılmış defter sayfalarını toplamadan kapıyı çekip çıktım. Nasılsa odama kimse gelmeyecekti ve kimse Türkçe okuyamıyordu. Dağınık olabilmek, yalnız yaşamanın ayrıcalıklarından biridir.</p>

  <p>Hemen bütün dostlarım doğum günü partisine davet edilmişti. Herkes günlük giysilerinin dışında, günlük renklerinin ötesinde bir canlılık taşıyordu. Bu da bir çeşit kendini ifade etme gereksinimi herhalde...</p>

  <p>Kapıdan girince ilkin Jeanne'a rastladım. Her zamanki rahat, yalın ve özgüvenli gülümsemesiyle yanıma geldi. Siyah, bol, ipekli bir pantolon, üstüne Doğu el işlemeleriyle bezenmiş bir yelek giymişti. İçi çıplaktı, ne sutyen, ne bluz.</p>

  <p>Bu Kuzeyliler böyle sağlıklıdır, ne üşür, ne de kolay kolay hastalanırlar.</p>

  <p>Jeanne bu haliyle yine çok hoş ve alımlıydı, sonsuza dek... Saçının daha uzun olduğu sol kulağına taze bir karanfil takmıştı: kırmızı... Kırmızı karanfilin normal insanlar arasında kıskançlık anlamına geldiği söylenir, ama bizler için özel bir anlam taşımaz.</p>

  <p>Carmen, ön planda dalgalanan dişiliğinin altını çizerek, omuzları tamamen açık kırmızı tuvaletine uygun bir bantla, uzun simsiyah saçlarını ensesinde toplamıştı. Dekoltesinden taşan göğüsleri öyle dolgundu ki, gözünüz tesadüfen oraya kayarsa, mıhlanmış gibi kalıyordunuz.</p>

  <p>Brooks, daracık, simsiyah taytının içinde hemen dikkati çekiyordu. Vücudunun incecik gerginliği, her an bir başkaldırıya hazır olduğu izlenimi veriyordu. Uzun, sivri tırnaklarını bordoya, iri dudaklarını patlıcan moruna boyamıştı. Kulaklarına Munch'ün 'Çığlık' tablosundaki ağzı anıştıran devasa gümüş küpeler takmıştı. Sağ bileğine, canlı bir yılana benzerliği ürkütücü imgeler yaratan, siyah, parlak bir bilezik dolamıştı. Ayaklarında sivri burunlu, incecik topuklu kıpkırmızı rugan pabuçlar vardı.</p>

  <p>Cyrano, ince fitilli, nefti kadifeden bir takım giymişti. Boynunda hardal rengin bordoyla kaynaştığı ipekli bir fular bağlıydı. İri cüssesi, küçük sayılamayacak göbeği ve içine sıra dağlar, okyanuslar, yıldızlar sığan bakışlarıyla çok soylu görünüyordu. Gözünün tuttuğu birinin bozulan sinirlerini hemen ve kolaylıkla akort etmeye söz veren, güvenilir, dost elleri, yeleğinin ceplerine asılıydı. Doğum Günü Partisinin en parlak, en çarpıcı erkeği kuşkusuz Anders'ti. Güzellik, estetik, sağlık fışkıran fiziğiyle bulunduğu noktayı güçlü bir spot tutulmuş gibi aydınlatıyor, çevresindeki erkeklere hiçbir şans bırakmıyordu. Mavi-beyaz ince çizgili gömleğine mavi kravat takmış, şık lacivert blazerinin altına uçuk mavi bir jean pantolon giymişti. Sarı ipek saçları, ipince bir ırmak gibi omuzlarına akıyordu.</p>

  <p>Yüzünün kesimine, burnuna, dudaklarına, bütün güzelliğine, hiç ayrımında olmadan yapışıp, seyretmeye başlıyordu insan. Gözler, 'ayıp oluyor, bakma artık' emrine, ricasına, hatta yalvarışına bir türlü itaat etmiyor, asla kımıldamıyor ve gözler, beynin patronu oluyordu.</p>

  <p>Kulaklar, insan yüzünde ancak çok iri veya tuhaf biçimdeyse dikkat çeken organlardır. Anders'in kulakları bile çok güzeldi ve bu nedenle benim ilgimi çeken ilk kulaklardı.</p>

  <p>Uzun bacaklarını, bakımlı genç bedeniyle birleştiren kalça kasları, dar pantolonunun altında bile öyle tahrik edici, çılgın düşlere sürükleyiciydi ki, geceye katılan kadınların birçoğu şimdiden Anders'in çevresinde zevkli bir esaret yaşamaya başlamışlardı bile.</p>

  <p>O ise, gösterilen ilgiyi hak edecek hiçbir şey yapmamış oluşunun sıkıntısında boğulan bakışlarla bir can simidi arıyordu. Bakışlarında yoğun ve derin anlamlardan çok saf, özlemli ve arayan benekler uçuşuyordu. Bestelerini dinleyenler, gerçek bir Grieg olduğunu söyleseler de, henüz onun yetenekli ve duyarlı yanına yakınlaşmamış olan ben, bu boş ve 'bir şeyleri pek anlamamış' bakışlarını görmemeyi yeğliyordum. Bir albeni fırtınası olarak ortalarda gezinmek istemediğini hissedişimdeki olumluluk duygusuyla, bakışlarındaki yoksulluğu örtbas ediyordum ve açıkçası, doğanın isterse</p>

  <p>'Venedik'te Ölüm'ü nasıl da yeniden yaratabileceğini hayranlıkla izlemeyi tercih ediyordum. Gecenin en renkli giysileriyle göz kamaştıran erkeğiyse, Parveen'di. Koyu teninde aykırı bir parlaklıkla yanan turuncu saten bol bir gömlekle, şalvar kesimi kırmızı bir pantolon giymişti. Sağ kulağında safir taşlı bir küpe vardı. Kendisi 'cem' diyordu değerli taşına. Parmaklarında değerli taşlarla süslenmiş pek çok yüzük vardı.</p>

  <p>Parveen'in kaşlarını aldığını ve hafif makyaj yaptığını o gece ayrımsadım. Bakışlarına eklediği baygınlık, apayrı bir hava yaratmıştı.</p>

  <p>Baş döndürücü parfüm kokuları arasında erkek giysileri içinde salınarak dolaşan kadın Aurore'du. Kravatı, kol düğmeleri, ayakkabıları, cep mendili, çorapları hepsi erkek kesimindeydi ve bunlar Aurore'un üzerinde değişik, etkileyici bir hava yaratmıştı. Aurore'un kendinden hoşnutluğu öyle su yüzündeydi ki, kadın giysileri giyse bu hava aniden bozulabilir kuşkusu uyandırıyordu.</p>

  <p>Ve tabii Romain... Gecenin en ciddi giysisi içinde bir diplomat, bir devlet başkanı ağırlığında, karizmatik bir lider parlaklığında ve şeytan çekiciliğindeydi. Yeniden dönüp bakınca, bu kez bir sihirbaz cinliğinde, bir orkestra şefinin enerjisinde ve bir aktör kıvamında göründü gözüme. Buna rağmen rahat durmuyor, takındığı bütün yüzleri arasından bazen gerçek yüzünü uzatıp, dalga geçiyordu herkesle, her şeyle, belki de kendisinin ve bizim bilmediğimiz birisiyle...</p>

  <p>Sıfır kilometrede bir frak giymişti Romain. Onun başa çıkılmaz zekâsı ve her şeyle alay edebilen cesaretli yüreği, asık yüzlü frağı bile gülümsetiyordu.</p>

  <p>— Sonunda Türkçe bilen birini buldum Afife, diyerek koluma girdi.</p>

  <p>— İçimizde, Türkiye'de doğmuş, çocukluk yıllarını İstanbul'da geçirmiş Yahudi bir 'seçilmiş özel öğrenci' var. Artık yazdıklarının anlamını öğrenebilirim.</p>

  <p>Merak ettiğini bilmiyordum. Aniden, yazdığım o üç cümleyi herkesten saklamak güdüsü, cimrilik belası gibi sardı içimi.</p>

  <p>— Kim bu çevirmen?</p>

  <p>— Sabırlı ol güzelim, onu birazdan tanıştıracağım sana? Güzelim?</p>

  <p>Yüreğimden bir yıldız kaydı, içim hopladı. Yanaklarım alev alev yanmaya başladı. Dönüp, ona sarılmak, dokunmak istedim... bir kez cesaret edebilsem... ama o anda üzerime yoğunlaşmış bir çift gözün rahatsız eden baskısıyla karşılaştım.</p>

  <p>— Ah Madam Pirî, geldiğiniz için ne çok sevindim bilemezsiniz! ...</p>

  <p>Şık, kibar, tarafsız ve iyi eğitim görmüş tavırları, tasasız, önyargısız bakışlarıyla Günnar tepemize dikilmiş, gülümsüyordu. Bir insanın nasıl olup da böyle inandırıcı sahte bir yüzü ve sesi taşıyabileceğini anlamaya çalışmaktan yorgun düşmüştüm.</p>

  <p>— Bu benim için özel bir gece. Ne demeye çalışıyordu kim bilir?</p>

  <p>Neyse ki, 'İyi ki doğdun Günnar' şarkısı imdadımıza yetişti, ışıklar söndü. Ağız dolusu bağırarak, şarkıya katıldık: Mutlu yıllar sanaaaa!!!...</p>

  <p>Işıklar yandığında, tek mum ve kırk altı adet küçük kâğıt bayrakla süslenmiş, dev bir pasta gördük. Bayrakların tümü de davetlisi olarak yaşadığımız ülkeye aitti. Doğrusu o güne dek, yaşı sayısında ülkesinin bayrağıyla doğum günü pastasını süsleyen bir yetişkin görmemiştim. Kaldı ki, seçilmiş özel insanların soykırımı projesini tek bir ulusa mal etmek haksızlık olurdu.</p>

  <p>— Böyle şovenist olduğuna bakma, öğrendiğime göre Günnar, ilk gençliğinde keskin bir Maocu imiş. Sokaklarda 'Klassekampen' gazetesi bile satmış, diye fısıldadı Romain.</p>

  <p>— Günnar mı?</p>

  <p>'Ne olmuş yani?' bakışıyla bana gülümserken, aynı anda pastasını kesen Günnar'ı alkışlıyordu. Aynı anda bu iki işi birden nasıl başardığını aklım almadan, hayranlıkla baktım Romain'e.</p>

  <p>Hayranlık! Evet, hayranlık olmalı.</p>

  <p>Aşkın asıl tanımı, hayranlıktır. Ve birbirinden farklı yüzlerce hayranlık çeşidi vardır.</p>

  <p>Aşk, hayranlık boyunca varolan, hayranlık kadar süren... Hepsi o kadarcık ve o kadar çok. Bir yandan da Anders'in inanılmaz erkek kalçaları...</p>

  <p>Doğrusu Romain'in kalçalarına haksızlık etmek istemiyorum. Belki onun da kasları güçlü, bedeni bakımlıydı ama alıcı gözüyle bakmamıştım ki hiç.</p>

  <p>Olumlu ilgiyi, güzel, farklı ve albenili olan çeker. Romain'in kişiliği, aklı, yetenekleri, deneyimleri olağandışıydı ve ben bunların yansımalarını hayranlıkla seyrediyordum. Bu söylediklerimde Anders'in akılsız, yeteneksiz olduğu anıştırmasını aramak yanlış olur. Öyle değil! Fakat onun yakışıklılığı, cinsel çekiciliği o kadar ön plandaydı ki, öbür özelliklerine sıra gelmiyordu... Doğa mı, yoksa ben mi haksızlık yapıyoruz?.. Sonuçta ben de doğanın doğal bir ürünü olarak...</p>

  <p>Nefis pastalarımızı iştahla yerken, sert kahvelerimizi de yudumluyorduk. Kuzeyde pastalar şahanedir. Kremalarının hafifliği ve haslığı, kullanılan kakao ve meyvelerin kalitesi, İskandinav Pastaları'nı rakipsiz kılar: hımmmmm!..</p>

  <p>— İşte bak orada!</p>

  <p>Elimden tutup, sürükleyerek Anders ve Jeanne'la sohbet eden kısa boylu, siyah çalı saçları başının çevresine salkım saçak dağılmış, tuhaf, genç bir adama doğru iteledi beni Romain. Onu daha önce de görmüştüm.</p>

  <p>Roni, işte sana sözünü ettiğim İstanbullu Afife Pirî bu! Haydi tanışın bakalım!</p>

  <p>Ortada öyle kalakaldım. Çok hoş bir durumda olduğumu kimse iddia edemezdi tabii. Eh, herkesin bir kusuru, bir defosu oluyor işte. Demek Romain'inki de buydu!</p>

  <p>— Merhaba Afife, nasılsın? dedi Roni.</p>

  <p>Bunları Türkçe, üstelik aksansız, tertemiz bir Türkçe'yle söylemesi beni şaşırttı. Artık Türkiye'de bile böylesi has Türkçe sesler tükenmekteyken, şaşırmak konusunda abartılı olduğum düşünülmez, sanıyorum.</p>

  <p>— Büyük dedem bir Rus Yahudisiydi, tıpkı Romain'inki gibi, diye açıkladı Roni.</p>

  <p>— Öyle mi? Hiç bilmiyordum.</p>

  <p>— Babam Türk Yahudisiydi, soyunda İspanyolluk var. Annem Amerika'ya yerleşen Rus dedemin torunudur. Ben İstanbul'da doğdum, Türkçe'yi orada öğrendim.</p>

  <p>— Mükemmel konuşuyorsunuz, dedim kıvançla.</p>

  <p>— Üç ana dilim vardı, ama en çok babaannemin Türkçe ninnileriyle uyurmuşum. Annem, ben bebekken bizi bırakıp Amerika'ya dönmüş. Annemi hiç tanımadım... Ben Amerika'ya yerleştiğimde, artık annem orada da değildi...</p>

  <p>Anneler, anneler, anneler...</p>

  <p>Ve tabii oğulları...</p>

  <p>Türkçe konuştuğumuz için merakla bizi izleyenler vardı.</p>

  <p>— Roni, Chagall'ın torunudur, diye kestirmeden söze daldı Romain.</p>

  <p>Anlamadığı bir dilin onu daha fazla dışlamasına engel olmak isteyen bir ton vardı sesinde.</p>

  <p>— Resimlerini mutlaka görmelisin, dedi Jeanne hayranlıkla.</p>

  <p>Chagall'ın resimlerini kim bilmez, çoğu baş aşağı, naif figürler... kocaman buketler, melankolik palyaçolar, düşsel hayvanlar, uçuşan sevgililer ve cıvıl cıvıl vitraylar...</p>

  <p>— Roni'nin resimlerini, diye yardım etti Romain.</p>

  <p>— Roni Chagall'ın.</p>

  <p>Müzik sesini o zaman ayrımsadım ve nicedir dans etmediğimi düşündüm. Anneannemin genleriyle bana taşınan ritmin en işleğiyle donanmış bedenim kımıldanmaya başlamıştı bile. Sevindim.</p>

  <p>— Dans edelim mi?</p>

  <p>Elime yumuşacık dokunan eli tuttum, o gece dans pisti olarak kullanılan restoranın göbeğine doğru yürüdüm. Romain'le dans etmek düşüncesi...</p>

  <p>Anders'ti. Benimle dans etmek isteyen ve piste getirdiğim erkek Anders'ti.</p>

  <p>Zarif hareketlerle belime dolandı, yumuşak, ama kararlı tuttu beni. Boyunun uzun olması bir suçmuş gibi özür dileyen bakışlarla baktı. Kokusunu duydum o sırada, tanımadığım, hafif, taze, yüksek dağlardaki yanıl yeşillikleri çağrıştıran, genç bir koku. Heyecanlandım. Kollarından, önce elime, sonra tüm bedenime akan elektriğin şokuyla gevşedim. Böyle yakışıklı, böyle çekici bir erkekle dans etmenin tadıyla, keyiften çatlayarak dans etmeye başladım. Keyiften çatlayarak... Beatles, 'Let it be' şarkısını söylüyordu teypte. Ne hoş, aman ne hoş... Dudaklarımda şapşal bir gülümsemeyle Anders'in kollarında döndüm.</p>

  <p>O beni beğeniyor muydu? Aynı heyecanı paylaşıyor muydu? Hiç sorgulamadım. Çok özel bir andı ve bunun bir parçasını bile kaçırmak istemiyordum. Ama kaçtı!</p>

  <p>Koluma şiddetle çarpan bir başka kol canımı acıttı. Romain'in Jeanne'la dans ederken, yanlışlıkla bana çarpan koluydu bu.</p>

  <p>— Ah çok pardon, özür dilerim!</p>

  <p>Göz göze gelince, düş kırıklığının resmini gördüm. Mavi, mağrur bakışlarının kedere batmış rengindeydi.</p>

  <p>O kadar basit değildi tabii!</p>

  <p>Konuyu 'iki erkek arasında kalan kadın' olarak işlemek, Anders ve Romain'e olduğu kadar, kendime de yapılmış bir haksızlık olurdu. Çünkü sorun, kavramlar, değerler ve gereksinmeler düzeyindeydi. Gençlik, güzellik, cinsellik ve zarafet bir yanda Anders adı altında; zekâ, cesaret, kültür, humor ve şefkat öbür yanda Romain adı altında belirmişti. Problem, hangi erkeğin seçileceği değildi. Önemli olan, Afife Pirî gibi bir kadının bu değerlerden hangisine daha yatkın olduğuydu.</p>

  <p>Peki neden ikisi bir arada olmasın? Ah hayır, bir çokeşlilik prelüdüne hazırlık değil amacım, bir kadının gereksinmelerine tarafsız bir bakışla anlaşılacak gerçekleri sorgulamaya... Belki yeri ve zamanı değil ama... Peki ne zaman?...</p>

  <p>Sonraki dansı Romain'le yapamadım.</p>

  <p>— Cici damınızı sonraki dans için ödünç alabilir miyim Mösyö Noreg?</p>

  <p>Birincisi, 'cici' sıfatının yüklendiği yapmacık sevimliliğin içi boş gelir bana. İkincisi, yetişkin bir kadınla dans etmek için başkasının iznini istemek can sıkıcıdır. Üçüncüsü, Anders'e hitap edilen bu soyadını ilk kez duyuyordum.</p>

  <p>Günnar'la dans etmeye başladığımda neşeli bir polka müziği duyulmaya başlamıştı.</p>

  <p>— Yeşiller size çok yakışmış Madam Pirî.</p>

  <p>Ah-ha! Demek Günnar da kompliman yaparmış. Üstelik polkayla canlanan ne de çevik bir bedeni varmış böyle.</p>

  <p>— Sizinle bir türlü baş başa kalıp, konuşamadık Madam. Eyvahh! ...</p>

  <p>— Sizin öbürlerinden daha farklı ve uyumlu olduğunuzu biliyoruz.</p>

  <p>Kaç kişiler, kimler? Ve... nasıl nasıl, ben mi uyumluyum? Hayır, hayır kalbimi kırmasına izin vermeyeceğim.</p>

  <p>— Biliyorum, size büyük bir haksızlık edilmiş. Siz ne onlar gibi bir başkası olduğunuzu iddia ediyorsunuz, ne de Birleşmiş Milletler Orgütü'ne karşı gizli gizli yürütülen sabotaj çalışmalarına katılıyorsunuz.</p>

  <p>Hayır, asıl bu haksızlık! Hiçbir yere 'ait olamayış' özelliğim, burada bile ön plana çıkmış, 'seçilmiş özel öğrenci' dostlarımdan farklı olduğum düşünülüyordu. Bunun bir başka anlamı sakın normalliğe yakın olmak falan...</p>

  <p>— İlk önceleri, isyancı lider Romain Kacew'i yumuşatmak yeterli olur sanmıştık. Ama onun gücünü küçümsemekle hata yaptığımızı anlamış bulunuyoruz.</p>

  <p>İkinci polkayı da Günnar'la yapmak durumundaydım. Anlattıklarından yeni bir şeyler öğrenmek umudu belki de...</p>

  <p>— Mösyö Kacew öyle zeki, öyle usta ve etkili bir adam ki, sandığımızdan çabuk davranarak, çok geniş bir kitle üzerinde egemenlik sağladı.</p>

  <p>Egemenlik mi? Ah bu normaller! Neden her eylemin içinde ille bir güç ya da cinsellik unsuru olabileceği saplantısıyla dünyalarını iyice daraltırlar?</p>

  <p>— Biliyorsunuz Madam Pirî, o kendini yazar Romain Gary sanıyor. Dahası, İkinci Dünya Savaşı sırasında şeker hastalığından ölen annesinden hâlâ mektuplar aldığına inanıyor. Oysa düzenli olarak postadan çıkan ve İsviçre'den postalanan mektupları aslında kendisinin yazdırtıp, postalattığını öğrendik biz.</p>

  <p>Annesi ölmüş mü gerçekten? Hayır, hayır, Günnar'a inanmamalıyım!..</p>

  <p>— Dayısı ile annesinin ensest ilişkisi olabileceğini anıştıran yazılar yazıyor, önce Lesley Blanche, sonra Jean Seberg'le evlendiğini, hatta İsveç Kralı II. Güstav'ın önünde tenis oynadığını iddia ediyor.</p>

  <p>Annesinin öldüğü doğruysa, bu Romain için büyük bir yıkım olur.</p>

  <p>— Kadınlar üzerindeyse apayrı bir etkisi olduğunun herhalde farkındasınız Madam?</p>

  <p>İşte bu doğru!</p>

  <p>— Kadınları çok iyi tanıyan ve son derece deneyimli, çapkın bir erkek o! Kendini Jeanne d'Arc sanan Tuula'yla ilişkisi sürerken, onu pahalı Fransız şaraplarında yüzdürüyor, Donna Quijote olduğunu sanan Carmen'e her sabah taze, kırmızı bir gül gönderiyor. Anais Nin'in ruhunu taşıdığını sanan Brooks'a kutu kutu domates salçası ve Kodak filmi yollatıyor. Erkek giysileriyle dolaşarak, kendine George Sand havası verdiğini sanan Aurore'a, Chopin CD'leri, albümleri yağdırıyor ve tabii size de Madam...</p>

  <p>Nefesimi tutup bekledim, bunca 'seçilmiş özel kadın'a böylesi özel ilgi sağlamasıyla iyice gözüme giren Romain, acaba bana ne yollatıyordu? Normal erkekler, normal kadınların bile gönlünü almayı beceremezken, Romain...</p>

  <p>— Şimdi de sizi zorluyor Madam. En zayıf yönünüzü kullanarak, sizi elde etmeye çalışıyor, çünkü siz en genç ve deneyimsiz...</p>

  <p>— Bana ne yolluyor, Dr. Günnar?</p>

  <p>Şaşkın bakışlarıyla yüzümü arayan Günnar, bir ara benden kuşkulandı, sonra artık uluslararası üne kavuşan masum bakışlarıma teslim oldu.</p>

  <p>— Baudelaire ve Rilke şiirleri tabii ki... Sustu.</p>

  <p>— Eğer Puşkin'inkileri sevmiş olsaydınız Madam... Demek onları yollayan Romain'di.</p>

  <p>— Fakat Romain daha renkli, daha neşeli ve heyecanlı şiire yakındır, dedim. Sesimde kesinlikle Romain'in korumaya hazır tınıları vardı.</p>

  <p>Sonunda beni yakalamaktan hoşnut ekledi Günnar:</p>

  <p>— Yanılıyorsunuz. İşte çok genç ve deneyimsiz olmanız... Artık beni bezdiren gençliğimden de, toyluğumdan da...</p>

  <p>— Aksine öyle karamsar, umutsuz ve yalnız ki... Mösyö Romain Kacew ya da kendini özdeşleştirdiği adla Romain Gary, zekâsı, yetenekleri, uzak görüşlülüğü ve zengin deneyimleri yadsınmayacak bir insan. Ama bu özelliklerinin bedeli olarak yitirdiği saflığın, inancın ve heyecanın eksikliğini, aslında o keskin espri gücü, hayran olunacak zekâsı ve özgüveniyle örtmekte, sımsıkı gizlemektedir.</p>

  <p>Onu kıskanıyor, ama hayranlığını da gizleyemiyor, diye geçti aklımdan. Moliere ve de Bergerac, Mozart ve Salieri üzerine yapılan konuşmayı anımsadım. Bir an için Günnar'ın da çok kötü biri olmayabileceğini düşündürten, acımaya çalan bir duygu doldu içime.</p>

  <p>— Madam Pirî, sizden bizimle işbirliği yapmanızı isteyecektim.</p>

  <p>— Efendim?</p>

  <p>— Mösyö Kacew size güveniyor, ayrıca, biliyorsunuz size delice tutkun.</p>

  <p>Romain bana delice tutkun mu?</p>

  <p>— Kötü bir şeyler olmadan, tehlikeli oyunlar canınızı yakmadan, acele etmelisiniz Madam! Bu sesteki tehdit tonunu ayırt edebilmek için yaşlı ve deneyimli olmaya hiç gerek yoktu.</p>

  <p>— Onun da iyiliğini düşüneceğinizden hiç kuşkum yok zaten...</p>

  <p>Artık Günnar'dan kurtulmak ve sonsuza dek onu bir daha görmemek istiyordum.</p>

  <p>Bir Strauss valsi çalmaya başladı; hangisiydi, baba mı oğul mu, bilmiyorum ama bir Strauss olduğu kesindi.</p>

  <p>— Bu gece Madam Pirî ile dans şansını yakalayamadım. Acaba sırada benden başkası var mı? Önümde şık bir reveransla eğilip, beni Günnar'dan kurtaran beyefendi, Romain'di. Ve ister Kacew, ister Gary, hiç umurumda değildi. Birbirimizin kollarında uçmaya başladık, hiçbir şey umurumda değildi, mutluydum!</p>

  <p>Hiç konuşmadan dans ettik. Sevginin aşka yükseldiği yerde, sözcükler albenisini yitirir bazen. O 'bazen'i yaşıyorduk. Kimsenin, hatta bir köşeye mevzilenip, bizi göz hapsine alan Günnar'ın bile bu mutlu dansı bozmasına izin vermeyecektim. Anders'le dans ederken eriyen bedenime eklenen beynimin yarattığı derin coşku, yanaklarımı pembeye, gözlerimi aşka boyamıştı. Uçuyordum...</p>

  <p>O korkunç sesi o zaman yeniden duyduk. Çok yüksekten düşen ağır bir şeyin, beton zemin üzerinde yarattığı derin, ürkütücü, tok ses! Bu sesi ilk duyduğumuzdaki gibi, donduk kaldık.</p>

  <p>— Lütfen sakin olunuz Madamlar ve Mösyöler! diye ortaya fırladı bir BM görevlisi.</p>

  <p>— Madam Vigdis'in çamaşır dolu torbalarından birisi onunca kattan aşağıya düştü, korkulacak bir şey yok.</p>

  <p>Korkulacak hiçbir şey...</p>

  <p>— Brooks. Brooks yok! Diye fısıldadı Romain.</p>

  <p>Çevreme bakındım, tanıdıklarım ve tanımadıklarımla geceye katılan herkesi taradım,- Brooks'u göremedim. Oysa birkaç dakika önce, onu Parveen'le birlikte tuhaf bir dansın dolambaçlı figürüne takılmış, dönerken görmüştüm.</p>

  <p>Müzik kesildi, biraz fısıldaşma oldu derken, sessiz bir sinyal verilmiş gibi herkes usulca Günnar'ı kutlayıp, odasına çekildi. Her şey on dakikada oldu bitti. On dakika bazen müthiş uzun bir zaman birimidir.</p>

  <p>Romain de sessizce ortadan kaybolmuştu. Tıpkı Brooks gibi. İçimi tuhaf bir yalnızlık duygusu kapladı. Sonsuz ve soğuk. İçim ürperdi. Çok soğuk ve ekşi bir meyve diş etlerime değmiş gibi, içim çekildi. Kapıma bırakılan şiirler düştü aklıma.</p>

  <p>"Ruhun parçalanıp, çözülüşünün bir tasviriydi bütün bunlar? Geceyi Anders'le geçirdim."</p>

  <p>Düşlerimiz... Arzularımız... Tutkularımız...</p>

  <p>Ne kadarını gerçekleştirebiliyoruz isteklerimizin? Planladıklarımız gerçekleştiğinde ne kadar aslına benziyorlar? Kararlarımızın başında ve sonunda rastlantılar, zayıflıklar ve pişmanlıklar nereye kadar kontrolü elinde tutuyor?</p>

  <p>Anders Grieg, başından beri ilgimi çeken, müthiş yakışıklı bir erkekti. Fakat böylesi kişiye-özel bir durum için seçeceğim erkeğin Anders olmasına da karar vermiş sayılmazdım. Kararsızdım. Daha vakit vardı, acelem yoktu. Aşkın girizgâhındaki keyifli oyunları atlamadan, yaşamak merakıydı belki... Evet, kararsızdım. Beğendiğim iki erkek arasında kararsızdım ve aşkın saatinden habersiz olacak kadar da toydum. Kararsızlık anında yaşanan karışıklık sırasında kontrol benden çıktı ve artık beni yöneten iç-güçlerin elindeydi. Karışıklığı yaratan da dış-güçlerdi.</p>

  <p>İç-güçleri küçümsemek, kimsenin yaşantısını daha kolay yaşanır ve kontrollü bir hale getirmiyor. Azıcık kararsızlık, azıcık yorgunluk, zayıflık ve/ya mutsuzluk anında insanı ele geçiriveren, bilerek beslenmemiş bir öfke, daha önce tanışılmamış bir kıskançlık, akla hayale sığmaz bir tutku, geçmişin perde arkasından sızmış bir korku, ümitsizlik eder... Normal insanların dediği gibi, "Bizi yöneten bilinçaltımızdır" demeyeceğim, ama iç-güdüleri asla küçümsemiyorum. Çünkü o gece, Günnar'ın doğum günü partisinde duyulan o korkunç sesten sonra, yanımda Romain olmasını isterken,</p>

  <p>Anders'le odama çıkışımı başka türlü açıklayamıyorum. (İlle açıklamak gerekirse...)</p>

  <p>O gecenin ayrıntılarını pek anımsayamıyorum. Aklımda kalan, müthiş bir göz doyumu, tenin sevinci ve bedenin coşkuyla katıldığı çok kıvrımlı bir yolculuğun gölgeleriydi... İyi bir yemekten tıka basa doyarak kalkan ama hâlâ gözü doymamış birinin tersine, sanki benim gözlerim doymuştu da, hâlâ açtım!</p>

  <p>Genç ve yakışıklı bir erkeğin cinselliği coşku yaratır. Anders'in yarattığı coşkuyu bastıran benim kararsızlığımdı.</p>

  <p>Bir erkeğin yatakta zarif ve yumuşak olmasıyla, erkeksiliğinin azalacağı görüşünde değilim. Hoyrat ve buyurgan bir yatak-eşi yerine, yumuşak, şefkatli bir paylaşımcı olanları tercih eden kadınlar da vardır. Çünkü böyle kadınlar için bedene giden yol, aklın ve duyguların fethiyle gerçekleşir. Akıl ve duygularsa, yatağa girmeden çok önce soyunur ve sevişirler; kalabalıkta; sokakta, alışverişte, okulda, işte, müzede, uçakta...</p>

  <p>Allah kahretsin! Benim aklımı ve duygularımı çoktan fetheden başka bir erkek vardı ve insanın aklı fikri bir başkasındayken karşısında dünya yakışıklısı bir Grieg de olsa, yemekten aç kalkıyor ve olsa olsa adına biyo-cinsellik denecek bir şeyler yaşıyor! Neyse ki, bizler normal insanların MIŞ GİBİ oyunlarını oynayamadığımızdan, 'suçluluk' duygusuna da yabancıyızdır.</p>

  <p>— Kadınlar benimle değil, oluşumuna en ufak bir emek harcamadığım fiziğimle ilgilenirler, dedi.</p>

  <p>Anders yatakta çıplak uzanırken. Sesi keyifsizdi, yoğun bir yalnızlık yükü taşıyordu.</p>

  <p>— Yalnızca ikiniz beni, yani kişiliğimi merak ettiğiniz, bu güzelliğin ardında yatanı görmek istediğiniz için ilgilendiniz benimle.</p>

  <p>Bir bakıma doğru bile sayılabilirdi bu. İkinci kadın kimdi peki?</p>

  <p>— Erkek tarağı toplar, dedi Anders, kusursuz, bembeyaz dişleri sere serpe bir gülümseyişle ışıldarken.</p>

  <p>Kuzeyli erkekler ayıkken o denli utangaçtırlar ki, arka ceplerinde taşıdıkları taraklar yere düştüğünde, eğilip almaya utanırlar. Bu nedenle Kuzey Ülkeleri'nde sokaklar renkli erkek taraklarıyla doludur.</p>

  <p>— Erkek tarağı koleksiyonu yapan birini tanıyorum, dedim.</p>

  <p>Gülümsedi Anders. O gülünce, serin ve yatıştırıcı bir rüzgâr esti odada. Tıpkı, taze naneli çikletin ağızda yarattığı ferahlık gibi... Onun kusursuz çıplak bedenine, bir ırmak gibi usul usul akan lale sarısı saçlarına baktım, okşamak yerine iyice baktım, gözlerimin dokunma duyusunu doyurdum.</p>

  <p>— Brooks Nin! diye aynı anda bağırdık ve güldük. Demek Brooks, Anders'in sevgilisiydi. Doğrusu 'femme fatale'la, 'Apollon'un beraberliği tuhaf cinsel çağrışımlar yarattı bende. Düşüncelerimi bu konudan uzaklaştırmak için aşırı çaba harcadığımı itiraf etmeliyim.</p>

  <p>— Ben Brooks'u Parveen'le beraber sanıyordum, diye geveledim.</p>

  <p>— Parveen'in tercihleri farklıdır! diye kesip attı Anders. Onun, ilişkiler hakkında benden daha bilgili olduğunu anlamıştım. Gizlice aklımı karıştıran o soruyu sormak için delirdiğimi hissettiğimde, nasıl edip de sorsam sıkıntısı başladı.</p>

  <p>— Bana sorarsan, burada gerçekten birbirine denk düşen tek çift var, dedi yataktan kalkarken.</p>

  <p>— Carmen ve Cyrano.</p>

  <p>— Peki Romain ve Jeanne? sesim titremiş, rengim uçmuştu. Anlamadı, belki de anlamamış gibi davrandı.</p>

  <p>— Onlarınki yalnızca platonik bir aşk. Jeanne'nın frijit olduğunu sanıyorum.</p>

  <p>Anders'in bilgi ve ilgi alanı beni çok şaşırtmıştı. Hayretler içinde kaldım. Fakat en şaşırtıcısı Jeanne'ın soğukluğuydu, doğruysa tabii... Öğrendiklerimi hazmetmek için zamana gereksindiğimi hissettim.</p>

  <p>— Brooks'un tarak koleksiyonunda seninki de var mı Anders? diye sordum. Halbuki bunu sormayı planlamıyordum.</p>

  <p>Güldü Anders.</p>

  <p>— Hayır. O, sahibini hiç tanımadığı erkeklerin taraklarını tercih eder. Duşa girmek için odadan çıktı.</p>

  <p>Sevgilisinin yataktaki sıcaklığı soğumadan odada yalnız kalan kadınlar, banyodan gelen su sesinin eşliğinde ne düşünür, neler hissederler? Nasıl görünürler?</p>

  <p>Ben şaşkındım.</p>

  <p>Giyindim. Dağınık odamda dolandım bir süre. Masamın üzerine gelişigüzel bıraktığım defterlerim, defterlere Türkçe yazdığım sayfalarca soru gözüme çarptı. Ve o zaman gördüm. Defterlerin üzerinde değişik el yazısıyla Fransızca yazılmış bir not vardı.</p>

  <p>"Demek soruların bunlardı güzelim!</p>

  <p>Güç sorular. Beni şaşırttın. Belki de ben başımı çevirdiğimde büyüdün sen...</p>

  <p>Yaşamak güzel, ama var olmak zor. O halde böylesi bir işin mutlaka bir nedeni olmalı. Yoksa değer mi onca sıkıntı, acı ve hüzne?</p>

  <p>Bence var olmanın haklı nedenleri vardır.</p>

  <p>1- Azıcık sevgi (eğer),</p>

  <p>2- Bir avuç sevinç (kırıntısı),</p>

  <p>3- Bir çimdik kahkaha (sesi),</p>

  <p>4- Bir beygir gücünde heyecan (titreşimi),</p>

  <p>5- Binlerde birlik anlayış (sanısı)</p>

  <p>6- Hiç biriminde vefa (umudu),</p>

  <p>7- Şaka niyetine dostluk (bir nisan)</p>

  <p>Hem sonra, "Ağaç vardır/İnsansa var olur". Var olmak kendini yeniden yaratmaktır."<a href="../Text/notlar.xhtml#not3" id="not3d"><sup>[3]</sup></a> Ve...</p>

  <p>Ve aslında her şey yalnızca bir şakadır Afife!</p>

  <p>Hepsi bu.</p>

  <p>Sevgi ve şefkatle, Senin E.A."</p>

  <p>— E.A. mı?</p>

  <p>— Emile Ajar, dedi duştan yeni çıkmış yakışıklı Anders Grieg.</p>

  <p>— Romain'in 'pseudonym'lerinden en tanınmış olanı.</p>

  <p>— Başka takma adları da mı var?</p>

  <p>— Böyle bir adamın mutlaka başka adları da vardır. Vardır da ben bilmiyorum...</p>

  <p>"Bir ara ölümden kaçmaya çalışırken, kendime yirmi tane sahte kimlik kartı çıkartmıştım." demişti</p>

  <p>Romain.</p>

  <p>— Yakışır! dedim gülümseyerek.</p>

  <p>— Onu çok seviyorsun!</p>

  <p>Şaşırmamış göründüm. Demek ki, herkese belli ediyordum artık...</p>

  <p>— Büyükdedem İskoç asıllı bir diplomattı. Burada görevliyken, soylu ve çok güzel bir kıza âşık oldu. Kızın adı Nina Hagerup'tu. Sizlerin yerli saydığınız kuzeylilerden. Nina Hagerup benim büyükannemdi.</p>

  <p>Sesinde ve bakışlarında dolaşan hayranlık, rengârenk balonlar olarak odaya dağıldı, başımızın üzerinde uçuştu. Bir erkeğin, bir kadına duyduğu hayranlıktan çok, bir erkek çocuğun, yetişkin bir kadına erken uyanmış heyecanının genç kokusuyla odaya yayılan.</p>

  <p>— Büyükdedem, Nina'yla evlenip buraya yerleşmiş, sonraki kuşaklar da tamamen buralı olmuş. Bende hiç İskoç bir yan görebiliyor musun Afife?</p>

  <p>Baktım, göremedim.</p>

  <p>— Çünkü, dedi, güzel lacivert gözlerinde anneannesinin üzeri sonradan renklendirilmiş, aslı siyah-beyaz hayalleri uçuşurken,</p>

  <p>— Çünkü, aşk bütün zamanların en güçlü vatanıdır!</p>

  <p>Demek o erkek güzeli, doğal kadın tuzağı, hemcinslerinin kıskançlık odağı Anders Grieg buydu ve âşık olacağı aslına uygun bir Nina Hagerup arıyordu. Sahi neden benim beğendiğim erkeklerin üzerine gölgesi düşmüş bir Nina bulunuyordu hep?</p>

  <p>— Kadınlar beni âşık olmak için çok fazla yakışıklı buluyorlar Afife. Olumlu bir özellik bile çok fazla olduğunda dert yaratıyor...</p>

  <p>Sessizce giyindi, ıslak saçlarını savurarak ayakkabılarını bağladı.</p>

  <p>— Biraz müzik çalışacağım. Seni yalnız bırakırsam, kabalık etmiş olmam, umarım? Onu yalnız bırakan bendim; biraz utandım. Eğilip, yanağımdan öptü.</p>

  <p>— İyi geceler Afife. Sıkılırsan gel, yazdıklarımı dinlersin. Gitmeyeceğimi biliyordu.</p>

  <p>— İyi geceler Anders.</p>

  <p>Sessizce, bütün varlığı gibi yumuşacık çıktı, gitti.</p>

  <p>Yatağımın üzerine oturdum. Heyecanlıydım, ferahlamıştım, içim cıvıl cıvıldı. Soluğumu tuttum bir süre. Kalbimin gümbürtüsü dünyanın bütün kentlerinden duyuluyordu. Nefesim tutulamayacak kadar büyüyünce, yaman bir kahkahayla fırlattım içimdeki kullanılmış havayı.</p>

  <p>Âşık olmuştum!</p>

  <p>Agnostik ya da ateist olsanız bile, sonunda bazı özel anlarda, 'acaba beni koruyan bir güç mü var?' gibi klişe cümlelerin başınızın içinden geçmesine -hayretle de olsa- bakakaldığınız oluyordur. Ya da mucizeler... Yanı başınızda gerçekleşen, yaşamınızı değiştiren mucizeler. Dostluk ve aşk birer mucizedir!</p>

  <p>Gece yarısını filanca geçe bir saatte, dokuzuncu kattaki odamın camına sarkıtılan bir taşa sarılı olarak yollanan davetiyeye uyarak, dokuz yüz on üç numaralı odaya gidişim sırasında böyle düşünüyordum. Tehlikeli bir ataklıktı benimkisi. Normal insanlar tarafından bir araya toplanıp, bilinçli ve sistematik bir normalleştirme operasyonu için bir enstitüde hapsedildiğimiz anlaşılmıştı. Türümüz ciddi bir yok olma tehlikesiyle karşı karşıyaydı.</p>

  <p>"Madam Pirî,</p>

  <p>Sizi 913 numarada bekliyoruz. Lütfen acele ediniz. Dostlarınız."</p>

  <p>Sanırım benimkisi merak ve/ya saflıktan çok, aşktı! Aşk başımı öyle döndürüyordu ki, bütün duygu hatlarım felce uğramış, zaten bizim gibi seçilmiş özel insanlarda çok az bulunan savunma, sakınma ve gizlenme güdülerim yok olmuş, yerini oluk oluk akan heyecan ve sevinç almıştı.</p>

  <p>Oysa bir tuzak olabilirdi bu. Bizler için ölüm tehlikesinden daha fazla yok edici olan normalleştirilme işleminin önemli bir parçası olabilirdi. Ama âşıktım ve hiç düşünmeden fırladım.</p>

  <p>Dokuz yüz on üç numaralı odanın kapısını çaldığımda saat sabahın üçüydü.</p>

  <p>— Kim o?</p>

  <p>Müthiş seksi alto sesiyle kim olduğumu soran Carmen'di. Biraz rahatladım.</p>

  <p>— Benim, Afife Pirî.</p>

  <p>Bir takım tıkırtılar, belli belirsiz koşuşturmalar oldu. Beni upuzun ve ıssız koridorun bir ucunda, gecenin en koyu vaktinde tek başıma ve yalnız hissettirecek 'bir süre' beklemek zorunda kaldım. İçimden bir ses, aslında Romain'i görebilmek umudunun beni buraya getirdiğini fısıldadı utangaçça... Biraz sırtım ağrıdı.</p>

  <p>Kapı açıldığında, kırmızı ipek sabahlığına sarılmış, yorgun ama dağınık güzelliği içinde bambaşka bir pırıltı saçan Carmen belirdi karşımda. Bu, onun odası değildi.</p>

  <p>Bana kuşkuyla baktı. O sırada başımın içinden geçen 'beni koruyan birisi mi var?' cümlesini görmedi.</p>

  <p>— Benim; Afife Pirî, demek zorunda kaldım.</p>

  <p>'Evet' anlamına başını salladı. Pek inanmamış bakışlarla, kapıyı ancak yan yana geçerek, içeri süzülebileceğim kadar açtı. Ben girdikten sora, telaşla koridoru kolaçan etti.</p>

  <p>Şık, ipek robdöşambırı içinde, öfkeye çalan bir dalgınlıkla sigara içen Cyrano'yu gördüm içeride.</p>

  <p>— İyi geceler Mösyö de Bergerac, sigara içtiğinizi bilmiyordum, dedim.</p>

  <p>— Yeni başladım, dedi dalgın dalgın.</p>

  <p>— Piponun keyfi kaçtı son günlerde... Sonra beni fark etti, ayağa kalkıp elimi tuttu.</p>

  <p>— Ah Matmazel Pirî, iyi sabaha doğrular! Yalnız mıydınız? Mesajı aldığınızda yalnız mıydınız, başka bilen var mı?</p>

  <p>— Kesinlikle, dedim.</p>

  <p>— Oturun, dedi Cyrano odamdaki koltuğun tıpkısını gösterirken. Elinde kahve perkülatörüyle dolaşan Carmen kendilerinin bilmem kaçıncı kahvesini tazelerken, bana da mis kokulu kahve servisi yaptı. Dünyanın en güzel üç kokusundan biri, kesinlikle taze pişmiş kahve kokusudur.</p>

  <p>— Yok oluyorlar. Tek tek ortadan kayboluyorlar. Bizi birer birer yok edecekler! Türümüzü kurutacaklar ve dünyanın dengesi tamamen bozulacak!</p>

  <p>— Bizi dinlemiyorlar mı? diye paniğe kapıldım.</p>

  <p>Mösyö de Bergerac üzerinde oturduğu kanepenin altındaki çekmecelerden birini çekti. Sökülüp atılmış tuhaf bir cihazın parçalarını gösterdi.</p>

  <p>— Canları cehenneme! diye gürledi.</p>

  <p>— Bu akşam, o tatsız tuzsuz partide Brooks kayboldu. Göz göre göre kaçırdılar onu. Kalbim yırtılacak gibi gerildi, acıdı.</p>

  <p>— Ya Romain? diye inledim. Birbirlerine baktılar, sessizlik upuzun uzadı.</p>

  <p>— Sizi çağırmamızı o istedi, sabırlı olun!</p>

  <p>Tanrım sana bin şükür! O yaşıyor ve onu bir daha görme şansım var!</p>

  <p>— Dünya düş gücü ve yaratıcı kaynaklar açısından hiç bu kadar büyük bir tehlikeyle karşılaşmadı şimdiye dek! dedi Carmen ilk kez ağzını açıp.</p>

  <p>— Artık dünyanın hiçbir yerinde bizi istemiyorlar. Soykırımının böyle uluslararası örgütlenişindeki ustalık, ancak teknolojinin ilerlemesiyle açıklanabilir.</p>

  <p>— Onların uygarlık saydığı teknoloji... Pöh... Düz tabanlık, taş sıkıştırılmış kartopu düzenbazlığı yalnızca... Cyrano'nun sesi çok öfkeliydi ve gökgürültüsünü çağrıştırıyordu bana. Çocukluğumdan beri ürkütür beni göğün çatırdaması.</p>

  <p>— Bu onların sorunu değil ki... dedi Carmen.</p>

  <p>— Sonuçta çoğunlukta olan onlar. Düzenin, disiplinin, aktörenin ve tekdüzeliğin güvencesini tehdit ettiğimiz için bizi yok etmek isteyen de onlar. Eğer çoğunluk, 'hak'kın tek ölçütüyse...</p>

  <p>— Üreme güdülerinin ilkel kalması, onlara çoğunluk olma üstünlüğünü (!) sağlasa bile, kendilerine benzemeyenlere katlanmayı öğrenmek zorundalar. Kaldı ki, çoğunluk olmak bir ayrıcalığı değil, kalabalığın adsızlığını ve yabancılığı temsil eder. Tabii imgelemi olanlar için...</p>

  <p>İkisinin de çok kızgın olduğunu anlamam, durumun ciddiyetini kavramamı, yeryüzünün en istenmeyen canlıları olduğumuzu algılamamı hızlandırıyordu. Islak ve soğuk bir gecede, gidecek hiçbir, ama hiçbir yeri olmayan birinin ürküntüsü doldu içime. Artık o farklı ve anlaşılmaz oluşun mazohistliğe çalan buruk tadı kaybolmaya başlamıştı. Korkuya azıcık fırsat verilmeye görsün, hemen aklın ve fikrin üzerine akar, örter, sımsıkı kapatır.</p>

  <p>Kapı bir kısa, bir uzun, bir kısa vuruldu. Gelen oydu. Uçan bir trenin ışık hızına ulaştığı sırada, kapıyı açtım ve kendimi boşluğa fırlattım.</p>

  <p>— Hoşgeldiniz Mösyö Gary, sizi bekliyorduk.</p>

  <p>— Afife canım, iyi misin?</p>

  <p>Ellerimi tuttu, alev alev yanıyordum.</p>

  <p>— Kurtulacağız buradan, mutlaka bir yolunu bulacağız! Umurumda değildi. Mutluluktan sağır, dilsiz ve kördüm: âşıktım!</p>

  <p>— Onu bulabildiniz mi Mösyö Gary?</p>

  <p>— Ne yazık ki hayır. Ne ölüsü, ne dirisi var ortada. Dahası Mösyö de Bergerac, sanırım bu geceki kayıp sayımız ikiye yükseldi.</p>

  <p>— Bir başkası?</p>

  <p>— Korkarım Jeanne... Onu bulamadım...</p>

  <p>— Madam d'Arc mı? Aman Tanrım! diye haykırdı Cyrano.</p>

  <p>Demek Romain, Jeanne'ı aramıştı. Yüreğim incecik 'cızz' etti.</p>

  <p>— Önce onun Mösyö G.G.'nin odasında olacağını sandım. Biliyorsunuz onlar 'ateş' üzerine ateşli, uzun konuşmalar yapmaya bayılıyorlar. Ama yoktu.</p>

  <p>— George'un odasına baktınız mı? diye merakla sordu Carmen.</p>

  <p>— Oraya da gittim, yoktu, dedi Romain üzüntüyle.</p>

  <p>— Aurore onu partiden sonra hiç görmemiş.</p>

  <p>Hiçbir zaman onu rakibem olarak hissetmemiştim. Çünkü ona olan hayranlığım ve saygım öyle yoğundu ki, yanında başka bir duygunun yaşamasına yer bırakmıyordu. Jeanne'ın kayboluşu beni sevindirmedi.</p>

  <p>— Bir gün mutlaka olacağını biliyorduk. Hepimiz, en başından beri... Fakat 'normal' insanların dünyanın sonunun elbet bir günü, çok ileride, filanca kuşakta geleceğine inandıkları gibi sağgörüsüz, gevşek, sessiz, hazırlıksız bekledik. Suç tamamen bizimdir! dedi Romain.</p>

  <p>El ele, diz dize oturuyorduk. Üzerinde hâlâ frakının pantolonu ve gömleği vardı. Gömleğinin yakasından iki düğme açılmış, düğmelerden de biri kopmuştu. Yüzü yorgun, kederliydi. Ellerimi tutan parmakları gergindi.</p>

  <p>— Lütfen devam edin Romain, dedi Carmen.</p>

  <p>— Beni yatıştırıyorsunuz. Sözcükleriniz ve tarzınız çok etkileyici...</p>

  <p>Cyrano ile kısacık göz göze geldik, ne yapacağını bilemez bakıştık ve sonra Carmen'i bağışlamaya karar verdik.</p>

  <p>— Teşekkürler Madam de Cervantes. Ama korkarım, artık kendimi yatıştıramıyorum. İnanın bana en kötüsü de budur.</p>

  <p>Bana baktı, sağ kolunu doladı boynuma, neredeyse kucak kucağaydık. Sarıldım ona. Ne güzel kokuyordu aşk!</p>

  <p>— Bizden şimdi, burada ve tamamen kurtulmak istiyorlar. Dünya hiçbir zaman içinde olmadığı büyük bir çıkmaza girdi. Siyasetin maskesi düştü. Savaşların mimarlarını çocuklar bile öğrendi.</p>

  <p>Sanatçı adı altında dolaşanların pek çoğunun, yeteneksiz, dalkavuk palyaçolar olduğu anlaşıldı. Irkçıların din adamlığıyla görevlendirildiğini de basında izliyoruz. Bu durumda bizlerden kurtulmaları şart, anlıyor musunuz?</p>

  <p>Sustu. Derin bir soluk aldı. Ellerimi sıktı.</p>

  <p>— Eskiden bizleri tedavi (!) edip, savunma sistemlerimizi çökertiyorlardı. Bunun anlamı iyileşmek, normalleşmekti. Sonra yeniden piyasaya sürülüyorduk. Ama bu kez durum farklı. Bizim kadar, onlar için de bir ölüm-kalım sorunu artık bu!</p>

  <p>— Beni duygulandırdınız Mösyö Gary! dedi Cyrano.</p>

  <p>— Aklıma, soyumun yüz akı olan o eşsiz adamın sözleri geldi. İzin verirseniz, hepinizin bildiğine inandığım sözlerini yineleyeceğim.</p>

  <p>Ayağa kalktı, bir elini küçük sayılmayacak, ama kendine pek iyi 'giden' göbeğinin üzerine koydu. Çabucak ve tamamen başka bir boyuta geçiş yaptı.</p>

  <p>"Ya ne yapmak lazımmış? (...) Şan olsun diye, meşhur bir kitapçıya giderek, veresiye şiir dergisi mi bastırmalı? İstemem eksik olsun! Acaba bulup bir alay sersem Meyhane köşesinde dâhi olmak mı hüner?</p>

  <p>İstemem eksik olsun! Bir tek şiirle yer yer Dolaşıp da herkesten alkış mı dinlenmeli? İstemem eksik olsun! Yoksa bir sürü keli, sırma saçlı diyerek göğe mi çıkartmalı? Yoksa ödüm mü kopsun bir Allanın aptalı Gazeteye bir eleştiri yazacak diye her gün? İstemem eksik olsun! (...) Ve ta son nefesinde bile çekinmek, korkmak, benzi sararmak, bitmek şiir yazacak yerde, ziyaretlere gitmek, karşısında zoraki sırıtmak, her abusun. Eksik olsun istemem, istemem eksik olsun! Fakat şarkı söylemek, gülmek, dalmak hülyaya, Yapayalnız ama özgür yolculuk etmek aya. Gören gözü, çınlayan sesi olmak ve canı İsteyince şapkayı ters giymek, karışanı Olmamak. Bir hiç için ya kılıcına veya Kalemine sarılmak ve ancak duya duya Yazmak, sonra da (...) Varsın boyun olmasın söğüt kadar,</p>

  <p>Bulutlar çıkmazsa yaprakları ne zarar? Kavaklar sıra sıra dikilse de karşına Boy ver, dayanmaksızın, yalnız ve tek başına!"<a href="../Text/notlar.xhtml#not4" id="not4d"><sup>[4]</sup></a></p>

  <p>Müthişti! Etkileyici, zeki, coşkulu ve şık! O derece kendisi, o denli aslıydı ki, insanların asla değişmeyeceği, olsa olsa değişen zamana ayak uyduracakları gerçeğini bir kez daha kanıtlıyordu bana.</p>

  <p>Mösyö de Bergerac, kılıcını, tüylü Gaskonya şapkasını ve ona çok yakışan çizmelerini bırakmıştı. Döneminin tiyatral, şaşaalı üslubunu terk etmişti, ama o yine aynı insandı. Çok coşkulu, çok duygulu ve çok özel.</p>

  <p>Belki de bizi yok etmeye çalışanlar, gerçek kimliklerimize inanmayanlar şu sahneyi görebilselerdi... Amaan canım ben de çok hayal kuruyorum... Aşktan olmalı.</p>

  <p>Cyrano aynıydı da, Donna Quijota çok mu değişmişti sanki? O seksi, güçlü ve külyutmaz zırhının içinde çocuktan daha saf bir ruhun, soylu şövalyelerden daha coşkulu bir yüreğin ve Julliet'le Leyla'dan daha duygusal bir kadının yaşadığını hepimiz biliyorduk. Kimse onu ne Gaskonyalı Roxane'la, ne de Tobosolu Dulcinea'yla karşılaştırabilirdi. O Madridli Carmen'di!</p>

  <p>Yerinden kalktı, görünmeyen bir tacı başında düşürmemeye soylu bir çaba harcayarak, elini Cyrano'ya uzattı. Havada son derece zarif biçimde asılı kalan incecik bileği, duygusallıkla cinselliğin kesiştiği o şahane noktada kavrayan Mösyö de Bergerac, tenin dudaklarla buluşmasını sağladı.</p>

  <p>Onların aşkı bambaşka bir tılsım taşıyordu. Çünkü, hiçbir aşk bir başkasına benzemez. Bunu bilmenin yarattığı bilinçli bir özenle o ananı büyülü pırıltısını yaşadık, belleklerimize taşıdık. İlk toparlanan Romain oldu;</p>

  <p>— Değerli Madamlar ve sevgili Mösyö, yapacak iki şey var. Bir: bizim türümüze özgü o değişmez tavrı korur, normal insanların saldırgan, açgözlü, çapsız dünyalarında küçük karıncalar gibi devinip, kıvranmalarını izler, eğleniriz. Bu bizim pasif, barışçıl, kimsenin işine burnunu sokmayan, ancak kendi kendisiyle yarışan, yüzleşen özel evrenimizin yapısına tamamen uygun düşer. Söylediklerinin kesinlikle doğru olduğunu kabullenmiş bakışları pay ettik aramızda.</p>

  <p>— Bu durumda eğlenerek, kahkahalarla yok oluruz ki, bence hiç sakıncası yok! Yok olmayı bu kadar kolay kabullenecek miydik?..</p>

  <p>— Bir de ikinci seçenek var tabii...</p>

  <p>Normal insanların lider arayışında takındıkları zavallı bakışlarına benzer solgun ışıklar gezindi gözlerimizde sanki: içim burkuldu.</p>

  <p>— Kendi türümüze özgü yetenekleri kullanarak, bir oyun hazırlarız. Bu durumda onları çok kızdırıp, gazaplarını artırmak gibi bir tehlikeyle yüz yüze kalabiliriz. Ama...</p>

  <p>— Devam edin Mösyö Gary, lütfen...</p>

  <p>— Ama bir kurtulma şansından söz edebiliriz. Üstelik sonsuza dek normallerin yüzünü görmemek ikramiyesiyle...</p>

  <p>— Bu harikulade olur Mösyö Gary!</p>

  <p>— Kulağa ne de hoş geliyor! Çok heyecanlandık.</p>

  <p>— İkinci seçeneği onaylamamız halinde, kaybetme çekincesinin büyüklüğünü hatırlatmak durumundayım. Ayrıca durumun onlar açısından önemini düşünürsek, kaybetmenin yaratacağı prestij kaybıyla oluşacak morla çöküntüsünü yine bizim hesaplamamız gerekecek. Bilirsiniz, normal insanlar için gösteriş ve saygınlık, işin aslından daima daha önemli olmuştur.</p>

  <p>— Yani, kurtulmaya çalışmak seçeneğinde, hiç alışkın olmadığımız, eskisinden de kötü bazı durumlara göğüs germe riskinin büyüklüğünü vurguluyorsunuz, Mösyö Gary.</p>

  <p>— Tamamen! dedi Romain.</p>

  <p>İçinde bulunduğumuz durumun ciddiyetini işitiyor, görüyor ama algılayamıyordum. Aşk yanlış zamanda felç etmişti bütün duyularımı ve aşk bitene dek uyuşmuş olarak kalacaktım. Aşkın saatini ayarlamak, en çok bizler için olanaksızdır! Çaresiz gülümsedim. Çok güzel olduğumu hissederek, çok güzel gülümsedim. Aşk çok güzelleştirir!</p>

  <p>Sonra dayanamadım ve bu halimle normal insanlara benzediğimi düşünüp, kendime içerledim. "İnsan en çok reddettiği şeye yakındır." derler. Acaba en çok reddettiğim, korktuğum normal olmak konusunda...</p>

  <p>Kapıda bir uzun, bir kısa, bir uzun, bir kısa; dört tıkırtı duyduk. İrkildik.</p>

  <p>— Roni, dedi Romain.</p>

  <p>Gerçekten de gelen Roni Chagall'dı. Çok endişeliydi.</p>

  <p>— Mösyö G. G., dedi heyecanla.</p>

  <p>— Mösyö G.G. yok! Kayboldu! ...</p>

  <p>Benim dışımda herkes kaygılı bir 'Oooooo!" çekti. Kimdi Mösyö G.G.? Daha fazla dayanamadım.</p>

  <p>— Kim bu Mösyö G.G.? Şefkatle saçlarımı okşadı Romain.</p>

  <p>— Sevgili küçüğüm, sana söz edecek vaktim olmadı ki... İçimizdeki en yaşlı 'seçilmiş özel insan' Mösyö G.G.'ir. O nedenle aramıza pek katılamadı. Aslında odasından hiç çıkmayışının başka nedenleri de var tabii...</p>

  <p>— Kim o? diye inledim. Artık her şeyin dışında olmak canıma tak etmişti.</p>

  <p>— Tabii ki Galilei! diye birazcık bıkkın bir sesle fısıldadı Carmen de Cervantes.</p>

  <p>— Galilei mi? O da burada mı?</p>

  <p>— Hepimizi buraya topladıklarını söylemiştim güzelim, dedi Romain gözlerinde her kusurumu çoktan bağışlamış, beni olduğum gibi sevmek andını içmiş bir sevecenlikle.</p>

  <p>Bunu çok genç olduğum için yapıyorsa eğer... Ben nasılsa daima ondan çok genç olmayacak mıyım?...</p>

  <p>— Ama artık yok! dedi Roni.</p>

  <p>— Etti üç! Diye içini çekti Cyrano.</p>

  <p>— Neden odasından çıkmıyordu? diye mızıkçı bir tizlikle sordum.</p>

  <p>— Matematikçiler, 'yeni dinsizler' ilan edileli beri, evinden hiç çıkmadı. Burada da sürekli odasında kalmayı yeğledi.</p>

  <p>— Aristocular onu hiçbir zaman sevmediler, dedi Carmen.</p>

  <p>— Tıpkı Jeanne gibi, dedi Romain.</p>

  <p>— Mösyö G.G., tıpkı Jeanne gibi kilisenin hışmına uğramıştır!</p>

  <p>— Yoksa? ... diye ürkerek sordu Roni.</p>

  <p>— Yoksa, önce kiliseyi öfkelendirenleri mi yok ediyorlar burada?</p>

  <p>— Ben bir Yahudiyim! diye haykırdı ve korkulu gözlerle odayı arandı, benim üzerimde kaldı gözleri.</p>

  <p>— Sen Afife, sen de Yahudi misin? Türkçe konuşmuştu. Türkçesinin ne kadar güzel olduğunu düşündüm yeniden. O sırada umutsuzca benden vazgeçti.</p>

  <p>— Ama sen Yahudisin !</p>

  <p>— Ah evet! diye yorgun gülümsedi Romain.</p>

  <p>— Annem bir Yahudiydi, ama kilisede de dua ederdi. Bense gerçek bir dindar sayılmam. Bu konuda tıpkı Rilke gibi düşünüyorum. "Tanrı benim için bir gönül meselesidir!"</p>

  <p>Rilke mi? İşte kendini ele verdi, diye geçti aklımdan.</p>

  <p>— Rilke seviyorsun! dedim bilmiş bir sesle.</p>

  <p>İğne batmış gibi irkildi herkes. Ne yapsaydım yani? Romain'le asla baş başa kalamıyordum ve bu karışıklık arasında her anı değerlendirmek istiyordum.</p>

  <p>— Bayılırım, dedi sevgiyle gözlerimin içine dalarak.</p>

  <p>— Şimdi ne yapacağız? diye haykırdı Roni Chagal.</p>

  <p>— Önce Yahudileri, sonra hepimizi... Teker teker yok edilmeyi mi bekleyeceğiz? Sessizliği seyrettik.</p>

  <p>— Hayır! Asla!... diye gürledi Cyrano de Bergerac.</p>

  <p>— Tutup ikinci yolu, açacağız önümüzü,</p>

  <p>Kendimize özgü yetenek ve</p>

  <p>Yaratılarla kurtaracağız kendi türümüzü</p>

  <p>Ah ile, vah ile yitirilmemeli zaman</p>

  <p>Normallere asla verilmemeli aman!</p>

  <p><span style="text-indent: 1em;">Şu tehlikeye gelince, dillere dehşet salan,</span><br /></p>

  <p>Gülerim kahkahayla, yüzüme kanlı gül çalan,</p>

  <p>Yalnızca biridir bedellerinden,</p>

  <p>Farklı oluşun normal diğerlerinden.</p>

  <p>Yüzyıllardır ter bezlerimize tehlike,</p>

  <p>Alışkınız yaşamaya birlikte.</p>

  <p>Değmez düşünmeye uzun uzun,</p>

  <p>Dünyamız çok farklı, yolumuz upuzun</p>

  <p>Son olarak, tabii ki ONUR!</p>

  <p>Başımızdaki görünmez tacın adı odur.</p>

  <p>Adıdır ölümcül hastalığın yokluğu,</p>

  <p>Acımaz, çökertir tüm bağışıklığı!</p>

  <p>Eğiliyorum önünüzde, dünyanın en seçkinleri,</p>

  <p>Hanımefendileri, Beyefendileri,</p>

  <p>Davet ediyorum sizleri,</p>

  <p>Tehlikeye; kalem ve kılıca şimdi,</p>

  <p>Koruyun yaratıları, farklılıkları ve düşleri,</p>

  <p>Yeryüzünün insanca zenginlikleri...</p>

  <p>Cyrano yalnızdır, tektir,</p>

  <p>Tüm dileği farklılığını sürdürmektir!</p>

  <p><br /></p>

  <p>Bütün sessizliklerden daha derin bir sessizlik oldu. <span style="text-indent: 1em;">Hiç konuşmadan, aynı kararı onaylamıştık.</span></p>
</body>
</html>
