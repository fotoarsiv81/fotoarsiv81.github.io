<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>ASIL BAŞLANGIÇ</h1>

  <p><i>"Gençtim, hem de o güne dek sandığımdan da gençtim. Yaşlı olan ve kolay kolay faka basmayansa, açık yürekliliğimdi. Ve bu sonsuza dek sürecekti."</i></p>

  <p style="text-align: right;">Romain Gary</p>

  <p style="text-align: right;"><br /></p>

  <p>Odalarımız tek kişilikti. Bir öğrenci odasından çok, üç yıldızlı bir Avrupa oteli konforunda ve yirmi metrekare büyüklüğündeydi. Bütün mobilyalar ahşaptı ve İskandinav tarzındaydı: yalın, pratik ve özgün.</p>

  <p>Damarlı beyaz çam ağacından yapılmış, cilasız kanepe ve koltuklar, kırmızı kalın pamuklu kumaşla kaplanan değişik boyutlu, çok amaçlı tasarlanmış minderlerle döşenmişti. İnce, uzun bir peyke olan çalışma masası, istenirse açılıp genişliyor, koltukların altları çekmece olarak kullanılabiliyordu. Yerler gece mavisi halı kaplıydı, perdeler fildişi goblendi.</p>

  <p>Belki çam yerine kestane, kaplama halı yerine İran ve Türk halısı kullanabilirlerdi, ama bunlar son kertede yarattıkları konfor ve pratikliği hiç etkilemeyecekti. Sonuçta her şey ince ince düşünülmüş ve uygulanmıştı.</p>

  <p>Evlilere ve/ya birlikte yaşayanlara süit verildiği söyleniyordu, ama bildiğim kadarıyla herkes tek yaşamayı seçmişti. Dedim ya, bizler değişik ülkelerden seçilmiş öğrencilerdik. Odalarımızda elektronik santrale bağlı birer telefon, kapalı devre dört kanal müzik yayını yapan mobilyalı bir radyo vardı. Her odanın içinde küçük bir banyo, duş, tuvalet mevcuttu. Banyolarımızda küvet yoktu. Temizlik yapılması için bırakılmış bir kova paspasa rağmen, her hafta başı odalarımızı temizleyen üniversiteli öğrencilerin çalıştığını öğrenecektik sonraları.</p>

  <p>Havlu ve çarşaflarımız beyazdı. Bembeyaz! Tümünün sol köşelerine kabartma bir F harfi işlenmişti. Kaldığımız konukevinin adı Fantolt'tu.</p>

  <p>Havlu ve çarşaflarımızı haftada bir temizleriyle değiştiriyorduk. Bunun için bodrum katında, üzerinde bakım ve onarım odaları yazılı onlarca kapının yan yana dizildiği, ama çevresinde hiçbir hayat belirtisi görülmeyen loş koridordaki kırmızı çelik kapılı odaya gidiyorduk. Elimizde bize verilen iri torbalara doldurduğumuz kirli çarşaf ve havlularımız oluyordu.</p>

  <p>Kırmızı çelik kapının üzerinde TRUE LAUNDRY<a href="../Text/notlar.xhtml#not1" id="not1d"><sup>[1]</sup></a> yazıyordu. Oysa Fantolt'taki bütün öbür kapılar ahşaptı.</p>

  <p>Burası büyük bir oda değildi. İçeride beyaz önlüklü, gözlüklü, son derece steril bakışlı bir yerli kadın oturuyordu.</p>

  <p>Buradaki yerliler, bembeyaz tenlerinde pembe ve uçuk eflatunların oynaştığı, mavi gözlü, sarışın, uzun boylu insanlardı.</p>

  <p>Beyaz önlüğünün yakasında elektronik bir yazıcıdan çıkmış kimlik kartı asılı olan temiz çarşaf memuresinin adı Vigdis'ti. Onun öyle ciddi, öyle önemli bir ifadesi vardı ki, kirli çarşaf torbasıyla önüne dikilen biz seçilmiş öğrenciler, seçkin olmaktan çok, birer suçlu, birer özürlü hissediyorduk kendimizi karşısında.</p>

  <p>Vigdis, varlığıyla seçkin olmanın yüklendiği bütün olumlu değerleri bir anda olumsuzluyor, seçkinliğin soylu, farklı ve özel yalnızlığını, ezilmiş bir azınlık duygusuna dönüştürüyordu. Bu ikisi arasında ne fark olduğu sorusunu sormak da Vigdis'in işi değildi.</p>

  <p>Aslında bunun bir sinyal olduğunu anlayanımız yoktu o sıralar. Nasılsa Vigdis, işini, yaşamını ve kendini sevmeyen birisiydi, yani normaldi ve bu yüzden bizi hiç ilgilendirmiyordu. Yemeklerimizi, her katta ortak kullanmak üzere tasarlanmış geniş, iç açıcı, modern mutfaklarda hazırlıyor, veya bulunduğumuz bloğun solundaki M Blok'taki işletilen lokantada self-servis olarak yiyebiliyorduk.</p>

  <p>Bize sunulanlar hafif, taze, sağlıklı kuzey yemekleri ve yüzü açık deniz ürünü sandviçleriydi. İlk önceleri garipsediğim, ama zamanla tatlarına alışıp, hatta sevdiklerim bile olmuştu. Örneğin, balık ezmesini sütle karıştırarak hazırlanan balık köftesi, zamanla hiç de o kadar kötü gelmemeye başlamıştı.</p>

  <p>Fantolt üç binadan oluşan bir tesisti. Seçkin öğrencilerin konuk edildiği orta blok on katlıydı ve adı kısaca J idi. İdareci ve Birleşmiş Milletler görevlilerinin kaldığı beş katlı A Blok sağda, eğitim, spor, sağlık, dinlenme ve eğlence birimleriyle çamaşır yıkama ve kurutma makinelerinin bulunduğu yedi katlı M Blok solda yer alıyordu.</p>

  <p>Uzun boylu orta blokta, her katta dokuz oda ve bir büyük mutfak uslu uslu yan yana dizilmişlerdi. Keskin bir aydınlatma, koridorda hiçbir noktaya gizlenme şansı bırakmıyordu.</p>

  <p>Fantolt Seçkin Öğrenciler Merkezi kentin kırk bir kilometre dışında, nefis bir ormanın Kuzey yeşili çamları içinde, dağların eteklerine, anayoldan adamakıllı içeriye ustaca gizlenecek biçimde inşa edilmişti. Son derece dinlendirici, huzur verici, yalıtılmış, sessiz, sakin... Tam Kuzey işi.</p>

  <p>Açıklamak istediğim bir başka nokta, kimlik kartlarımızdı. Kredi kartlarını andıran, elektronik baskılı, metal kartlardı bunlar. Eflatun üzerine beyaz kabartma elektronik yazıyla, anadilimiz ve İngilizce olmak üzere iki dilde, adlarımız ve Birleşmiş Milletler'in burslu, seçilmiş özel öğrencisi olduğumuz yazılmıştı. Kartın sol alt köşesinde kimlik numaramız, sol köşede de 'ait olduğumuz' ülkenin kod harfleri yer alıyordu.</p>
</body>
</html>
