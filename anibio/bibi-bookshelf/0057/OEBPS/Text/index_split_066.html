<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>BEYOĞLUNUN EN GÜZEL ABİSİ</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block6">“Aşkı ölümle birlikte düşünmek, siz erkeklerin harcıdır”</h1>

  <p class="block8">&nbsp;</p>

  <p class="block4">Sorgu odasının loş ışığında, Jale'nin karşısındaki iskemlede otururken hâlâ zonkluyordu ensem. Buna da şükretmek lazımdı, bizim çocuklar daha fenasından korkmuşlardı. Bulantımın sürdüğünü gören Zeynep, beyin kanamasından çekinerek dün geceyi müşahede altında geçirmem için ısrar edip durmuştu. Olanlar için kendini suçlayan Ali de zorlayınca nerdeyse ikna olacaktım. Allahtan çöken karanlıkla birlikte bıçak gibi kesilmişti bulantım. Yoksa Janti Cemal’in yanına bir yatak da benim için koyacaklardı. Evet, hastanedeydi İstanbul'un en şık kabadayısı. Tahmin ettiğim gibi davranmış, kaçmamıştı, tek suçu benden önce gelmesiydi kahvehaneye. Barbut meselesini kökten halletmeye hazırlanan Nizam, Janti’yi karşısında görünce kurduğu tuzağın bozulacağından korkarak ikiz yeğenlerini salmıştı üzerine. Silahını çekmeye bile fırsat bulamamıştı eski kulağı kesik. Allah yarattı demeden, sille tokat girişmişti iki genç babaları yaşındaki adama. Bayılıncaya kadar da bırakmamışlardı. Olaylar durulduktan sonra kahvehanenin deposunda bulmuştuk Cemal’i. Halâ kendinde değildi zavallım, ağzı burnu kan içinde, öylece büzülüp kalmıştı atıldığı delikte. Ne jantiliği kalmıştı ne de cemali. Önden iki takma dişi, sağ tarafla üç kaburgası kırılmıştı. Durumu kritik gören doktor kafa tomografisi istemişti de Allahtan temiz çıkmıştı sonuçlar. “Bir hafta yatsın, toparlar.” demişti doktor. “Hayati tehlikesi yok.” Ama bana en çok dokunan, kendine gelen Cemal’in şu sözleri olmuştu. “Çok geç kaldın be Nevzat.”</p>

  <p class="block4">Geç kalan sadece ben değildim elbette, silahlar sustuktan dakikalar sonra gelmişti Ali'yle Zeynep, onların ardından da ekipler. Gelen polislerin arasında, yılbaşı gecesi olay mahallinde karşılaştığımız süt hırası Sami'yle koca kafalı Zeynel de vardı. Panik içinde süzüyorlardı yerde yatan cesetleri. Kendilerini yemleyen iki adam yoktu artık. Özellikle Nizam’ın kömürleşmiş bedenine bakarken derin bir endişe kaplamıştı suratlarını. Acaba başlarına bir bela gelir miydi? Cesaret edip yanıma uğramamışlardı bile.</p>

  <p class="block4">Yeğenlerin on dokuzunu birden ele geçirmiştik. Hepsini akıllıca dağıtmıştı Nizam, sokakların girişine. Pire Necmi'yle Barbut’un diğer üç adamını da satın aldığı için kendine o kadar güveniyordu ki, hiçbirini istememişti yanında, bir terslik olursa çağırırım diye düşünmüş olmalıydı. Terslik bendim, ama pek önemsememişti bu orta yaşlı başkomiseri... Ne Nizam'a, ne Barbut’a, ne Necmi'ye ne de silahımdan çıkan kurşunlarla can veren, o iki delikanlıya üzülmüştüm. Elbette ölmeselerdi daha iyi olurdu, ama silahlar patlamıştı, engel olmam mümkün değildi. Fakat çocuklar... Bu sokakların isimsiz hayaletleri, hepimizin ortak günahı olan o sahipsiz çocuklar... Pirana'yla Keto... Ömer'miş Pirana'nın asıl adı. Ömer Güzelsöz, Keto'nunki de Kerim. Kerim Caner... İkisi’nin hikâyesi de birbirinin aynı, kaybedenlerin kanıksanan öyküleri. Ah, ne acıymış deyip hemen unuttuğumuz hayatın gerçekleri. İkisinin annesi de genelevde çalışıyordu. Evet, Pirana'nınki de öyle. Belki de bu nedenle takılıyordu Keto'ya; kendi utancını gizlemek için... Pirana'nın babası bir kan davasında öldürülmüştü. Keto'nunki bırakıp gitmişti karısıyla oğlunu yıllar önce... En yakınları tarafından terk edilmişti ikisi de. İnsanlar tarafından dışlanınca sokaklara sığınmışlardı. Kendileri gibi terk edilmiş bu semtte, bu lanetli anıların kol gezdiği evlerde bir şansları olacağını düşünmüşlerdi. Ama bu sokaklar, bu yıkılmaya yüz tutmuş evler, ancak bu sabaha kadar koruyabilmişti onları... Keto'nun yanına diz çöküp ölü çocuğun kıvırcık saçlarını okşayan Nazlı’nın sözleri hiç çıkmıyordu aklımdan. “Olmadı Nevzat Bey,” demişti gözyaşları yanaklarını ıslatırken. “Olmadı, yine kurtaramadık onları.”</p>

  <p class="block4">Ama hayat devam ediyordu, baş ağrılarıyla geçen gecenin sabahında, Jale Hanım'la avukatı Batuhan'ı karşımıza almış, cinayetinin failini bulmaya çalışıyorduk hâlâ.</p>

  <p class="block4">“İki yüz bin lira çekmişsiniz.” dedim arada bir ensemde balkıyan acıya aldırmadan. “Eşiniz Rıfat Bey’in hesabından diyorum...”</p>

  <p class="block4">“O hesap aynı zamanda Jale Hanım’ın.” diye atıldı genç avukat. Ali'nin karşısında oturuyordu; yardımcımın dik dik bakmasından rahatsız olmuş, daha konuşmalar başlamadan sinirli sinirli elindeki altın kaplama kalemle oynamaya başlamıştı. “Evet Nevzat Bey, o paranın çekilmesinde hukuk dışı hiçbir davranış yok.”</p>

  <p class="block4">Ellerimi önümde duran sarı zarfın üzerinde birleştirdim.</p>

  <p class="block4">“Eminim öyledir, zaten beni ilgilendiren de Jale Hanım'ın o parayı çekmesinden çok, aynı gün, aynı miktarda paranın Tarık Seberci'nin hesabına yatmış olması.”</p>

  <p class="block4">Ela gözleri kıvılcımlandı Jale'nin.</p>

  <p class="block4">“Nasıl yani, bir rastlantı sebebiyle mi beni buralarda süründürüyorsunuz?”</p>

  <p class="block4">“Hayır,” dedim sakin bir tavırla. “On insanın ölümüne yol açan olaylar zincirinin önemli bir halkasını aydınlatmak için.”</p>

  <p class="block4">Sıkıntıyla kıpırdandı iskemlesinde.</p>

  <p class="block4">“İyi de bununla benim ne ilgim var? Tek suçum, o gün iki yüz bin lira çekmek mi? Benden başka iki yüz bin lira çeken kimse yok mu o gün koca İstanbul'da?”</p>

  <p class="block4">“Var.” diye müdahil oldu konuşmaya Ali. “Eminim onlarca insan, iki yüz bin lira çekmiştir o gün.” Sağ dirseğini masanın üzerine koyarak işaretparmağını kadına uzattı. “Ama Engin'le husumeti olan, üstelik Titiz Tarık'ı tanıyan ve aynı zamanda bankadan iki yüz bin lira çeken tek kişi sizsiniz, bu koca İstanbul'da.”</p>

  <p class="block4">Değme kraliçelere taş çıkartacak o meşhur kibri sarsılmaya başlamıştı, ama ablak yüzlü avukatı yetişti yardımına.</p>

  <p class="block4">“Bunların hepsi varsayım Nevzat Bey.” Ali'den hoşlanmadığı için bana bakarak konuşuyordu. “Engin Akça’yı öldüren kişinin Tarık Seberci olduğu bile belli değil. Yanılmıyorum değil mi? Henüz bulamadınız katili?”</p>

  <p class="block4">Haklıydı; şu ana kadar on kişi yaşamını yitirmişti, ama biz bütün bu olayları başlatan kişiyi, Engin'in katilini bulamamıştık. Belki de Çilem’in İhsan’a anlattığı gibi Kara Nizam yaptırmıştı bu işi, belki de bizzat Barbut İhsan’ın kendisi. Sadece ihtimaller vardı elimizde, tekrar tekrar yazabileceğimiz birbirinden ilginç senaryolar...</p>

  <p class="block4">Önümdeki zarfın ağzını açtım, içinden üç sayfa çıkardım, Jale'ye doğru uzattım. Avukatı da, kendisi de tedirgin gözlerle bakıyorlardı: Bu kâğıtlarda neyin nesiydi?</p>

  <p class="block4">“Arslan Yankı...” Tadını çıkarmak için bir an sustum. “Siz onu tanımıyorsunuz Jale Hanım. Aslında gördünüz ama dikkat etmediniz.” Kâğıdı önüne bıraktım. “Rikkat Otel’in resepsiyonistinden bahsediyorum. Tam iki kere gitmişsiniz oraya. Tarık'la buluşmuşsunuz ikisinde de; birinde lobide, birinde kahvaltı salonunda. Her iki görüşmenizde de bir kişi daha varmış yanınızda...”</p>

  <p class="block4">Kadının gözlerindeki güven yerini paniğe bırakıyordu, hevesle sürdürdüm sözlerimi.</p>

  <p class="block4">“İhsan Yıldızeli, namı diğer Barbut İhsan. Dün kendi adamı Pire Necmi tarafından öldürülen adam. Tarlabaşılılar Kulübü'nün, yani sizin kumar oynadığınız mekânın sahibi. Belki de sırdaşınız.”</p>

  <p class="block4">İtiraz etsem mi, etmesem mi diye düşündü avukat, ama patronu ses çıkarmayınca vazgeçti.</p>

  <p class="block4">“Evet, İhsan sizin yakınınızdı, özel meselelerinizi konuşacak kadar yakınınız, ama daha önemlisi Engin’in kanlı bıçaklı düşmanıydı. Muhtemelen, Engin'i öldürtmek için Tarık'ı kiralamaya da sizi o ikna etti.”</p>

  <p class="block4">Ne diyeceğini bilemeden bakıyordu Jale, ama avukatı şoku çabuk atlattı. “Arslan Yankı yanılmış olamaz mı? Her gün onlarca insan geliyordur otele. Nasıl emin olabiliyor Jale Hanım’ın Tarık’la buluştuğundan?”</p>

  <p class="block4">Ceketinin cebinden küçük bir zarf çıkardı Ali.</p>

  <p class="block4">“Biz de sizin gibi düşündük Avukat Bey.” Avukat Beyi alaycı bir tınıyla söylemişti. “Adam yanılmış olabilir dedik. O yüzden otelin güvenlik kamerasının çektiği görüntülere baktık. C.D yi avukata uzattı. “İzlerseniz siz de göreceksiniz.” Kadına dönerek güya çapkınca gülümsedi. “Yeşil paltonuz, sarı fularınızla çok şık çıkmışsınız görüntülerde. Tıpkı bir aktris gibi...”</p>

  <p class="block4">Jale’nin yüzündeki bozgun anbean artıyordu. Belki de yanındaki uyanık avukata rağmen çözebilirdik onu. Sanki ne düşündüğümü anlamış gibi, “Yine varsayımlardan bahsediyorsunuz,” diye yineledi parlak hukukçu. “Söylediğiniz gibi müvekkilim, Engin Akça'yı tanıyor zaten. Kumar oynamıyordu elbette, ama Tarlabaşılılar Kulübü'ne gittiği bir sır değil. Tarık’la görüşmüş olması onu azmettirici yapmaz ki. Üstelik Tarık’ın maktulü öldürmek istediğinden bile emin değiliz. Evde beklerken bulmuşsunuz, belki de ikisi arkadaştılar. Belki de bir saldırıdan çekinen Engin, kendini koruması için Tarık Seberci'yi kiralamıştı.” Isıran bir bakış attı yardımcıma. “Eğer Tarık'ı sağ ele geçirebilseydiniz öğrenecektik her şeyi.”</p>

  <p class="block4">Anasının gözü bir herifti bu Batuhan, çaktırmadan bir de tehdit ediyordu. Ali'nin ters ters bakmaya başladığını gördüm. Kalantorların bu genç avukatına bulaşmasak iyi olurdu. Yardımcımın ölçüyü kaçırmasından çekindiğimden ben verdim herifin ağzının payını.</p>

  <p class="block4">“Öyle olacaktı, ama eğer o kiralık katil bir polisi vursaydı, onu kiralayanın çekeceği vardı elimizden.”</p>

  <p class="block4">Ağır bir sessizlik çöktü odaya. Jale alt dudağını çiğnemeye başlamıştı, avukat altın kaplama kalemini hızla çevirip duruyordu sağ elinde, bizim delibozuk gergin gözlerle süzüyordu her ikisini de.</p>

  <p class="block4">“Niçin görüşmüştünüz Tarık'la?” diyerek Ali bozdu suskunluğu. “Kış bahçenize alacağınız çiçekleri sipariş vermiyordunuz herhalde.”</p>

  <p class="block4">Ne Jale güldü ne de avukatı.</p>

  <p class="block4">“Efendim?” dedi abartılı bir tavırla sağ elini kulağımı götürerek. “Ne dediniz, duymadım.”</p>

  <p class="block4">Elindeki kalemi gürültüyle masanın üzerine bıraktı avukat. “Cevap vermek zorunda değilsiniz Jale Hanım. Susma hakkınızı kullanabilirsiniz.”</p>

  <p class="block4">Bir tür teslim oluştu bu tavır, ama kadın önemsemez bir tavırla süzdü Batuhan'ı.</p>

  <p class="block4">“Biliyorum.” Uzun kirpiklerini sakince açtı kapadı, ela gözlerini Ali'ye çevirdi sonra. “Sizce ne konuşmuş olabiliriz Tarık Bey'le?”</p>

  <p class="block4">Kaybettiği güveni yeniden kazanmış gibiydi.</p>

  <p class="block4">“Burada soruları biz sorarız.” diye parlayacak oldu yardımcım, “Tamam Ali.” diye susturdum onu. Hala Jale’ye itiraf ettirebileceğimizi umuyordum, o yüzden kestirip atmamakta fayda vardı, “İzin verirseniz, ben tahmin etmek ne isterim konuştuğunuzu.”</p>

  <p class="block4">Nazik bir tavırla, sağ elini ayası yukarı gelecek şekilde öne uzattı.</p>

  <p class="block4">“Rica ederim, buyurun Nevzat Bey. Çok merak ediyorum doğrusu ne söyleyeceğinizi...”</p>

  <p class="block4">“Aslında biliyorsunuz ne diyeceğimi. Engin'i öldürmesi karşılığında ödeyeceğiniz, parayı konuştunuz. Muhtemelen dört yüz bine anlaşmışsınızdır. İki yüz bin peşin, iki yüz bin de iş tamamlanınca. Çok para. Tarık kandırmış sizi. Barbut da rıza göstermiş bu sahtekârlığa. Nizam'la bir kapışma olduğunda Tarık'ı kullanmayı düşünüyordu herhalde. İki yüz bine su içinde kabul ederdi bu cinayeti Tarık, bilemedin iki yüz elli bine... Üzgünüm, ama sizi kazıklamışlar.” Kendisine acıdığımı hissetmesi için üzüntülü bir tavırla baktım. “Sahi Jale Hanım, siz nerden düştünüz buraya, ne işiniz var bu insanların arasında?”</p>

  <p class="block4">Hiç kaçamak davranmadı.</p>

  <p class="block4">“İnsanların tercihleri vardır Nevzat Bey.” dedi cesur bir tavırla “Çoğu zaman hayatımızı bu tercihler belirler.”</p>

  <p class="block4">Öfkeyle başını salladı Ali.</p>

  <p class="block4">“Ama bir tercih yaptıysanız bedelini de ödersiniz.”</p>

  <p class="block4">Flörtöz bir gülümseme belirdi kadının kusursuzca boyanmış dudaklarında.</p>

  <p class="block4">“Suç işlediysem öderim tabii. Ama ben masumum.” Ne bozgun kalmıştı makyajla gençleştirilmiş yüzünde ne de yenilmişlik. Bana döndü yeniden. “İki değil, tam üç kere buluştuk rahmetli Tarık Bey'le. İkisi Rikkat Otel'de, biri The Marmara'nın terasında. Bakın üçüncüyü kaçırmışsınız. Hepsinde zavallı İhsan da yanımızdaydı. Çünkü birlikte bir mekân açmayı düşünüyorduk. Bir Gipsy Bar. Yeni bir ekol bu. Yemeğinden müziğine, dekorundan atmosferine tümüyle Çingene kültürünün hâkim olduğu bir mekân. Hem de Tarlabaşı’nda... Biliyorsunuz, Dolapdere'de yaşayan çok sayıda roman vatandaşımız var...”</p>

  <p class="block4">Ne yalan söyleyeyim, hayranlıkla izliyordum kadının uydurduğu senaryoyu, akıllı kadındı bu Jale, şu yalabık avukattan çok daha akıllı.</p>

  <p class="block4">“Biliyorsunuz, Tarlabaşı’nda kentsel dönüşüm var. O mezbeleliklerin hepsi kalkacak, yeni bir hayat başlayacak şehrin ortasında. Tam da olması gerektiği gibi, modern bir hayat. Seçkin aileler gelecek oraya. Elbette farklı eğlencelere ihtiyaçları olacak. İşte bu ihtiyaca cevap vermek için bu projeyi üretiyorduk.”</p>

  <p class="block4">“Çigan orkestrasını mı yönetecekti Tarık?” diye sokuşturdu lafı Ali. “Elinde o kocaman Glock marka tabancasıyla...”</p>

  <p class="block4">Komik bir lakırdı duymuş gibi güldü.</p>

  <p class="block4">“Ömürsünüz vallahi. Elbette müzik işini vermeyecektim ona. Security meselesine bakacaktı Tarık. Biliyorsunuz Tarlabaşı pek tekin bir yer değil. Tümüyle güvenli bir yer haline gelinceye kadar da biraz zaman ister. Tarık da bu işlerin kompetanıymış. Yani İhsan Bey öyle söyledi, ben de inandım ona.”</p>

  <p class="block4">Alaycı bir tavırla devam etti Ali.</p>

  <p class="block4">“İki yüz bin lirayı da henüz açılmamış bir barın güvenliği için verdiniz yani.”</p>

  <p class="block4">Seni şeker şey gibilerinden baktı yardımcıma.</p>

  <p class="block4">“Hayır, yine yanılıyorsunuz küçük bey. Tarık’a hiçbir ödeme yapmadım, iki yüz bin lirayı İhsan’a vermiştim. Eğer o Tarık'a verdiyse bilmiyorum tabii. Nakite sıkışmıştı İhsan, daha önce de borç para vermiştik ona. Bir keresinde sevgili eşim Rıfat Bey tam bir milyon lira yollamıştı. Üç yıl önce filan, araştırırsanız dekontlarını filan da bulursunuz bankadan.”</p>

  <p class="block4">“Ama iki yüz bin lirayı elden verdiniz.” diye sıkıştırmayı denedim. “Zor olmadı mı o kadar parayı taşımak?”</p>

  <p class="block4">Suçsuz kadın rolünü şahane bir şekilde canlandırıyordu karşımızda, hiç şüphe yok. İyi bir oyuncu gibi şu anda kendisi de inanmıştı yalanlarına.</p>

  <p class="block4">“Yoo, niye zor olsun?” Ayaklarının dibindeki kırmızı çantayı gösterdi. “Gördüğünüz gibi, bir bavul taşıyorum.”</p>

  <p class="block4">Gözümüzün içine baka baka yalan söylüyordu, ama sözlerini çürütecek hiçbir kanıt yoktun elimizde. Elini kolunu sallaya sallaya çıkacaktı buradan. Hiç kimse de engel olamayacaktı buna.</p>

  <p class="block4">Kışkırtmak için sordum:</p>

  <p class="block4">“Şantaj mı yapıyordu Engin?”</p>

  <p class="block4">Kusursuz makyajının arkasına sakladığı güven bir kez daha sarsılır gibi oldu. Şimdi sinirlenecek diye bekledim, kendini kaybederse belki açık verir diye. Hayır, kadın çok ustaydı.</p>

  <p class="block4">“Niçin yapsın?” dedi küçümser bir ifadeyle, ”Yeterince para verdim ona zaten.”</p>

  <p class="block4">Soğukça gülümsedim.</p>

  <p class="block4">“Hiçbir zaman yeterince para yoktur Jale Hanım. Siz bunu benden daha iyi bilirsiniz.”</p>

  <p class="block4">Sözlerim hedefini bulmuştu, ela gözlerinden bir nefret yalımı geçti.</p>

  <p class="block4">“Nerden bilecekmişim?”</p>

  <p class="block4">“Ömrünüz boyunca sizi rahat ettirecek bir mirasa sahip olacakken daha fazlasını istemenizden.”</p>

  <p class="block4">Neden bahsettiğimi çok iyi anlamıştı, ama üzerine alınmadı.</p>

  <p class="block4">”Yanılıyorsunuz, parayla pulla çok işim olmaz. Hem sizin de söylediğiniz gibi, yedi sülaleme yetecek kadar param var benim.”</p>

  <p class="block4">“Ama gençliğiniz yok.” dedi bizim acımasız Ali. “O yüzden kaybettiniz Engin'i. O yüzden ölmesini istediniz. O genç kız, elinizden aldığı için sevgilinizi. Sizin olmayacaksa başkasının da olmaması için...”</p>

  <p class="block4">Yine sinirlenmedi Jale.</p>

  <p class="block4">“Zavallı çocuk.” diye mırıldandı yardımcıma bakarak “Aşkı ölümle birlikte düşünmek, siz erkeklerin harcıdır. Benim sevgimde ölüme asla yer yoktur.”</p>

  <p class="block4">“Ya sevginiz bitince?”</p>

  <p class="block4">Sorum kafasını karıştırmıştı, gitgide dağılıyordu dikkati. “Evet, Engin’e duyduğunuz sevgi çoktan tükenmişti. Yardımcım gibi düşünmüyorum, Engin'den çoktan vazgeçmiştiniz bence. Ama o sizden vazgeçmedi. Daha doğrusu paranızdan. Size şantaj yapmaya başladı. Tarlabaşı’nda birlikte aldığınız binaları üvey oğullarınıza söylemekle tehdit etti. Üvey oğullarınızın serveti elinizden alacağından korktunuz. Hadi ama Jale Hanım, ne kadar istedi Engin sizden, bir milyon, iki milyon, yoksa daha mı fazla?”</p>

  <p class="block4">Bir an göz göze geldik, bir an o soğuk, kibirli zırhından sıyrılıp samimi duygularına bürünecek, gerçeği anlatacak sandım. Yok, kıyısından döndü, ela gözlerinin menevişleri yumuşadı.</p>

  <p class="block4">“Hayır, kimse buna şantaj yapmadı. Ama haklısınız. Engin'e duyduğum sevgi bitmişti.” Güya kederli bir havaya büründü. “Onu öldürmeyi ise hiç düşünmedim. Cinayet ne kadar korkunç bir laf öyle. Birinin ölümü... Kimse için istemem. Engin gibi tanıdığım biri için hiç istemem...”</p>

  <p class="block4">Nerdeyse hiç çaba sarf etmemesine rağmen, sorgunun gidişatından gayet memnun olan Batuhan, son anda müvekkilinin yanlış bir laf ederek işi batırmasından korkuyordu.</p>

  <p class="block4">“Artık toparlasak mı Nevzat Bey?” dedi dudaklarında muzaffer bir edayla. “Başka soracak bir konu kalmadı herhalde.”</p>

  <p class="block4">Haklıydı, bu defa yenilmiştik, ne yaparsak yapalım. Jale açık vermeyecekti. Derin bir nefes aldım.</p>

  <p class="block4">“Kalmadı, istediğiniz zaman gidebilirsiniz.” Dirseklerimi güvenle masanın üzerine dayadım. “Ama biz elimizdeki bilgileri toplayıp vereceğiz mahkemeye, sadece Tarık Seberci’ye ödenen iki yüz bin lirayı değil, daha önce Engin Akça'ya yollanan büyük miktardaki paraları da... Cinayete kurban giden on insanı da anlatacağız tabii. Bu davanın ne kadar ciddi olduğunu, hiçbir ayrıntıyı atlamadan sunacağız mahkemeye. Ortalıkta adam öldürmeye teşebbüs var mı yok mu, ona yargı karar verecek elbette,”</p>

  <p class="block4">Kendinden emin toparlanmaya başladı Jale Hanım.</p>

  <p class="block4">“Rahmetli babamın bir lafı vardı. Şeriatın kestiği parmak acımaz diye.”</p>

  <p class="block4">Kadının avucumuzdan kaçıp gitmesini hazmedemeyen Ali, “Bu ülke şeriatla yönetilmiyor Jale Hanım.” diye çıkıştı. “Burada parmak çok farklı şekillerde kesilir.” İntikam duygusuyla gerilmişti yakışıklı yüzü. “Mesela kocanız Rıfat Bey'in iki oğlu, babalarının servetini abuk sabuk adamlarla çatır çatır yediğinizi öğrenince sessiz mi kalacaklar dersiniz? Cici annelerinin, kendilerine kalan mirası bir kar suyu gibi eritmesi karşısında, öylece duracaklar mı acaba?”</p>

  <p class="block4">Allak bulak oldu kadının suratı, kinle baktı Ali'ye, cevap vermek istedi, ama ne söyleyeceğini bilemedi, başını sertçe çevirerek avukatına döndü, azarlarcasına sordu:</p>

  <p class="block4">“Tamam mı Batuhan Bey? Bitti mi? Gidebilir miyiz artık?'“</p>

  <p class="block5" id="calibre_pb_66">&nbsp;</p>
</body>
</html>
