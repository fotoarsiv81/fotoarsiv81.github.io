<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>BEYOĞLUNUN EN GÜZEL ABİSİ</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block11" id="calibre_pb_3">“Tamam,” dedi Keto yere düşmüş darbukasını almak için eğilirken. “Tamam, Başkomiserim.”</p>

  <p class="block4">Darbukanın başına gelenlerden sonra korkup kemanını paltosunun içine sokan Musti de arkadaşını onayladı.</p>

  <p class="block4">“Tamam.”</p>

  <p class="block4">Keto'ya vuramadığı için deli danalar gibi olduğu yerde eşinen Pirana'ya döndüm.</p>

  <p class="block4">“Seni duyamadım.”</p>

  <p class="block4">Yenilgiyle mırıldandı:</p>

  <p class="block4">“Tamam.”</p>

  <p class="block4">Tek tek süzdüm üçünü de.</p>

  <p class="block4">“İyi, anlaştık o zaman. Şimdi anlatın bakalım, kim. kimin karısını ayartmış?”</p>

  <p class="block4">Burnunu çekti Pirana.</p>

  <p class="block4">“Karısını değil Başkomiserim, dostunu, kevaşesini... Kadın önce Barbut İhsan'la berabermiş, sonra Nizam'a gitmiş. Ama Nizam ihtiyar ya, kadın yeniden ötekiyle işi pişirmiş. Hâlbuki Kara Nizam'ın çok kıyağı vardı bu İhsan'a. Bir sürü müşteri göndermiştir onun kumarhanesine...”</p>

  <p class="block4">Ayrıntıları öğrenmek istediğimden, ilk kez duyuyormuş gibi sordum:</p>

  <p class="block4">“Ne kumarhanesiymiş bu?”</p>

  <p class="block4">“Tarlabaşılılar kumarhanesi dedik ya Başkomiserim,” diye lafı kaptı aceleci Keto. “Ne yapıyorlar zannediyorsunuz o kulüplerde?”</p>

  <p class="block4">“Kumar mı oynatıyorlar?”</p>

  <p class="block4">Bir kez daha o küçümseyen bakış belirdi üçünün de yüzünde.</p>

  <p class="block4">“Hem de tillahını... Bir gecede bütün servetini bırakıp gidenler var orada.” İtham eden gözlerle sokağın öteki ucuna baktı, Ali'nin yanında sıkıntıyla dikilen polislere. “Sizinkiler de bilir bunu. Anlatmadılar mı?”</p>

  <p class="block4">Meslektaşlarımı suçlamak içimden gelmedi.</p>

  <p class="block4">“Neyse.” diye konuyu geçiştirdim. “Biz cinayete dönelim. İhsan'ın ayarttığı kadının adını biliyor musunuz?”</p>

  <p class="block4">“Çilem diye bir orospu...”</p>

  <p class="block4">Orospu lafının üstüne basa basa söylemişti Pirana. Keto’nun başını önüne eğmesi dikkatimden kaçmadı.</p>

  <p class="block4">Hani küfür yoktu.” diye çemkirdim. “Lafına dikkat et.”</p>

  <p class="block4">“Tamam Başkomiserim, tamam. İşte o Çilem denen karı, İhsan’la mercimeği fırına vermiş. Ama Kara Nizam uyanık, meseleyi çakozlamış. Bir gece basmış bunları, silahını çektiği gibi boşaltmış üzerlerine. Fakat tutturamamış. İhsan da boş adam değil tabii. O da asılmış tetiğe. Kimse ölmeden ikişer şarjör mermiyi ziyan etmişler. Neyse işte, o akşam paçayı kurtarmış İhsan. Ama kanlı bıçaklı olmuşlar tabii. O olaydan sonra Kara Nizam Öztarlabaşılılar Kulübü’nü açtı alt sokağa, İhsan'ın kulübüne karşı. Sık sık burada arbede çıkar. Daha bir hafta önce gözümle gördüm, bizzat Barbut İhsan silah sıktı kulübün önünde.”</p>

  <p class="block4">“Anlamadım, neden İhsan silah sıkıyor? Nizam’ın sevgilisini elinden almış ya. Daha ne istiyor?”</p>

  <p class="block4">Üçü de konuşmak için can atıyordu ama Keto kaptı bayrağı.</p>

  <p class="block4">“Çünkü Çilem onu bırakıp Kara Nizam'a geri döndü. Dedik ya Başkomiserim, karı yolluymuş diye...”</p>

  <p class="block4">Durum giderek ilginç bir hal alıyordu.</p>

  <p class="block8">&nbsp;</p>
</body>
</html>
