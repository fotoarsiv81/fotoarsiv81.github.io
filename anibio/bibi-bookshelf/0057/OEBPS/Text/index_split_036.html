<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>BEYOĞLUNUN EN GÜZEL ABİSİ</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block6">“Tam yedi el ateş elmişler kıza”</h1>

  <p class="block8">&nbsp;</p>

  <p class="block4">Fidan’ın cılız cesedinin olduğu yerde şimdi insan siluetinde bir boşluk vardı. Rüzgârın uçuşturduğu karların yer yer beyazlıklar oluşturduğu insan bedeni görünümünde bir boşluk. Sokak tenhalaşmıştı; ne giriş çıkışları tutan ekip otoları, ne üniformalı polis kalabalığı... Sadece Olay Yeri İncelemenin bir türlü alışamadığım giysileri içindeki üç kişilik ekibi. Onlar da toparlanmaya başlamışlardı bile. Adamlarından birkaç adım geride yine şehvetle sigarasını tüttürüyordu Şefik. Öztarlabaşılılar Kulübü’nün önünde dikiliyordu benimkiler: Elindeki poşeti göstererek sakin sakin bir şeyler anlatıyordu Zeynep, Ali'ye. Kimse fark etmemişti yaklaştığımı, bir bakışın ağırlığını hissettim üzerimde. Sokağın öteki ucunda bir gölge kıpırdandı, gözlerimi kısarak baktım. Şu tuhaf yazarın gülümseyişini görür gibi oldum, tüm suratına yayılan güya samimi o sırıtışı, karanlıkta ışıldayan beyaz dişlerini. Ne yapıyordu bu, bizi izlemeye kadar vardırmış mıydı işi? Öfkeyle üzerine yürüyecektim ki, görüntü kayboldu. Evet, Şefik'in sigarasından yükselen dumanlar gibi gecenin karanlığına karışıvermişti. Dikkatle etrafı taradı gözlerim, hayır, ne yazar ne de o pis sırıtışı vardı sokakta. Göz açıp kapayıncaya kadar nereye gitmişti bu adam böyle? Halüsinasyon mu görmeye başlamıştım yoksa? Olabilirdi, yorgunluk, belki de alkolün etkisi. Yok canım, ne içkisi, daha Feraye’den ayrılırken ayılmıştım. Sahi, biz meyhaneden ayrılırken ne yapıyordu o yazar. Ne yapacak, şair arkadaşıyla kafayı buluyordu. Biz çıkarken el bile sallamıştı arkamızdan. Hemen peşimize düşmüş olamazdı ya! Olsaydı fark ederdik zaten, iyi de hayal mi görmüştüm yani? Başka bir açıklaması yoktu. Ferhat Çerağ Kültür Merkezi'nden ayrıldığımdan beri izleniyormuşum duygusu vardı zaten içimde. “Polisler paranoyak olur.” demez miydi rahmetli babam?</p>

  <p class="block4">“Nevzat... Nevzat...”</p>

  <p class="block4">Şimdi de gaipten sesler duymaya başlamıştım işte. Yine karlarla kaplı boş sokağı göreceğim diyerek geldiğim yöne başımı çevirince siyah şapkasının altından ışıldayan gözlerle bakan Janti Cemal'le karşılaştım. “Cemal, sen misin?”</p>

  <p class="block4">“Benim ya.” dedi kocaman bir gülümsemeyle. “Deminden beri sesleniyorum ardından, duymuyorsun yahu!”</p>

  <p class="block4">“Kusura bakma, dalmışım.”</p>

  <p class="block4">Kusura baktığı filan yoktu zaten, kollarını açarak yaklaştı</p>

  <p class="block4">“Şükür kavuşturana.”</p>

  <p class="block4">“Şükür, şükür...”</p>

  <p class="block4">Dostça sarıldık. Kalın kaşe kumaştan siyah paltosu, kırmızı kaşmir atkısı tütün kokuyordu. Her altı ayda bir, “Bırakacağım bu mereti,” dediği halde sigarayı hâlâ terk edememişti demek.</p>

  <p class="block4">“Ne yapıyorsun gecenin bu saatinde?”</p>

  <p class="block4">Sorumu tamamlayamadım bile; sesim karlı sokağın karanlık duvarlarına çarparak geri döndü. Bu karşılaşma bir rastlantı değildi.</p>

  <p class="block4">“Sahi senin burada ne işin var?” Sesimin yüksek çıkmasına engel olamadım. “Yoksa beni mi takip ediyordun?”</p>

  <p class="block4">Olduğu yerde donakaldı, yaşadığı derin hayal kırıklığı karanlıkta bile hissedilebiliyordu.</p>

  <p class="block4">“Ne diyorsun Nevzat?”</p>

  <p class="block4">“Bilmem.” diye söylendim. “Deminden beri arkandan seslenip duruyorum dediğine göre...”</p>

  <p class="block4">Alınmıştı, ama yine de efendiliğini bozmadı.</p>

  <p class="block4">“Günahımı alıyorsun.” Siyah deri eldivenin içindeki eliyle bir yerleri gösterdi. “Şurada duruyordum. Ne takibinden bahsediyorsun sen?”</p>

  <p class="block4">“Niye duruyordun orada? Neyi bekliyordun gecenin bir yarısı?”</p>

  <p class="block4">Usulca indirdi elini.</p>

  <p class="block10">“Neyi olacak, seni bekliyordum. Cinayeti duyunca geldim.”</p>

  <p class="block4">O kadar sakin, o kadar normal konuşuyordu ki, iyice sinirlendim.</p>

  <p class="block4">“Kimden duydun cinayeti?”</p>

  <p class="block4">Suçlayan ses tonuma rağmen uzlaşma yolunu seçti.</p>

  <p class="block4">“Burası bizim semtimiz Nevzat.” dedi içten bir sesle. “Sokakta bir kedi çiğnense, bir cam kırılsa haberimiz olur.”</p>

  <p class="block4">“Amma iş ha...” diye söylendim. “Herkes aynı cümleyi kuruyor kardeşim bu Tarlabaşı'nda...”</p>

  <p class="block4">Işıltılı gözleri iri iri açıldı.</p>

  <p class="block4">“Başkaları da mı söyledi?”</p>

  <p class="block4">“Başkaları değil canım. Beyoğlu'ndan arkadaşların, önce Barbut İhsan, sonra Kara Nizam ...”</p>

  <p class="block4">Abartılı bir kahkaha koyuverdi.</p>

  <p class="block4">“Vay şerefsizler, demek onlar da aynısını tekrarladılar...” Gülüşü dudaklarında sönerken açıkladı. “Agâh söylerdi bu lafı. Ne ben ne de ötekiler, sözün sahibi rahmetli Üşengeç Agâh’tır. Tanırdın değil mi onu?”</p>

  <p class="block4">Yusyuvarlak bir adam canlandı gözlerimin önünde; kaşsız, kirpiksiz bir surat, tombul kırmızı yanaklar, minicik bir çene, cin gibi bakan kara gözler. Bir hamamda öldürülmüştü, kafasına naylon torba geçirilip boğularak. Eşcinsel cinayeti olduğundan bahsedilse de o yönde bir bulgu yoktu. Belki de hasımları Agâh'ı itibarsızlaştırmak için öyle bir dedikodu yaymışlardı. Katil zanlısı gençten yakışıklı bir çocuktu. Agâh’ın hamamda kendisine sarkıntılık yaptığını, sinirlenip adamı boğduğunu söylüyordu, ama gerçek bu değildi, incecik bilekleriyle o oğlanın Agâh’ın başına naylon bir torba geçirip boğması mümkün değildi. Lakabından da anlaşılacağı gibi ağır bir adamdı Agâh, hareket etmeyi sevmez, oturduğu yerden kalkmayı istemezdi. Fakat bir öküz kadar güçlüydü. Zaten ilk vukuatı da gençken bir tokatla öldürdüğü yaşlı bir avukattı. Böyle bir adamla başa çıkabilmek için en az üç kişi gerekiyordu. Hem de en güçlü kuvvetlilerinden... Fakat cinayet mahalli iyi temizlenmişti, ne bir iz ne de ipucu. Olayı gören tek kişi ise, şimdi adını hatırlayamadığım, katil olduğunu söyleyen o güzel çocuktu. Sonra çocuğu hapishanede şişlediler zaten. Ama Agâh’ın katilleri hiçbir zaman bulunmadı. Galata'ya dadanan bir uyuşturucu çetesinden bahsetmişti o zamanlar Janti Cemal... Çünkü Agâh da ekstasi işindeydi. Bu meselenin arkası gelecek diye kaygılanmışım, karşılıklı ölümler sürecek gibi görünüyordu, olmadı. Para her âlemde, her zaman daha değerliydi. Agâh’ın adamları anlaştılar uyuşturucu çetesiyle... Muhtemelen semti bölüştüler aralarında… Agâh da tıpkı kurbanları gibi vakitsiz bir ölümle noktalamıştı ömrünü.</p>

  <p class="block10">“Tanırdım tabii.” dedim, ama aklım, pahalı paltosunun içinde dikilen Beyoğlu'nun bu en eski kabadayısındaydı. “Pek matah bir adam değildi. Uyuşturucu işindeydi değil mi?”</p>

  <p class="block4">Yüzü gölgelendi.</p>

  <p class="block4">“Öyleydi... Çok ikaz ettim, ama beni dinlemedi, ölümü de o sebepten oldu ya... N'apacaksın. Mukadderat. Öyle ya da böyle hepimizin gideceği yer...”</p>

  <p class="block4">“Ama bazıları erken gidiyor.” dedim iğneleyici bir tavırla. “Çok erken...”</p>

  <p class="block4">Arkadaşından bahsettiğimi sandı. “Maalesef öyle...”</p>

  <p class="block4">“Agâh'tan değil.” diye çıkıştım. “İki saat önce kurşunlanan kızdan bahsediyorum. Fidan'dan... Barbut İhsan’ın mekânında, annesini, kız kardeşini, her şeyini kaybeden kızdan… Sonra da Kara Nizam'ın yeğeni olan bir puşt tarafından kurşuna dizilen gencecik bir kızdan... O kız, Agâh’ın yarı yaşında bile değildi.”</p>

  <p class="block4">Omuzları düştü Cemal’in...</p>

  <p class="block4">“Benim ne kabahatim var Nevzat?” Gerilmeye başladığında hep yaptığı gibi, sağ eli kırçıl bıyıklarına uzanmıştı. “Benim bu kepazeliklerle hiçbir alakam yok.”</p>

  <p class="block4">Bir de böyle sütten çıkmış ak kaşık havaları yok mu, işte bu çıldırtıyordu beni.</p>

  <p class="block4">“Niye buradasın o zaman Cemal? Sabah niye aradın beni? Niye Barbut İhsan'a vardım etmeye çalışıyorsun?” Ardı ardına aldığı yumrukların şiddetiyle serseme dönen bir boksör gibi şaşkınlıkla bakıyordu yüzüme. “Ya şimdi.” diye sürdürdüm azarlamayı. “Şimdi de Kara Nizam için mi geldin buraya? Yeğeninin nefsi müdafaa yaptığını söylemeye mi?”</p>

  <p class="block4">“Yapma Nevzat.” Sesi titremeye başlamıştı. “Hiç mi tanımadın beni yahu?”</p>

  <p class="block4">Bir an, çok mu yüklendim diye geçti aklımdan, ama sadece bir an, sonra kurtuldum bu duygunun yükünden.</p>

  <p class="block4">“Tanıdığımı zannediyordum. Fakat yirmi dört saat içinde yaşadıklarım kafamı karıştırdı. Evet, yirmi dört saatte Tarlabaşı’nda üç kişi öldü. İki önemli zanlı var: İhsan’la Nizam. Ve sen ikisiyle de irtibatlısın. Bir terslik yok mu bu işte? N’oluyor Cemal? Bana anlatmadığın neler var?”</p>

  <p class="block4">Hafifçe sarsılır gibi oldu.</p>

  <p class="block4">“Senden gizlediğim hiçbir şey yok Nevzat. Haklısın, dışarıdan bakınca şüphe uyandırıyor. Ama ölmüş anamın üzerine yemin ederim ki benim bu cinayetlerle hiçbir alakam yok. Bu işleri bıraktım ben.”</p>

  <p class="block4">Geri adım atmaya niyetim yoktu.</p>

  <p class="block4">“Ama bu işleri yapan adamlara yardım etmeyi sürdürüyorsun.”</p>

  <p class="block4">“Yanlış düşünüyorsun.” Doğrudan gözlerimin içine bakarak konuşuyordu. “Barbut İhsan bu âlemden çekilmek istiyor. Samimiyetine inanıyorum, o sebepten seni aradım. Ama Kara Nizam öyle değil. Bakma öyle kalender göründüğüne, polislerle nasıl konuşacağını çok iyi bilir. Onun içinde bir iblis var Nevzat. Her kötülüğü yapabilir... Acımasız biri...”</p>

  <p class="block4">Cemal'in söyledikleri doğru olabilir miydi? Bütün bu olayların arkasında Nizam mı vardı? Yoksa Barbut’la kafa kafaya vermiş, aklımı çelmeye mi çalışıyordu?</p>

  <p class="block4">“Doğru söylüyorum... Nizam göründüğünden çok daha kurnaz, çok daha acımasızdır. Onun gözü çok yükseklerde. Sana ne söyledi bilmiyorum, ama asıl parayı uyuşturucudan sağladı. Ailecek bu işin içindeler. Sekiz erkek kardeş bunlar. Nizam en büyükleri, hem ailenin hem de çetenin başı. Yirmi bir erkek yeğeni var. Hepsi işin içinde. Kızı kurşunlayan Kudret de onlardan biri. Bak, gözünü kırpmadan öldürmüş kızcağızı Öldürürler, kimse umurlarında değil onların. Çok vahşiler, yollarına kim çıkarsa ortadan kaldırırlar. Şaka yapmıyorum Nevzat, inan bana yollarına çıkarsan seni de öldürürler...”</p>

  <p class="block4">Üstü kapalı bir tehdit mi vardı sözlerinde, hayır, olanı biteni anlatmaya çalışıyordu sadece. Hatta benim için endişelendiği bile söylenebilirdi.</p>

  <p class="block4">“Tamam, seninle konuşmak için geldim. Barbut haber verdi. Silah seslerini duymuşlar. Biliyorsun, Tarlabaşılılar Kulübü bir üst sokakta. Barbut evden aradı beni hemen. Ben de fırlayıp geldim...”</p>

  <p class="block4">Ali'nin meydan okuyan sesiyle kesildi sözleri.</p>

  <p class="block4">“N'oluyor Başkomiserim?”</p>

  <p class="block9"><span class="text">Tartışmamızı onlar da fark etmiş, sessizce sokulmuşlardı</span> <span class="text">yanımıza demek. Yardımcımın dirseğine usulca dokundum.</span></p>

  <p class="block9"><span class="text">“Tamamdır Ali, bir sıkıntı yok...” Hemen yanında endişeli</span> <span class="text">gözlerle beni süzen Zeynep'e döndüm. “Siz ne yaptınız? Bitti</span> <span class="text">mi işiniz?”</span></p>

  <p class="block4">Kaygıyla gerilmiş yüzü rahatladı.</p>

  <p class="block4">“Bitti, bitti Başkomiserim, sizi bekliyorduk, istediğiniz an merkeze gidebiliriz.”</p>

  <p class="block4">Bakışlarım Cemal'e kaydı, bu hesabı yarıda bırakmak olmazdı.</p>

  <p class="block4">“Siz gidin Zeynep, ben de hemen geliyorum.”</p>

  <p class="block4">Elbette itiraz etti Ali.</p>

  <p class="block4">“Olmaz Başkomiserim, ben de kalayım sizinle.”</p>

  <p class="block4">“Tamam dedik ya Alicim...” Yarı şaka, yarı ciddi sesimi yükselttim. “Hadi hadi, sallanmayın fazla. Şu Kudret denen zanlının dosyalarını çıkarın. Geldiğimde görmek istiyorum, ne marifetleri varmış herifin...”</p>

  <p class="block4">Daha fazla üstelemedi yardımcım, ama giderken kaygılı gözlerle dönüp bakmayı da ihmal etmedi.</p>

  <p class="block4">“Adamların seni seviyor.” diye mırıldandı Cemal. “Bilirim bu duyguyu, güzel bir şeydir.”</p>

  <p class="block4">Gözlerim sokağın girişini taradı yeniden.</p>

  <p class="block4">“Mizgin yok mu? Yalnız bırakmazdı hiç seni?”</p>

  <p class="block4">Güvenli bir gülümsemeyle genişledi kırçıl bıyıkları.</p>

  <p class="block4">“Bırakmaz, yine bırakmadı... Senin yanına geldiğimi bildiği için arabada kaldı. İstersen biz de arabaya gidelim. Hem konuşur hem de seni merkeze bırakırız.”</p>

  <p class="block4">Fena olmazdı, ama Cemal'in rahatlamasını istemiyordum. “Gerek yok, biraz yürüyelim. Ben kendi başıma dönerim merkeze... Evet, benimle konuşmak için geldiğini anlatıyordun. Fidan'ın ölümü niye ilgilendiriyormuş Barbut İhsan'ı?”</p>

  <p class="block4">Alıngan bir ifade belirdi Cemal'in yüzünde.</p>

  <p class="block4">“Anlatacağım da Nevzat, artık indirsen şu gardını. Ben senin düşmanın değilim.”</p>

  <p class="block4">Elbette düşmanım değildi, ama sonuna kadar güvenebileceğim biri miydi, artık bundan emin değildim.</p>

  <p class="block4">“Yok öyle bi'şey.” dedim soğuk bir sesle. “Ben sadece neler olup bittiğini anlamaya çalışıyorum. Hadi yürüyelim...”</p>

  <p class="block4">Çaresiz ayak uydurdu adımlarıma.</p>

  <p class="block4">“Sadece Barbut'u değil, beni de ilgilendiriyor bu ölümler.”</p>

  <p class="block4">Olduğum yerde durdum.</p>

  <p class="block4">“Anlamadığım da bu. Sen bu işleri bıraktım demedin mi az önce? Niye ilgilendiriyor bu olaylar seni?”</p>

  <p class="block4">“Öyle değil işte.” İlk kez yüksek çıkıyordu sesi. “Bizim dünyayı unutmuşsun Nevzat. Elini kolunu sallayarak gidemezsin buradan. Ben emekli oldum, hadi hana eyvallah diyemezsin...” Ağzından buharlar çıkıyordu konuşurken. “Nefes alıp verişin hile bir tehdittir bazıları için.”</p>

  <p class="block4">Sanki durumu anlatacak sözcükleri bulamıyormuş gibi sustu, sonra hareket ederse belki aklına gelirmiş gibi kahredercesine yeniden yürümeye başladı. “Çok can yaktım...” dedi şık botlarının altında ezilen karlara bakarak. “Kiminin babası, kiminin kardeşi, kiminin oğlu... Çok kan var elimde... Şimdiki aklım olsa yapmazdım.” Göz ucuyla bana baktı. “Vallahi yapmazdım Nevzat. Mümkün olsaydı hepsini telafi etmek isterdim. Çok düşmanım var. Ellerinden gelse bir kaşık suda boğarlar beni. O sebepten bağımı tümüyle koparmadım bu adamlarla. Altı ay geçmeden vururlar beni. Kimin vurduğu da belli olmaz. Olmasın, ölümden korkmuyorum. Hiçbir zaman da korkmadım, ama Sezgin’le Tahir var. Oğullarımın başına bir iş gelsin istemiyorum. Onun için geriye çekildim, olan biteni görebileceğim bir yere. Üstelik bu âlemdeki insanlara borcum var. Bana bir vazife verildi...”</p>

  <p class="block4">“Racon kesmek.” diye küçümsedim. “Sanki kestiğin racona çok uyuyorlar da...”</p>

  <p class="block4">“Uyarlar.” dedi bana dönerek. Gözlerindeki ışıltı kaybolmuştu, masum bir çocuk gibi görünüyordu. “Bu âlemin de kanunları var. Başka türlü bu devran dönmez.”</p>

  <p class="block4">Ne kadar samimi görünürse görünsün aldırmadım.</p>

  <p class="block4">“Hiç bana laf anlatma Cemal, sizin âlemde bir tek kanun vardır, o da para. Senin o anlı şanlı kabadayılarının para için yapmayacakları yoktur.”</p>

  <p class="block4">Umutsuzca başını salladı.</p>

  <p class="block10">“Hepsi değil... Doğru söylüyorum Nevzat... Bazen insan, devletin mahkemesinden bile önemlidir bizim için... Kadı Halil'i duydun mu?”</p>

  <p class="block4">“Şu Salı Pazarı’nda nargile salonu olan adam mı?”</p>

  <p class="block4">“Ta kendisi. Efsane bir arkadaştı… En büyük adalet dağıtıcısıydı bu alemin. Kadı lakabı da oradan geliyor zaten. Kantarı şaşmaz, terazisi yanlış tartmazdı. Kimseden çekinmez, doğruya doğru, eğriye eğri, dilini sakınmazdı. Acımasızdı da, verdiği karardan döndüğü görülmemişti, öyle olduğu için de sözleri tövbe tövbe, ayet hükmündeydi. Bu dünyanın en namlı delikanlıları bile uymak zorundaydı Halil Abi'nin iki dudağının arasından çıkacak lafa. Benim diyen kaç babayiğidin kalemini kırmış, hayatını söndürmüştü. İşin ilginci, kimse öfkelenmezdi ona. Öfkelense de belli etmezdi. Çünkü haksızlık etmeyeceğini herkes bilirdi.”</p>

  <p class="block4">“Ama ne oldu, o da kendini öldürdü sonunda.” diye kestim sözünü.</p>

  <p class="block4">“Ben de onu anlatıyordum Nevzat. Kendini neden öldürdüğünü. Gün geldi, kader, Kadı Halil'in samimiyetini sınamak istedi. Yasin diye bir oğlu vardı. Gözünün bebeği, tek çocuğu. Öyle olduğu için de şımarık yetişmiş. Okul mokul hak getire. Büyüyünce de babadan kontenjanlı, ucundan kıyısından değil, balıklama düşmüş bizim âleme. Belki de o yüzden çiğ kalmış, edep erkân öğrenmemişti. Sopa yemediğinden, hapis yatmadığından. Kadı Halil'in bir adamı vardı, Mihri. Mizgin benim için neyse, Mihri de Halil Abi için oydu. İnce, uzun, bileğine sağlam bir babayiğit, öl dese ölür, öldür dese öldürür, sorgusuz sualsiz, öyle sadık, öyle yiğit, öylesine temiz bir adam. Tek kusuru kırk yaşında sevdalanmak. Hem de Çorlu kerhanesinde çalışan bir kadına... Ee gönül bu, diyecek bi'şey yok... Sevdalanmak dediysem, günümüz gençlerininki gibi gelgeç değil. Sevdalanmak ki kadını kerhaneden çıkarıp nikâhı basmacasına. Öyle koca yürekli bir adam bu Mihri yani. Hani peygamberin cennetlik dediği cinsten. Nikâh mikah derken, iki de çocuk yapıyor kadından, biri kız, biri oğlan. Ama Halil Abi’nin namussuz oğlu göz koyuyor kadına. Mihri'nin bu puştluktan haberi yok tabii, aklının ucundan bile geçmiyor, kendi oğlu gibi sevdiği Yasin'in karısına bulaşacağı. Fakat Yasin'in gözü dönmüş, belki babasına güveniyor. Belki kadının geçmişinin lekeli olması onu cesaretlendiriyor. Neyse, her fırsatta kadına sürtünüyor bu rezil. Gelgelelim kadın namuslu çıkıyor, yüz vermiyor. Yüz bulamayınca daha da azıyor ahlaksız. Mihri'nin babasının yanında olduğu bir gece çalıyor evin kapısını. Kadın almak istemiyor bunu, ama zorla giriyor içeri. Bağıra çağıra, cebren sahip oluyor kadına. Nefsini doyurduktan sonra, rahatlamış yayılıyor bu hayvan. Bunu fırsat bilen kadıncağız mutfaktan kaptığı bıçakla saldırıyor ırz düşmanına. Bacağından hafif yaralıyor bu pezevengi. Bıçağın acısıyla, zaten yarım olan aklını tümüyle yitiriyor Yasin, çektiği gibi tabancayı boşaltıyor kadının üzerine kurşunları... Yan odada uyuyan çocuklar uyanıyor silah sesine. Oğlan iki, kız beş yaşında... Yasin kaçacakken şeytan fısıldıyor kulağına, 'Çocuklar olanı biteni gördü, hakkında şahitlik yaparlar.' diye. Dönüp çocuklara da ikişer mermi sıkıyor. Katil olduğu anlaşılmasın diye olaya da hırsızlık süsü veriyor. Ama Allahın hikmeti işte, beş yaşındaki kız yaralı kurtuluyor. Sorguydu, sualdi, kan grubuydu, parmak iziydi derken, kız teşhis ediyor katili. Şimdi Kadı Halil ne yapsın? Mihri'yi çağırıyor yanına. 'Tamam.' diyor. 'Yasin suçlu. Oğlum ölümü hak etti. Ama hakkını bana vermeni istiyorum. Biliyorum, acın büyük, ne yaparsan yap, dinmeyecek, lâkin bu işte benim büyük hatam var. Bir tek Yasin değil, ben de cezamı çekmeliyim. İzin ver, onun canını ben alayım.' Mihri başlıyor yaprak gibi titremeye... Bir yandan ağlıyor, bir yandan Halil Abi'nin elini öpmeye çalışıyor. Koca kabadayı ayağa kaldırıyor adamını. 'Ağlama evladım,’ diyor. ‘Ağlayacak bir şey yok. Racona göre hata yapan öder, herkes gibi Yasin de ödeyecek, ben de ödeyeceğim.' Ödüyor da. Önce oğlunun kafasına sıkıyor, sonra kendine...”</p>

  <p class="block4">Duymuştum bu hikâyeyi ama rivayet sanıyordum.</p>

  <p class="block4">“Gerçek mi bu?”</p>

  <p class="block4">“Gerçek tabii, istersen Mihri'yi çağırayım, kendi ağzıyla anlatsın sana. Ben bu vazifeyi Kadı Halil'den devraldım. Oğlunu vurmadan altı saat önce beni çağırdı yanına. Nargile salonuna gittim. Oturttu beni karşısına. 'Vaktim doldu Cemal.' dedi. 'Kalemimiz kırıldı bizim, kader hükmünü veridi. Benim yerime geçecek olan sensin.' Taşları iri bal damlaları gibi sallanan kehribar bir tespih çıkardı. 'Bunu bana rahmetli Bıyık Şevki vermişti on sene evvel. Kabul edersen ben de sana bırakmak isterim. Lakin gönül razı değilse yapacak bir şey yok...’ Masanın üzerinde tatlı tatlı ışıldayan tespihe baktım. ‘Kusura bakma Halil Abi,’ dedim. ‘Bu iş bana göre değil.’ Dalgın gülümsedi. Eyvallah Cemalim, sen ne dersen kabulüm. Ama fikrini değiştirirsen, tespihi bak şu duvardaki kılıcın kabzasına asacağım. Rivayet odur ki, bu eski kılıç Hazreti Ali'den kalmıştır. Bu tespihi alacak kişi de Hazreti Ali kadar adil olmalıdır. Merak etme çocuklar tembihli olacak, istersen gelir alırsın oradan.' Tespihi alacağımı hiç düşünmüyordum, aslına bakarsan, Halil Abi’nin ne oğlunu ne kendini vuracağına inanıyordum. Ama yaptı, konuştuğumuzun gecesi, hem oğlunu hem de kendini öldürdü. Olayı ertesi sabah duydum, ne çok düşündüm ne de bekledim, öğleye doğru gidip aldım tespihi kılıcın kabzasından. Laf nasıl yayıldı bilmiyorum, ertesi gün cenaze namazında, hiç beklemediğim bir saygıyla yaklaştı herkes bana. Daha evvel kanlı bıçaklı olduklarım bile el pençe divan durdu önümde...”</p>

  <p class="block4">Şöyle bir bakıp gözüyle tarttı beni Cemal.</p>

  <p class="block4">“Yani her şey para değildir bu dünyada Başkomiserim. En azından bu âlemde halâ şerefe, ahlaka önem veren insanlar var.”</p>

  <p class="block4">Olabilirdi, ama şu anda merak ettiğim konu ağır abilerin mana âlemi değil, bu kadar lafa rağmen Cemal'in cinayetlerle neden ilgilendiğini söylememiş olmasıydı.</p>

  <p class="block4">“İyi de bu meselenin bizim davamızla ne ilgisi var?”</p>

  <p class="block4">“Çok ilgisi var. Kara Nizam senin dediğin gibi kuralsız yaşayan adamlardan. Güç kimdeyse kuralları o yapar diyor. Engin'i de muhtemelen bu nedenle öldürtmüştür. Kendi yerinde gözü olduğu için. Şu genç kızın vurulmasının sebebi de Kudret'in manyaklığı değil. Kara Nizam’ın başta Barbut olmak üzere herkese gözdağı verme hevesidir.”</p>

  <p class="block4">Aradaki bağlantıyı kuramamıştım. “Fidan’ı öldürerek Barbut’a gözdağı mı vermek istediler:”</p>

  <p class="block4">Kendinden son derece emin açıkladı.</p>

  <p class="block4">“Sadece Barbut’a değil, bana da. Tarlabaşı'nda önüne çıkacak kim varsa hepsine. Düşünsene Nevzat, bu molotof atan çocuklar sabah iki tane de Barbut'un mekânına sallamışlar. Hatta küçük bir yangın çıkmış kulüpte. Sen de görmüşsün zaten. Barbut biliyor bu işi yapan çocuktan... Salı Grubu mu neymiş ama önemsemiyor. En fazla çekip konuşur onlarla. Ama Kara Nizam öyle değil. Dedim ya, gözü yükseklerde. Ne kadar acımasız olduğunu herkese göstermek istiyor. Herkes ondan korksun, boyun eğsin istiyor. Tam yedi el ateş etmişler kıza. Yedi el Nevzat. İşgalci gâvura sıkılmaz. Çünkü amaç farklı. Milletin gözünü kırmak... İşte bunu anlatmak istiyordum sana. İhsan’a ya da bana yardım etmen için değil. Neler olup bittiğini anlaman için...”</p>

  <p class="block4">Kendini kaptırmış, heyecanla anlatıyordu Cemal. Hiç böyle gergin görmemiştim onu. Sahiden nefret ediyordu Kara Nizam'dan ama bunun nedeni, hasmının kötülüğü müydü, yoksa çıkarlarının çatışması mıydı, işte ondan emin olamıyordum.</p>

  <p class="block5" id="calibre_pb_36">&nbsp;</p>
</body>
</html>
