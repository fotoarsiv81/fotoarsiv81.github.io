<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>BEYOĞLUNUN EN GÜZEL ABİSİ</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block11" id="calibre_pb_28">Ama çekingen adımlarla birkaç adım gerilemişti bile</p>

  <p class="block4">“Hem hayaletler korkmaz ki polislerden...” Durdu, hafifçe öne doğru eğildi. “Ölümler devam edecek.” diye yineledi sallanarak. Sesi yine o gizemli tona bürünmüştü. “Büyük bir yangın çıkacak... Hepsini yakacak, hepimizi... Tek bir kişi bile kalmayacak. Bir tek bu insansız binalar kalacak... Onlar da yanmazsa...” Yeniden gözleri sokağa takıldı. “Bak, bak işte geliyorlar...” Yüzü çarpılmıştı, telaşla geri geri gitmeye başladı, “Geliyorlar, geride kalanlar için geliyorlar... Senin için, benim için, hepimiz için geliyorlar...”</p>

  <p class="block4">Döndü, sanki arkasından eli bıçaklı adamlar kovalıyormuş gibi, can havliyle koşmaya başladı, daha ne oluyor demeye kalmadan, tıpkı ortaya çıktığı gibi birden kayboluverdi. Acıklı bir durumdu aslında, ama nedense Keto pek bir komik bulmuş, kahkahalarla gülüyordu. Kırmızı deri ceketinin içinde sallanan Pirana daha da ileri gitti:</p>

  <p class="block4">“Amına koyduğumun manyağı,” diye küfrü bastı adamın arkasından. “Akıllısı bizi bulmaz, delisi götümüzden ayrılmaz...”</p>

  <p class="block4">İyi bir azarlamak geçti içimden ikisini de, ama baktım uçuyorlar, vazgeçtim.</p>

  <p class="block4">“Kim bu ihtiyar?” diyerek yaklaştım. Genzimi yakan o koku görünmez bir duvar gibi çarptı suratıma: Tiner. Birkaç nefeste, bu çocukları acılarından kurtarıp cennete götüren o büyülü sıvı. Keto'nun yumruk yapılmış sağ avucuna kaydı gözlerim, evet işte oradaydı tinere bulanmış pamuk parçası. Kıymetli bir mücevher gibi sımsıkı tutuyordu avucunda. Daha tam kafayı bulmamış olacak ki nereye baktığımı fark etti.</p>

  <p class="block9"><span class="text">“Diyojen'i mi soruyorsun Başkomiserim?” diyerek hazinesini saklamak için elini usulca arkaya kaydırdı. “Kimi kimsesi yok. Arkadaki kilisenin bahçesinde yaşar. Ermeni mi, Rum mu ne? Esasında çok zenginmiş.” Pamuksuz eliyle küçük meydanın gerisindeki dört katlı binayı gösterdi. “Bak, şu ev</span> <span class="text">onunmuş mesela. Dükkânları filan da varmış. Hepsinin kirasını kilise topluyormuş. Karşılığında da Diyojen'e bakıyorlarmış. Kimseye kötülüğü yoktur aslında... Zamanında ne içtiyse artık, kafası hep güzel. Gündüzleri şarkı söyleyip dans eder. Şarkı söyler dediysem, koftiden değil ha, şahane sesi vardır bunun. Bir de acayip kültürlü... Her dilde söyler, böyle apışıp kalırsın karşısında. Aşağı kahvenin ocakçısı Kambur Şakir çok sever bunu. Korur, kollar. Her gün üç paşa çayı vardır bedava. Diyojen bayılır paşa çayına. Hava güneşlikse kahvenin önüne bir sandalye atar, oturur akşama kadar. Papaz efendi akşamları dışarı salmaz. İşte gördün, karanlık aklını alıyor bunun. Sesler duyar, cinlerle selamlaşır, hortlaklar görür. Kendi korkusu tebelleş olur buna, çılgın gibi koşturur sokaklarda. Baksana şimdiden olmuş... Tarlabaşı'nın delilerinden biri işte Başkomiserim. Baksana şu Allahı şaşmış binalara, normal bir insan evladı çıkar mı buradan...”</span></p>

  <p class="block4">Nasıl da mantıklı konuşuyordu. Zamanından önce büyüyordu bu çocuklar, tıpkı zamanından önce ölecekleri gibi. Kirli suratının ortasında beyaz bir benek gibi duran bandajı gösterdim.</p>

  <p class="block4">“Burnun nasıl oldu?”</p>

  <p class="block4">Pişkin pişkin sırıttı.</p>

  <p class="block4">“İyi, iyi... Asıl şu sargılar çıkınca göreceğiz. Kötü olursa estetik ameliyat yaptırırız. Kıvanç Tatlıtuğ gibi olurum valla. Biliyorsunuz değil mi? Yerli Brad Pitt... Onun gibi olacam işte. Manitalar hep peşimde... Belki de diziciler keşfeder, kurtuluruz bu hayattan...”</p>

  <p class="block10">Sağ elini yumruk yapan Pirana, öteki eliyle bileğini yakalayıp küfür manasında arkadaşına salladı. “Nah kurtulursun. Öyle piyango bize vurmaz. Anlamadın mı lan taş kafa. Bizim kaderimiz mühürlü oğlum mühürlü. Bugün mutluluktan müebbet yesek, yarın af çıkar. Televizyon kamerası kim, sen kim?”</p>

  <p class="block10">Altta kalmadı Keto:</p>

  <p class="block17">&nbsp;</p>
</body>
</html>
