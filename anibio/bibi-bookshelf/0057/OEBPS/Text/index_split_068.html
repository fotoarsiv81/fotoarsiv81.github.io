<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>BEYOĞLUNUN EN GÜZEL ABİSİ</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block6">“Aşkın iyilikle bir ilgisi yok”</h1>

  <p class="block7">&nbsp;</p>

  <p class="block4">Bazen böyle olur, hayat, durduk yere bir ipucu sunar size. Hiç beklemediğiniz bir anda bir kapı açılır, cinayetin bütün sırrı ortaya dökülür. Bu defa da öyle olmuştu işte, keyifle başlayan akşam yemeği, rastlantıyla öğrendiğimiz bir bilgi yüzünden mesleki bir soruşturmaya dönüşmüştü. Olan o güzelim ziyafete olmuştu tabii. Herkesten özür dileyerek ayrılmıştık evden. Evgenia Tatavla'ya dönerken, ben de Ali'yle Zeynep'i alarak Neşe Pavyon’un yolunu tutmuştum. Kırmızı neon ışıkların altından geçip güdük merdivenden inerken çalındı kulağıma, o çok sevdiğim şarkının sözleri: “Ben gamlı hazan, sense bahar, dinle de vazgeç / Sen kendine, kendin gibi bir taze bahar seç.” Basık kapıdan girince ses iyice güçlendi. Tavandan sarkan yanardöner topların altındaki sahnede, yarı çıplak, tombulca bir kadın okuyordu bu hüzzam şarkıyı, öyle ahım şahım bir sesi olmamasına rağmen, o kadar samimi söylüyordu ki insanın içine dokunuyordu.</p>

  <p class="block4">Pavyonda fazla müşteri yoktu, masalardan sadece üçü doluydu. Üç masadaki yedi erkek müşteri iyice bulmuşlardı kafayı. Elbette söylenen şarkı umurlarında bile değildi, yanlarındaki konsomatris kadınlara kur yapmakla, fırsat bulurlarsa oralarını buralarını sıkıştırmakla meşgullerdi. Duvara dayanmış üç masada ise beş kadın, umutsuzca müşteri beklemeyi sürdürüyordu. Azize ne erkeklerin olduğu masalarda ne de müşteri bekleyen konsomatrislerin arasındaydı, Demek çalışmaya başlamamıştı daha. İçeri girer girmez, kadınlar önce bize kırıtmaya, göz süzmeye başladılar, ama yanımızdaki Zeynep'i görünce kafaları karışıp sırnaşmaktan vazgeçtiler. Etrafa bakınırken genç bir garson bitiverdi dibimizde. Kadınlar gibi düşünmüyor olacak ki, Zeynep'i hiç dert etmedi.</p>

  <p class="block9"><span class="text">“Buyurun, sizi şöyle alalım.” Sahnenin önündeki boş</span> <span class="text">masalardan birini gösteriyordu. “Sanatçılarımıza yakın olun.”</span></p>

  <p class="block4">“Masa filan istemiyoruz.” dedi Ali buyurgan bir tonla. “Biz polisiz.”</p>

  <p class="block4">Garsonun suratındaki yılışık ifade anında dağılıverdi. Yaşadığı küçük şokun ardından, karanlıkta birilerini aramaya başladı. İşte o anda fark ettim Sadri'yi. Şarkıcı kadının arkasındaki iskemlelere yerleşmiş beş erkek sazendenin ortasındaydı. Yine siyah takımının içindeydi, yine beyaz gömleği lacivert ışığın etkisiyle lila rengine dönüşmüştü, yine omuzları çökük, yüzü yine kederliydi. O anda bir zebella dikildi karşımıza. Siyah takım elbisesinin içinde dimdik duruyordu, saçlarını kısa kestirmiş, koyu renk bıyıklarının ucunu hafifçe kıvırmıştı, iri gözleri tehlike kokusu almış bir kurt gibi gergin bakıyordu.</p>

  <p class="block4">“Beyler polismiş.” diye geveledi toy garson. “Masa istemiyorlar.”</p>

  <p class="block4">Çam yarmasının gözlerindeki gerginlik yerini endişeye bıraktı, ama onu da gizlemeye çalıştı.</p>

  <p class="block4">“Öyle mi, hoş geldiniz.” Elini uzattı. “Adım Müslüm, mekân sahibiyim.”</p>

  <p class="block4">Uzattığı eli sıkarken, “Ben de Başkomiser Nevzat.” dedim soğuk bir sesle. “Bir soruşturma için geldik.”</p>

  <p class="block4">“Nevzat Abi!” Heyecanlı çıkmıştı sesi. “Nevzat Başkomiserim siz misiniz? Hay Allah, karanlıkta tanıyamadım sizi, kusura bakmayın...”</p>

  <p class="block4">Adam beni biliyordu, ama ben onu çıkaramamıştım, alacakaranlıkta gölgelenen yüzüne baktım bir kez daha, nafile. Tabii, sonunda o da fark etti durumu.</p>

  <p class="block4">“Aşk olsun Başkomiserim. Kesik Müslüm’ü unuttunuz mu? Kristal Pavyon'dan. Hani benim ortağı vurmuşlardı, Şükrü’yü...” Zeynep'e utangaç bir bakış attı. “Hatırlasanıza Başkomiserim. Tek Taşak Şükrü'yü...”</p>

  <p class="block9"><span class="text">Hatırladım Tepebaşı'ndaydı yerleri. Bir gece yarısından</span> <span class="text">sonra basmışlardı pavyonu, olayın tek görgü tanığı bu Müslüm’dü. Cinayeti Dişlek Sabri işlemişti. O zamanın en belalı itlerinden biri. Ama hiç korkmamıştı Müslüm, sonuna arkasında durmuştu ifadesinin. Elbette bu cesaret gösterisinde, öldürülen Şükrü'nün ortağı olmasının da payı vardı.</span></p>

  <p class="block4">“Vay Müslüm.” dedim dostça omzuna vurarak. ''Karanlıkta çıkaramadım yahu.” Endişesi geride kalmıştı, karşılaştığımıza sevinmiş gibi görünüyordu.</p>

  <p class="block4">“Buyurun odama geçelim.”</p>

  <p class="block4">Bakışlarım sahneye kaydı, zavallı Sadri olan bitenden habersiz, şarkıcı kadına eşlik etmeyi sürdürüyordu.</p>

  <p class="block4">“Olmaz meleğim böyle bir aşk / Bende vakit geç…”</p>

  <p class="block4">Biz patronunun odasında otururken onun bunu fırsat bilip kaçacağını sanmıyordum, ama yine de işi sağlama almakta yarar vardı. Başımla boş masalardan birini gösterdim. “Şöyle arkalara bir yerlere otursak.”</p>

  <p class="block4">Bir sahneye, bir bana bakan Müslüm kötü bir şeyler olacağını anlamıştı, ama itiraz etmedi.</p>

  <p class="block4">“Emredersiniz, şu soldaki masaya geçelim, oraya ses de az gelir.” Telaşla genç garsona döndü. “Hemen donatın masayı. Başkomiserim rakı içer...”</p>

  <p class="block4">Koluna dokundum usulca.</p>

  <p class="block4">“Bu akşam olmaz Müslüm, alacağımız olsun.”</p>

  <p class="block4">Yine bir duraksadı, ama garsonun yanında konuşmak istemediğinden. “Görevdeyiz diyorsunuz yani,” dedi anlayışlı bir tavırla. “Tamam, ama birer çayımızı içersiniz herhalde.</p>

  <p class="block4">“Ben kahve alsam.” dedim, hafiften başım ağrıyordu.</p>

  <p class="block4">“Biz de neskafe içelim,” dedi yardımcım. “Öyle değil mi Zeynep, neskafe...”</p>

  <p class="block4">Bunların aşkında işler epey ilerlemişti anlaşılan, artık kızın ne içeceğine de bizim paşa karar veriyordu.</p>

  <p class="block4">Müslüm’ün gösterdiği masa, büyükçe bir kolonun arkasında yer alıyordu. Muhtemelen en züğürt müşterileri atıyorlardı buraya, ama bizim için idealdi, hakikaten ses olduğundan az geliyordu. Biraz soluklanınca merakını gidermek istedi mekân sahibi.</p>

  <p class="block4">“Ee Başkomiserim, hayırdır, sizi hangi rüzgâr attı buraya?”</p>

  <p class="block4">“Sanki bilmiyorsun.” dedim geriye yaslanarak. “Sence niye buradayız?'“</p>

  <p class="block4">“Engin meselesi mi?”</p>

  <p class="block4">“Cinayet gecesi buradaymış...” diyerek girdim konuya. “Azize'ye bulaşmış. Hatta sen de katılmışsın kavgaya.”</p>

  <p class="block4">Kötü bir anıyı hatırlamış gibi başını salladı.</p>

  <p class="block4">“Buradaydı, ama kavga olmadı. Kıza saldırdı. Derdi benimle değil, Azize'yleydi. Manyaktı o herif, aklını bizim kızla bozmuştu. Ama bir yandan da başka kadınlara takılıyordu.”</p>

  <p class="block4">“Jale mi?” diye girdi araya Ali. “Tanır mıydınız o kadını?”</p>

  <p class="block4">Suratını buruşturdu Müslüm.</p>

  <p class="block4">“Yaramaz insanlar... Kadında her yol vardı. Kocası da bir tuhaftı zaten. Sonra felç mi olmuş, ne olmuş, adam kayboldu, kadın tek gelmeye başladı buralara. Önceleri Engin'le geliyordu. Tahmin edersiniz. Engin parasını yiyordu kadının...”</p>

  <p class="block4">Cılız bir alkış sesiyle kesildi Müslüm'ün sesi. Şarkıcı kadının programı bitmişti, müşteriler değil, ama konsomatrisler alkışlıyordu meslektaşlarım. Tombul kadın sahnede yerlere kadar eğilerek selamladı, kendisini dinleme tenezzülünde bile bulunmayan adamları. Şarkıcı sahneden inerken, sazende ekibi de hareketlendi. Kısa bir ara veriyorlardı anlaşılan.</p>

  <p class="block4">Bakışlarımın klarnetçisine takıldığını fark eden Müslüm. “Sadri için mi geldiniz yoksa?” diye sordu safça.</p>

  <p class="block4">Yanıt yerine sadece baktım. Ağır, hiçbir lakırdıya yer bırakmayacak kadar kederli bir bakış.</p>

  <p class="block4">“Nasıl yani? Sadri mi?” Şaşkınlıktan dilini yutacaktı nerdeyse. “Engin'i bizim Çingene mi öldürmüş?”</p>

  <p class="block4">Masadan kimse yanıt vermedi, sonunda anlamıştı. Parmaklarını ağzına uzattı, bıyığını çekiştirecek sandım, vazgeçti, elini masanın üzerine indirdi.</p>

  <p class="block4">“Aklıma gelmedi de değil, ama konduramamıştım.” Sesi üzüntülü çıkıyordu. Sahneden inmekte olan Sadri'ye baktı. “O kızdan sana yar olmaz demiştim... Demek dinlemedi beni... Yazık be, hapishanelerde ölür bu adam!”</p>

  <p class="block4">Sahneden inen Sadri geçerken bizi gördü, emin olamadı, elini gözüne siper ederek yaklaştı. Önce beni tanıdı.</p>

  <p class="block4">“Başkomiserim...” Gülümsemeye çalışırken Ali'yle Zeynep'i fark etti. Öylece kaldı, sonra gülümsemesini toparladı, ayaklarını sürükleyerek yaklaştı. “Hoş geldiniz...”</p>

  <p class="block4">Müslüm sessizce kalktı iskemlesinden.</p>

  <p class="block4">'Gel, gel Sadri, böyle otur.” dedi üzüntüsünü saklayarak. “Benim içeride işim var.”</p>

  <p class="block4">Minnet dolu bir bakış attı patronuna.</p>

  <p class="block4">“Sağ olun Müslüm Bey...”</p>

  <p class="block4">Usulca çöktü iskemleye. Bir süre kimse konuşmadı masada. Bizim Ali'nin bile sesi çıkmıyordu.</p>

  <p class="block4">“Benim için geldiniz değil mi?”</p>

  <p class="block4">Evet. Sadri'ydi bozan sessizliği.</p>

  <p class="block4">“Senin için geldik.“ dedim kederli bir sesle. “Seni götürmek için geldik.”</p>

  <p class="block4">Ne telaşlandı ne de inkâr etmeye kalkıştı.</p>

  <p class="block4">“Nasıl anladınız?”</p>

  <p class="block4">“Sen açık verdin.” dedim üzüntüyle. “Bulgaristan göçmeniyim, Dobruca'dan geldik dedin.”</p>

  <p class="block4">Başımla Zeynep'i gösterdim. “Annesi babası tanıyormuş seni... Daha doğrusu başına gelenleri duymuşlar... Jenya’yı diyorum, yani Pembe'yi... Kız kardeşinin başına gelen kazayı...”</p>

  <p class="block4">Sağ elini masanın üzerinden çekip sanki görmemizi istemiyor gibi karanlıkla kalan dizlerinin üzerine koydu.</p>

  <p class="block4">“Oradan anladınız yani...”</p>

  <p class="block4">“Oradan anladık...”</p>

  <p class="block4">Yine suskunluk oldu, sarhoş müşterilerin akortsuz kahkahaları masamıza kadar geliyordu. Onların gürültüsü arttıkça bizim masadaki sessizlik dayanılmaz bir hal alıyordu. Bizim meslekte empati duygusu gereklidir, ama bu kadar duygusallık benim için bile fazlaydı. Sorguya dönmek iyi olacaktı.</p>

  <p class="block4">“O gece... Yani olayın olduğu gece, Engin kavga çıkarttı demiştin. Azize’ye saldırmış değil mi burada?”</p>

  <p class="block4">Sanki kendisi olayın dışındaymış gibi sakince onayladı.</p>

  <p class="block4">“Öyle oldu... Anlatmıştım size. Daha önce de yapmıştı, ama onu hiç bu kadar öfkeli görmemiştim. Uyuşturucu filan çekmişti herhalde. Öyle acımasızca vuruyordu ki kıza, sonunu düşünmeden. Bize de küfürler yağdırıyordu. Umurumda bile değildi, ama odadan çıkarken, 'Bu iş burada bitmez, senin peşini bırakmayacağım orospu!' diye Azize'yi tehdit edince paniğe kapıldım. Kendim için değil, Azize için. Onu gerçekten öldürecek zannettim. Daha evvel hiç böyle konuşmamıştı çünkü. Azize'nin ölmüş hali geldi gözlerimin önüne, tabutlar, mezarlık, tıpkı Pembe gibi gelinliğiyle gömülmesi. Yok, buna razı olamazdım. Azize’yi Müslüm Abi'nin odasında tek başına bırakıp çıktım dışarı... Mutfağa girdim... Oradan en keskin bıçağı aldım, elime en yatkın olanını... Müzik ara vermişti zaten... Sokağa fırladım. Engin çıkalı birkaç dakika olmuştu, önce aşağıya yürüdüm, göremedim. Taksim Meydanı’nda yılbaşını kutlayan insanların sesleri geliyordu, ama Engin'in ayak seslerini duyamıyordum. Koşar adım yukarı sokağa yöneldim. Birkaç yüz metre ilerledim, hava buz gibiydi, nefesim kesilir gibi oldu, nerdeyse vazgeçecektim ki onu gördüm. Öfkeyle, hızlı adımlarla yürüyordu. Adımlarımı onunkine uydurdum, onun gibi nefes almaya çalıştım. Her adımda biraz daha yaklaşıyordum, her adımda biraz daha kısalıyordu aramızdaki mesafe, ama fark etti. Adımlarının yavaşlamasından anladım, hırsının azalmasından. Silahı olduğunu biliyordum, tek atış şansım vardı. Onu öldüremezsem Engin kesinlikle beni öldürürdü. Sağ omzunun kıpırdadığını gördüm, elini silahına atmış olmalıydı. Anladım, dönüp ateş edecekti. Önce ben durdum, bıçağı elimde tarttım, başımın hizasına kaldırdım, beklemeye başladım, iki adım sonra o da durdu; durur durmaz da elinde silahıyla bana döndü, o anda fırlattım bıçağı. Tabancası elinde öylece kaldı, nedendir bilinmez, gülümsedi bana, sonra da sırtüstü yıkıldı yere. Yaklaştım, gözleri açıktı hâlâ, ama çoktan ölmüştü. Acı çekmediğine sevindim yine de. Bıçağı aldım, hızla buraya geri döndüm. Bıçağı yıkayıp yerine koydum. Müzik başlamak üzereydi, sahneye çıktım, sandalyeme oturup klarnetimi elime aldım.” Derinden bir iç geçirdi. “Belki biraz düşünseydim yapmazdım. Yapmazdım değil, yapamazdım. Çünkü Engin'in Azize'yi öldürmeyeceğini anlardım. Çünkü o da âşıktı kıza. Evet, sevmeyi bilmiyordu ama âşıktı Azize'ye.”</p>

  <p class="block4">“Ya sen? Sen de âşık mıydın Azize'ye?”</p>

  <p class="block4">Merak, üzüntü karışımı bir ciddiyetle sormuştu Ali; bir polis gibi değil, duyduğu hikâyeden etkilenen genç bir adam gibi.</p>

  <p class="block4">“Aşk!” Acı bir gülüş döküldü Sadri'nin dudaklarından. “Yok aşk değil.” Emin olamadı. Kendi kendine mırıldandı. “Aşk?” içinden çıkamadığı için mi, yoksa geçiştirmek için mi bilinmez, bana çevirdi bakışlarını. “Aşk nedir Başkomiserim? Siz görmüş geçirmişsiniz, aşk nedir?”</p>

  <p class="block4">Hiç beklemiyordum bu soruyu. Ben de güldüm, pek acemice oldu benim gülüşüm de.</p>

  <p class="block4">“Bilmiyorum ki... Sevip de kavuşamamaktır, isteyip alamamaktır, ne bileyim. Bir insanı yanında istemektir... Ama herkesin kendine göre bir aşk tarifi var.” Bakışlarım gençlere kaydı. “Öyle değil mi? Herkese göre farklıdır aşk.”</p>

  <p class="block4">Hiç öyle bir niyetim olmadığı halde, imada bulunduğumu sandı çocuklar, bakışlarını kaçırdılar, utandım, utanmak ne kelime, yerin dibine geçtim ve elbette çenemi kapayıp sustum. Ama Sadri susmadı.</p>

  <p class="block4">“Kız kardeşime benziyordu.” diye mırıldandı. “Görünüş olarak değil. Bakışı mı, boynunu eğişi mi, konuşması mı, bilmiyorum, ama onda, bizim rahmetli Pembe'yi andıran bu şey vardı. Bir de o çaresizliği... Dünyada tek başına kalmışlığı. İnsanın suratına saf saf bakışı... Bilmiyorum, benimkisi aşk değildi herhalde... Yaptığım da doğru bir şey değil, bir insan öldürdüm. Zaten aşkın da iyilikle bir ilgisi yok. Olsaydı. Azize çoktan terk ederdi Engin'i. O herif ağzını burnunu daha ilk kırdığında. 'Ne olur beni terk etme,' diye gidip onun evinin önünde yatmazdı. Yok, aşk iyi bir şey değil. Nasıl bir şey dersen, anlatamam, ama iyi değil...” Eski bir dosta sığınır gibi bana döndü. '”Aslında gelip teslim olacaktım. Valla Başkomiserim, gelip ne yaptıysam bir bir anlatacaktım. Tıpkı az önceki gibi... Daha o gece karar vermiştim itiraf etmeye. Ha içerde yaşamışım ha dışarıda fark etmezdi. Ama Engin'in öldüğünü duyduğu anda Azize'nin yüzünde beliren o ifadeyi görünce korktum. Azize hâlâ deli gibi seviyordu Engin'i. Eğer onu öldürdüğümü öğrenirse benden nefret eder diye korktum. Anlayacaksınızdır, insanca bir duygu. Hayatta tek değer verdiğim insan Azize'ydi. Onun da benden nefret etmesi... Tamam aptalca bir düşünceydi belki. Çünkü şimdi de edecek... N'apalım, etsin... Dediğim gibi Başkomiserim, aşk iyilikten pek anlamıyor. Aşkın iyilikle hiçbir ilgisi yok.”</p>

  <p class="block5" id="calibre_pb_68">&nbsp;</p>
</body>
</html>
