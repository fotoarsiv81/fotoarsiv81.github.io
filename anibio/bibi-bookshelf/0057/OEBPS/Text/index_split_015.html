<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>BEYOĞLUNUN EN GÜZEL ABİSİ</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block6">“Bazı gerçeklerin kimseye yararı yoktur”</h1>

  <p class="block7">&nbsp;</p>

  <p class="block4">Sokakta geçen uykusuz gecelerin en berbat tarafı, uyumak için bomboş bir eve dönmektir. Evin kapısına geldiğimde, sokağımızın kalender köpeği Bahtiyar bile görünmüyordu ortalıkta. Oysa hep kapının önünde beni beklerdi. Üşümesin diye eski bir kilim serdiğim cumbanın duldasında. Belki bir hayırsever evine almıştır diye iyiye yorarak girdim eve.</p>

  <p class="block4">Sessizlik, soğuktan daha keskin, adeta katılaşmış bir sessizlik karşıladı beni. Oysa biliyordum, eşyaların suskunluğuna gizlenmişti fısıltılar. Fırsatını bulur bulmaz kulaklarıma dolmaya başlayacaktı, ölülerinizin asla yok olmayan kederli sesleri. En çok da böyle yorgun düştüğüm anlarda ortaya çıkardı acı hatıralar. Yolu yoktu, ne zaman bu kara duygulara kapılsam, uyku aklımı teslim alıncaya kadar sürerdi işkence. Bütün mesele uyanıklıkla uyku arasındaki o süreyi kısaltmaktaydı. Şimdi de gözümde büyüyordu işte o belirsiz zaman dilimi. Belki de derhal çıkıp gitmeliydim bu evden, zihnimi şu cinayet meselesiyle meşgul etmeli, yeniden hayatın çılgın temposuna bırakmalıydım kendimi. Böylece kurtulurdum belki bu ıssızlıktan, bu soğuktan, bu acımasız boşluktan. Bedenimi, aklımı yormalı, o kadar yormalıydım ki hatırlamaya, hissetmeye, düşünmeye, mecalim kalmamalıydı. İyi de, zavallı Ali'ye o kadar nutuk attıktan sonra yeniden merkeze dönmek ne kadar yakışık alırdı? Başka bir yere gitsem. Ama nereye? Evgenia... Evet, elbette ona gidebilirdim. Zaten neden Bulat'a gelmiştim ki, doğrudan Evgenia'ya uğrayabilirdim. Geç kapatmışlardır Tatavla'yı. Ne de olsa yılbaşı. Belki de sabaha kadar açık kalmıştır. Belki o da yeni uyumaya gidiyordur. Evgenia'nın ılık teninden yükselen o lavanta kokusunu duyar gibi oldum. Hayır, kendime zulmetmenin âlemi yoktu. Benim hayatım buydu, kaçarak yaşayamazdım. Kararlı adımlarla tırmandım merdivenleri. Elimi, yüzümü yıkadım, gardırobun karşısına geçtim, aynada kendimi gördüm. Yorulmuş, bitkin bir adam. Üzerimdeki giysileri çıkarmak bile zor geliyordu. Ama çıkaracaktım, bugüne kadar ne yaptıysam aynı rutini sürdürecektim. Pijamaları giyecek, o soğuk yatağa girecek, uyumaya çalışacaktım. Bizi ayakla tutan o küçük alışkanlıkları tek tek yerine getirecektim. Giysilerimden kurtuldum. İçim ürperdi. Yatağın ucunda katlanmış duran pijamalara yöneldim. Güzide'den kalan bir alışkanlık. Bu alışkanlıkları tek başıma sürdüremezdim elbette. Sağ olsun Döne Kadın, çekip çeviriyordu evi. Evgenia göndermişti. Ona da gidiyormuş haftada iki defa. Dürüst kadındır demişti, titiz, çalışkan, öyleydi gerçekten, iyi olmuştu, bir de evin temizliğiyle uğraşmaktan kurtulmuştum. Yemek de yaparım demişti, ama o kadarını gözüm yemiyordu. Gecem, gündüzüm belli değildi ki nerede karnımı doyuracağımı bileyim? Kokar kalırdı güzelim yemekler.</p>

  <p class="block4">Yatak buz gibiydi. Kombiyi açmadığıma pişman oldum, ama sıcakta da uyunmaz ki. Yoksa üşenmeyip kalksam mı derken çalmaya başladı başucumdaki eski moda ev telefonu. Evgenia mı? Ev numaramı bilen fazla kimse yoktur. Hayırdır inşallah diyerek kaldırdım ahizeyi.</p>

  <p class="block4">“Alo?”</p>

  <p class="block4">Tanıdık bir erkek sesi.</p>

  <p class="block4">“Alo Nevzat, merhaba.”</p>

  <p class="block4">Sıcak, samimi, çok iyi bildiğim bir ses, ama tam olarak kim olduğunu çıkaramıyordum.</p>

  <p class="block4">“Merhaba?..”</p>

  <p class="block4">Tereddüdümü sezmişti.</p>

  <p class="block4">“Aşk olsun Başkomiserim, demek unuttun bizi...”</p>

  <p class="block4">“Yok yani...”</p>

  <p class="block4">Allahtan çok uzatmadı.</p>

  <p class="block4">“Benim yahu, ben, Cemal.”</p>

  <p class="block4">Dostça ışıldayan çakır gözler, sigaradan sararmış kırçıl bıyıklar, elinden hiç düşürmediği kehribar tespih. Her zaman şık, her zaman samimi... Evet, bu bizim Cemal’di. Janti Cemal... Yıllardır ahbaplık ettiğim eski bir kabadayı. Artık kabadayılığı filan kalmamıştı. Arada bir racon kestiği olsa da onun deyimiyle ununu elemiş, eleğini asmıştı. Hacopulo Pasajı'nda bir kahvehanesi vardı. Beyoğlu'nda çalışırken sık sık uğrardım yanına. Birlikte nargile içer, tavla oynardık. Yukarıda Allah var, çok yardımı dokunmuştur bana. Hayır, asla ispiyoncu değildir, hiç kimseyi satmamıştır. Ama onun anlattığı hikâyeler, suç dünyasını çözmek için çok faydalıdır.</p>

  <p class="block4">“Vay Cemal!” dedim neşeyle. “Kusura bakma, bir an çıkaramadım. Yaşlanıyorum galiba.”</p>

  <p class="block4">“Ne yaşlanması Nevzat! Beyoğlu'nun En Güzel Abisi yaşlanır mı hiç?”</p>

  <p class="block4">Bir acı sinsice sokulur gibi oldu kalbime, boğazımda o tanıdık düğümlenme... Genç bir ölünün kara gözleri umutsuzca yanıp söndü belleğimde.</p>

  <p class="block4">Cemal farkında bile değildi halimin. Gümrah bir kahkaha patlattı telefonun öbür ucundan.</p>

  <p class="block4">“Hatırladın değil mi? Kim böyle söylerdi sana?”</p>

  <p class="block4">“Hatırlamadın değil mi?” diye sabırsızlıkla söylenen Cemal'in sözleri sildi zihnimdeki mutsuz yüzü. “Madam Anahit yahu. İlk o takmıştı bu lakabı sana.”</p>

  <p class="block4">Yanılıyordu, ama bozmak istemedim, çünkü bazı gerçeklerin kimseye yararı yoktur.</p>

  <p class="block4">“Hatırlamam mı! Madam Anahit.”</p>

  <p class="block4">“Ya nur içinde yatsın... Ben de hiç unutmam o günü. Entel Cavit'in ordaydık. O da rahmetli oldu biliyorsun. Neyse, öğle rakısı içiyorduk.”</p>

  <p class="block4">Kalbimdeki sızı kaybolmuş, güzel anıların sıcaklığı canlandırmıştı beni.</p>

  <p class="block4">“Evet,” dedim sırtımı yatağın başındaki ahşap arkalığa dayayarak. “Huzur Restoran'da.”</p>

  <p class="block4">“Entel Cavit, tepemize dikilip 'Çek ekselansa bir Arjantin.' diyecek olmuş, Madam Anahit, seni işaret ederek. 'Ekselans değil. Beyoğlu’nun En Güzel Abisi’ demişti, sonra da akordeonun tuşlarına dokunarak, küçük bir nağme dökmüştü senin şerefine. Bir işini mi ne çözmüştün...”</p>

  <p class="block4">Sahi ne yapmıştım Anahit için ben?</p>

  <p class="block4">Galiba oğlunu kurtarmıştım. Yok, yok bir tanıdığının kardeşini. Ömer Hayyam yokuşundaki apartmanlardan birinde yaşlı bir kadın öldürülmüştü. Kadının katili diye gözaltına almışlardı çocuğu. Ölen kadın gibi çocuk da Ermeni. Kadının alışverişini filan yapıyormuş. Bizim aklı evvel polisler bu çocuktan şüphelenmişler. Rahat girip çıkıyor ya eve. Oğlanı yatırınca falakaya, dayanamamış. “Ben öldürdüm,” diye bütün suçu kabul etmiş zavallı. İsa'ydı galiba adı. Hakikaten de peygamber gibi tertemiz yüzlü bir çocuktu. Dosyaya yeniden göz atmıştık, soruşturma, inceleme derken, hakikat ortaya çıkmıştı. Telefon tamircisiymiş katil. Eve tamir için girmiş, kadının birikmiş parasını görmüş, o sebepten boğmuş zavallı kadıncağızı. Belki sadece paraları alsa kurtaracak, ama açgözlü ya, evde ne var ne yoksa hepsini de toparlamış. Antika gümüş takımı satarken yakalamıştık, Çukurcuma'da. Oradandı minnet borcu Madam'ın. İltifatı o yüzden...</p>

  <p class="block4">Yine o keskin bıçak, yine o unutulmuş acı. Boğazımda yine o belli belirsiz düğüm.</p>

  <p class="block4">“İyilik her zaman iyi sonuçlar doğurmuyor ama,” demek geçti içimden, yapmadım. Samimiydi Cemal, gerçekten severdi beni, onu da kendimi de üzmenin anlamı yoktu.</p>

  <p class="block4">“Abartma Cemal,” diye kötü anıları kovmaya çalıştım aklımdan. “İşimi yapmıştım sadece. Ee, sende ne var ne yok? Nasılsın görüşmeyeli?”</p>

  <p class="block4">“iyiyiz Nevzat, iyiyiz de, dostlar arayıp sorsa daha iyi olacağız.”</p>

  <p class="block4">Siteminde hiç de haksız sayılmazdı. Kaç kere aramıştı adamcağız. Her defasında, tamam yakında uğrarım deyip unutmuştum. Vefasızlıktan değil, vakit yokluğundan.</p>

  <p class="block4">“Uğrayacağım Cemal, uğrayacağım. Bu gece bazı vukuatlar oldu Tarlabaşı'nda. Onları da konuşmak istiyordum...”</p>

  <p class="block4">Bu lakırdılar ağzımdan çıkarken, anladım bir kez daha baltayı taşa vurduğumu. İşim düştüğü için yanına geleceğim demiştim adama, özür dilemeye hazırlanıyordum ki. “Ben de o sebepten aradım seni,” deyince rahatladım ve ilgiyle eski kabadayıyı dinlemeye başladım.</p>

  <p class="block4">“Engin'in ölümünden Barbut İhsan mesul değilmiş.”</p>

  <p class="block4">Hoppala, bodoslama dalmıştı Cemal konuya, hadi hayırlısı deyip pürdikkat kesildim.</p>

  <p class="block4">“Evet. İhsan masummuş. Büyük tezgâh varmış. Tarlabaşılılar Kulübü’nün önünde öldürülmesi filan hep numara. İşi İhsan’ın üzerine yıkmak istiyorlarmış.”</p>

  <p class="block4">“Kim?”</p>

  <p class="block4">“O kadarım bilemem, Engin'le kimin meselesi varsa o.”</p>

  <p class="block4">Anında yapıştırdım lafı.</p>

  <p class="block4">“Senin Barbut’un meselesi varmış. Kavga etmişler...”</p>

  <p class="block4">Gergin güldü.</p>

  <p class="block4">“Yapma be Başkomiserim, nerden benim Barbut'um oluyor.”</p>

  <p class="block4">“Seni tanırım Cemal,” dedim gergin bir sesle. “Öyle durduk yere bir cinayet için beni aramazsın. Hem de daha maktullerin kanı kurumadan... Öyle değil mi? Demek ki İhsan'la bir bağlantın var. En azından onunla konuştun.”</p>

  <p class="block4">Saklamaya tenezzül etmedi.</p>

  <p class="block4">“Doğru, bir saat önce İhsan kahveye geldi. Panik içindeydi. ‘Abi ocağına düştüm.’ dedi. 'Ketenpereye getiriyorlar beni. Büyük tezgâh var. Başımı yiyecekler.’ Sakinleşmesini söyleyip yanıma oturttum. Teferruatıyla anlattı. Kara Nizam’la aralarında husumet çıkmış bunların. Önce mekân yüzünden, sonra kadın meselesi girmiş işin içine. Her seferinde bu Engin'i salmış Nizam, İhsan'ın üzerine. Ama ne yaptılarsa korkulamamışlar İhsan'ı. Şimdi, kendi adamını öldürtüp onun üzerine yıkmaya çalışıyormuş.”</p>

  <p class="block4">Söylediklerinde doğru yanlar olsa da İhsan'ın yaptığı itham epeyce su götürürdü.</p>

  <p class="block4">“Niye yapsın ki? Duyduğum kadarıyla Engin faydalı bir elemanmış. Hatta ortaklıkları filan da varmış galiba.”</p>

  <p class="block4">“İhsan da öyle söyledi. Tarlabaşı'nda bina topluyorlarmış. Semt yeniden yapılıyor ya... Engin'in Almanya bağlantısı mı ne varmış. Büyük para getirecekmiş galiba. Pek anlatmadı, ama uyuşturucu işi gibi geldi bana. 'Belki de sebep o iştir.” dedi İhsan. Engin patronuna yamuk yaptıysa, Nizam bir taşla iki kuş vurmuş olacak. Hem kendine ihanet eden adamını temizleyecek hem de suçu İhsan'ın üstüne yıkacak...”</p>

  <p class="block4">Olabilirdi, ama kumarhaneci kendini kurtarmak için yalan söylüyor da olabilirdi.</p>

  <p class="block8">&nbsp;</p>
</body>
</html>
