<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>BEYOĞLUNUN EN GÜZEL ABİSİ</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block6">“Şeytan kendi mührünü vurdu Tarlabaşı'na”</h1>

  <p class="block8">&nbsp;</p>

  <p class="block4">Köşeyi dönünce Barbut İhsan’ı gördüm, devetüyü rengindeki paltosunun önünü açmış, sağ eli cebinde, kararlılıkla yürüyordu, yanında en güvendiği adamı Pire Necmi... İki adım gerilerinden Tarlabaşılılar Kulübü'nde rastladığım üç koruma takip ediyordu onları. Hepsinin palto ya da kabanlarının önü açık, hepsinin sağ elleri ceplerindeydi. Avuçlarında ne tuttuklarını kestirmek için müneccim olmaya gerek yoktu. Kurşun rengi gökyüzü kadar sıkıntılıydı küçük meydan. Yine de şükrettim; bir çatışma çıkmadan yetişmiştim. Oysa Tarlabaşı’nda trafik sıkıştığında umudumu nerdeyse yitirmek üzereydim, neyse ki tıkanıklık çok sürmemiş, mucize kabilinden birdenbire boşalıvermişti yollar. Ali'yle Zeynep in benden önce gelmesi de pek mümkün gözükmüyordu, ancak Elmadağ'a ulaşabildiklerini bildirmişlerdi ikinci telefon konuşmamızda. Anons yaptığımız polis ekiplerine de fazla güvenemezdim; eninde sonunda gelirlerdi, ama önemli olan silahlar patlamadan, kan dökülmeden burada olmalarıydı. Gerçi Ali. “Sakın tek başınıza gitmeyin oraya.” diye uyarmışsa da bu şartlar altında beklemek hiç doğru gelmemişti bana. Yani delidolu yardımcımla rolleri değişmiştik bu defa. Ne yapayım, geçen her dakika Azrail'in elini güçlendiriyordu. O telaşla, benim emektarın gaz pedalını sonuna kadar köklemiş, İngiliz Konsolosluğu’nun arkasından Kalyoncukulluğu’na inmiştim. Caddedeki manavın itirazlarına aldırmadan dükkânının önüne bırakmıştım arabamı. Adam dırlanmayı sürdürünce kimliğimi gösterip “Patlama, hemen geleceğim.” demek zorunda kalmıştım. Hızlı adımlarla Aya Konstantin Kilisesinin yanındaki sokağa girerken, silahlar patlamadan Nizam’ın kahvesine ulaşmayı umuyordum hala. Şaka değil, her saniyenin önemi vardı. Güdük sokağı hızla geçtim. İşler planladığım gibi gidiyordu. Ama meydana açılan sokağa girecekken o zavallı meczup çıkıvermişti karşıma. Evet, Diyojen'den bahsediyorum, gerçek adıyla Andonis’ten. Beni görünce kollarını yana açarak geçmeme engel olmaya çalışmıştı.</p>

  <p class="block4">“Gitme!” demişti panik içinde. “Gitme. Seni öldürecekler. Onları öldürdüler, seni de öldürecekler.”</p>

  <p class="block4">Saçları diken diken olmuştu, gözleri dehşet içindeydi. Yoksa geç mi kalmıştım, çatışma çıkmış, bu zavallı da ortasına mı düşmüştü. Ama öyle olsa silah seslerini duyardım.</p>

  <p class="block4">“Kim, kim beni öldürecek?”</p>

  <p class="block4">Başını çevirmeden, gözleriyle meydanı işaret etti.</p>

  <p class="block4">“İblis... Cennetten kovulan iblis... O bekliyor seni sokağın kalbinde…”</p>

  <p class="block4">Yerlerinden fırlayacakmış gibi çılgınca bakan gözleri yeniden yüzümde durdu. “Anlamıyor musun, şeytan sokağa indi diyorum. Kötülük serbest kaldı... Günah her yerde... Kaç, kaç, sakın gitme.”</p>

  <p class="block4">Rahatlatmak için kollarını tutup aşağıya indirmiştim.</p>

  <p class="block4">“Bana bir şey olmaz.” Güven veren bir gülümseme takınmıştım. “Bugün ben sadece polisim. Anladın mı, sadece vatandaşın emrinde olan bir polis...”</p>

  <p class="block4">Çaresizce bakmıştı yüzüme.</p>

  <p class="block4">“Artık fark etmez, polis de olsan, insan da olsan fark etmez. Artık çok geç. Bu semt lanetlendi. Şeytan, kendi mührünü vurdu Tarlabaşı'na. Gitme, sakın oraya gitme…”</p>

  <p class="block4">Kim bilir hangi işgüzar esnaf ya da hoyrat delikanlı korkutmuştu bu zavallıyı! Ama şimdi onunla uğraşacak vaktim yoktu.</p>

  <p class="block4">“Merak etme, beni kimse öldüremez.” diyerek sakinleştirmeye çalışmıştım. “Benim silahım var, hem birazdan öteki polisler de gelecekler. Hadi hadi, sen şimdi kiliseye git Andonis... Sonra oturur konuşuruz...”</p>

  <p class="block4">Sanki tuhaf bir şey söylemişim gibi duraksamıştı.</p>

  <p class="block4">"Andonis? Andonis mi?” Hızla başını sallamıştı. “Hayır, Andonis gitti. Andonis, karısıyla kızını alıp Atina'ya gitti, ben Andonis değilim, ben Diyojen’im... Işığın peşindeki Diyojen...”</p>

  <p class="block4">Ağır ağır yürümeye koyulmuştu.</p>

  <p class="block4">“Yanılıyorsun, ben Andonis değilim. Onun bir karısı vardı, bir de kızı. İftira attılar kadına... Ama iyi adamdı Andonis, hiç kulak asmadı dedikodulara... Karısını, kızını alıp Atina'ya gitti.” Gitgide uzaklaşıyordu benden. “Arkadaşımdı Andonis, aynı evde otururduk, aynı okula gittik. Arada bir mektup atar Atina’dan. Yok, ben Andonis değilim, benim hiç karım, kızım olmadı... Onlar hep beraber gittiler. Üçü birlikte...”</p>

  <p class="block4">Bahtsız adamı vicdan azabıyla baş başa bırakarak yeniden hızlandırmıştım adımlarımı. Köşeyi dönünce de işte o küçük meydan açılıvermişti gözlerimin önünde. O anda anladım, bu cinayet soruşturmasının neredeyse bütün tarafları buradaydı. Engin'in evi solumdaki Kadın Çıkmazı’ndaydı. Nizam'ın kahvesi yüz metre kadar ileride ve Ferhat Çerağ Kültür Merkezi, meydana açılan karşı sokağın başındaydı. Belki İhsan’ın da evi ya da satın aldığı bir bina vardı buralarda. Olayın düğümü de burada mı çözülecekti acaba? Küçük meydanda adım adım düşmanına yaklaşan İhsan'ın suratından anlamak mümkün değildi bunu. Ama itiraf etmeliyim ki sandığımdan daha yürekli çıkmıştı bu salon kabadayısı. Belki de benim sözlerim etkilemişti onu. “Nizam senden daha çok seviyor Çilem’i.” demiştim. “Senden daha cesur, daha tutkulu bir adam.” Yok canım, kimse pek de tanımadığı bir başkomiserin sözüyle ölüme gitmez. Çilem'le konuşması yüreklendirmiştir onu. Kendisini seven bir kadının gözünde korkak bir adam olmayı gururuna yedirememiştir. Sahiden de cesurca yürüyordu, alnı diki, bakışları bir noktaya kilitlenmiş. O anda fark ettim Nizam'ı. Barbut’un bakışlarının kilitlendiği yerde dikiliyordu, kahvenin önünde. Yüzü hasımlarına dönük olduğu için beni göremiyordu. Yanında en gözde iki yeğeni vardı, içeriden dün çıkan Kudret ile ikiz kardeşi Medet. Hayret, bu ikisi dışında yirmi bir yeğenden hiçbirini çağırmamış mıydı yanına? Adil bir dövüş mü istiyordu? Hiç sanmıyorum, tanıdığım kadarıyla Nizam için sadece kazanmak vardı. Hangi yolla kazandığının bir kıymeti harbiyesi yoktu. Bir an iyimserliğe kapıldım, yoksa çatışma peşinde değil miydi? Sıkı bir gözdağı verip karısından uzak durmasını mı isteyecekti İhsan'dan? Ama çabuk sıyrıldım bu aptal hayallerden, iş çığırından çıkmıştı artık. Dışarıdan bir müdahale olmadan uzlaşma mümkün değildi bu meydanda. İşin tuhafı Janti Cemal de görünmüyordu ortalıkta. Benden daha önce gelmiş olması gerekmez miydi? O zaman fark ettim birbirinin kanına ekmek doğramaktan çekinmeyen bu sekiz kişi dışınla kimsenin olmadığını etrafta.</p>

  <p class="block4">Marketin ışıkları söndürülmüştü, köşedeki nalbur mallarını sokakta sergilemek şöyle dursun, demir sürgüyle kapatmıştı dükkânının iki kanadını, marangoz kepengini çoktan indirmiş, berber erkenden sırra kadem basmış, şehirlerarası otobüs şirketi belki hiç açmamıştı bugün kapılarını. Sadece Nizam’ın önünde durduğu kahve açıktı. Barbut İhsan'ı görüşmek için davet ettiği kendi mekânı. Ama nedense içerde değil de kapının önünde beklemeyi tercih etmişti can düşmanını.</p>

  <p class="block4">Hiç kıpırdamadan, elleri arkada, bacaklarını açmış, güvenle bekliyordu yaklaşmakta olan hasmını. Aralarında yirmi metreden az bir mesafe kalmıştı, benimle kahve arasında ise yetmiş seksen metre. Silahımı çıkardım, ağzına mermi sürdükten sonra, tıpkı Barbut İhsan gibi paltomun sağ cebine soktum. Önce bir peşrev geçerlerdi, işte sen şöyle yaptın, ben böyle yaptım gibilerden. Zaten durum o atışmadan sonra belli olurdu; husumet çatışmayla mı sonuçlanacak, yoksa sulha mı erecek? Tam o noktada bizim devreye girmemiz gerekiyordu işte. Ama Janti yoktu ortalıklarda! Adamı tanımasam, beni çağırdı kendisi tüydü diyeceğim, ama hayatta böyle bir korkaklık yapmazdı. Ucunda ölüm de olsa kaçmazdı kavgadan dövüşten. Ne yapalım, o yoksa Başkomiser Nevzat çözecek bu işi tek başına. Yeniden adımlarımı hızlandırdım, ama İhsan, Nizam’la karşı karşıya gelmişti bile. Üç, dört metre ya var ya yoktu aralarında. Adamları da arkalarına dizilmişti bir sıra. Bir adım öne çıktı İhsan, sağ eli halâ cebindeydi.</p>

  <p class="block4">“Gel dedin, geldim,” dedi gür bir sesle. “İşte karşındayım... Söyle ne diyorsun?”</p>

  <p class="block4">Barbut’u ilk kez görüyormuş gibi dikkatlice baktı Nizam. Sanki yavaşlatılmış bir film sahnesi gibi… Ama elleri hâlâ arkasındaydı, hasmının karşısına dikilmesi zerrece etkilememişti onu.</p>

  <p class="block4">“Başkasının namusuna bulaşmaya utanmıyor musun?” dedi sakin, ama kendinden emin bir sesle. “Benim nikâhlı karımla nasıl buluşursun lan sen? Delikanlılığa sığar mı lan bu? İnsanlığa sığar mı?”</p>

  <p class="block4">Gözlerini biran bile düşmanından ayırmamıştı İhsan.</p>

  <p class="block4">“Senin nikâhlı karın beni seviyor.” dedi intikam dolu bir sesle. “Onun ilk aşkı benim...”</p>

  <p class="block4">Bu söz bitirdi Nizam’ın sakinliğini, kıçının üstünde birbirine geçirdiği parmaklarını çözdü.</p>

  <p class="block4">“Sus lan!” diye gürledi. “Yalancı herif! Karıma iftira atma!”</p>

  <p class="block4">Nizam’ın hareketlenmesiyle birlikte İhsan da telaşlandı, gözlerindeki kararlılık kayboldu, ama geri adım atmadı.</p>

  <p class="block4">“Asıl yalancı sensin,” diye bağırdı. “Oyunla, tezgâhla düşürdün kızı ağına... Çilem hiçbir zaman seni istemedi.”</p>

  <p class="block4">Hiç korkmadı Nizam, bir adım daha attı İhsan’a doğru.</p>

  <p class="block4">“O benim karım... Dünyada da ahirette de karım olacak. Ama sen suç işledin, günaha girdin, başka birinin namusuna baktın. O yüzden cezan büyük olacak.” öfkeden çok, bildirdiği hükmün doğruluğundan emin olan bir hâkimin güveniyle konuşuyordu. “Şimdi, bu dünyada işlediğin günahın bedelini ödeyeceksin, ama öteki dünyada da yakanı bırakmayacağım senin. Ne zaman yolum düşecek bilmem, ama oraya geldiğimde de cehennemin en kızgın yerinde yakacağım seni!”</p>

  <p class="block4">Nefretle baktı İhsan.</p>

  <p class="block4">“Orada buluşacağımız kesin, ama önce ben değil, sen gideceksin.” Aniden çıkardı cebinden elini. Markasını kestiremediğim büyükçe bir tabancayı Nizam’a doğrulttu. “Hadi konuş bakalım.”</p>

  <p class="block4">İpler kopmak üzereydi, silahımı çekip bağırdım:</p>

  <p class="block4">“Dur! İhsan dur! Yapma!”</p>

  <p class="block4">Karşılıklı sıralanan sokak cengâverlerinin başları bana döndü. Hepsinin gözlerinde aynı şaşkınlık vardı. Zaman durmuş gibi öylece kaldı herkes. İlk konuşan Nizam oldu.</p>

  <p class="block4">“Başkomiserim, senin burada ne işin var ya?”</p>

  <p class="block4">Üzerine doğrultulan silaha hiç aldırmıyordu, aksine burada bulunuşum işini bozmuş gibi şikâyet ediyordu.</p>

  <p class="block4">“Tamam Nizam, tamam, sakin olalım arkadaşlar.” Barbut’a döndüm. “Tamam İhsan, tamam, yere bırak silahı. Oturup insan gibi konuşalım...”</p>

  <p class="block4">Tabancasının namlusuyla Nizam'ı gösterdi İhsan.</p>

  <p class="block4">“Bu herif insanlıktan anlamaz Başkomiserim. Siz karışmayın bu meseleye. Bugün çözülecek bu iş. Ya o ya ben…”</p>

  <p class="block4">Nizam sanki onu dinlemiyormuş gibi, bana bakmayı sürdürüyordu.</p>

  <p class="block4">“Janti denen o bunak çağırdı sizi değil mi?”</p>

  <p class="block4">Neden burada olmama takılmıştı Nizam? Karşısında dört kişi vardı, üstelik İhsan'ın tetiğe dokunması an meselesiydi, ama korkunun zerresi yoktu yüzünde. Çaresizce başını salladı.</p>

  <p class="block4">“ Ama doğru söylüyor bu şerefsiz. Bugün bu iş çözülecek.” Sağ elini havaya kaldırdı, işaretparmağını öne doğru uzattı. “Ya o ya ben.” diyerek indirdi. Aynı anda patladı silah. Ardı ardına iki el. İhsan'ın ince uzun bedeninin sarsıldığını gördüm. Hayır, patlayan silah onunki değildi. Tetiğe dokunmaya bile fırsat bulamamıştı. Dizlerinin üzerine çökerken dönüp en yakın adamı Pire Necmi'ye baktı. İşte o anda fark ettim cep herkülünün elindeki tabancayı. Ondan başka kimsenin elinde tabanca yoktu. Herkes olduğu yerde öylece kalmıştı. Beni şaşırtan, öteki üç korumanın da sanki vurulan kendi patronları değilmiş gibi sessizce yere düşen İhsan’ı izlemeleriydi. Alçakça bir tezgâha kurban gitmişti Barbut, kendi adamlarının kurduğu sinsi bir oyuna... Mekânına ruhsatsız silahı koyanlar da bunlardı şüphesiz, belki bizzat Pire Necmi'ydi. Dünkü buluşmayı Nizam'ın kulağına fısıldayan da oydu. Çünkü patronuyla Çilem'in, Tebernüş'ün kuaför dükkânında görüştüğünden haberdardı. Zavallı Barbut, gövdesinde giderek ağırlaşan iki kurşunla ağır ağır ölüme yaklaşırken nasıl da kahrolarak bakıyordu belki de kardeşi kadar güvendiği Necmi'ye. Baktıkça da anlıyordu olan biteni. Kara Nizam satın almıştı bütün adamlarını.</p>

  <p class="block4">“At silahını.” diye Necmi'ye doğrulttum namluyu. “At silahını yere.”</p>

  <p class="block4">Hain, ne yapacağını bilemediği için yeni patronuna çevirdi bakışlarını. Nizam ne derse onu yapacaktı, ama buna gerek kalmadı. Yine cayırtı koptu. İhsan, sadece beni değil, orada bulunan herkesi de şaşırtarak bastı tetiğe, hem de ardı ardına, muhtemelen bütün gücüyle, bütün nefretiyle. Pire Necmi’nin yarım porsiyon bedeni, yediği kurşunların etkisiyle bir metre geriye savruldu, işte o anda öne atıldı Nizam, Barbut’un sırtına okkalı bir tekme indirdi.</p>

  <p class="block4">“Yapma!” diye bağırdım bir kez daha. “Nizam yapma!” Döndü nefret dolu bir bakış fırlattı suratıma, ama hiç aldırmadan elini beline sokup tabancasını çıkardı. Onu vurmaktan başka şansım yoktu, tam tetiğe basacaktım ki sanki bir araba çarptı bana; öne doğru savruldum; küçük alan gözlerimin önünde dönmeye başlamıştı, ağır ağır kararıyordu dünya... İhsan gibi dizlerimin üzerine çöktüm öylece, ama başımı dik tutmakta zorlanıyordum, uzun süre öyle kalamadım, usulca düştüm yere. Gözlerim açıktı, neler olup bittiğini görebiliyordum hâlâ. Daha fazla zaman ayırmadı bana Nizam, iki adım atarak İhsan’a yaklaştı. Eğildi hasmının gözlerinin içine bakarak söylendi.</p>

  <p class="block4">“Kara Nizam’ın namusuna bulaşmanın sonu ölümdür.”</p>

  <p class="block4">Ardı ardına üç kez bastı tetiğe. İhsan’ın kafatasının parçalandığını gördüm, sıçrayan kan Nizam'ın silahı tutan elini olduğu gibi kırmızıya boyamıştı. Doğrulmaya çalıştım, irice bir ayak yüzüme bastı. Altı çamurlu kocaman bir bot, sağ yanağımı ezmeye başladı. Yan gözle yüzüne baktım: beni gafil avlayan genç, pis pis sırıtıyordu tepemde. Nizam’ın yeğenlerinden biriydi. Dün ocak başında gördüğüm çakallardan biri. Belki de daha meydana ilk girdiğimde fark etmişti beni. Nizam’ın yaklaşan çirkin suratı kapattı beni tuzağa düşüren genç adamın görüntüsünü. Başucuma diz çökerek iyice yaklaştırdı çirkin suratını.</p>

  <p class="block4">“Senin burada olmaman gerekiyordu.” diye söylendi. “Niye geldin be Başkomiserim?” Burnuma gelen kan kokusunu adamın ağzından yayılan iğrenç sigara kokusu bastırıyordu, “İster inan, ister inanma seni sevmiştim. Sende öteki polislerde olmayan bir şey var.”</p>

  <p class="block4">Övgüleri umurumda bile değildi, giderek ağırlaşıyordu suratımı ezen bot.</p>

  <p class="block9"><span class="text">“Ama seni öldürmek zorundayım. İhsan’ı vurduğumu gördün. Sessizce güldü. “Rüşvetle bu işi çözebileceğimden emin olsam kıymazdım sana...” Silahı sol eline geçirdi, cebinden gümüş sigaralığı çıkardı. Bir tane çekti. Yeğeni eğilip sigarasını yaktı. Eğilirken daha güçlü bastı suratıma; kemiklerimin ezildiğini hissettim. Nizam derin derin iki nefes</span> <span class="text">çekti sigarasından. İri burun deliklerinden dumanlar havalanırken,</span></p>

  <p class="block9"><span class="text">“Ne dersin Başkomiserim?” diye sordu. “Para senin gözlerini kapatmaya yetmez değil mi? Gördüklerini unutmazsın</span> <span class="text">değil mi?” Umutsuzca kaldırdı başını. “Yok, yapmazsın. Yalan söylemeye bile tenezzül etmiyorsun baksana...”</span></p>

  <p class="block4">Bir nefes daha çekti sigarasından, dumanını yine savurdu küçük meydana. Pişman pişman baktı. Sonra sigarasını dudağının kenarına yerleştirdi. Silahını sağ eline alarak usulca doğrulurken, o tuhaf yazarın sözleri çınladı kulaklarımda “Ocak ayının 3’ünden kendinizi sakının Nevzat Bey!” Nasıl yani, doğruyu mu söylemişti? Bu mümkün müydü, önceden bilebilir miydi öleceğimi? Ölmekten çok, o Allahın belası yazarın haklı çıkacağına dertlendim.</p>

  <p class="block4">“Uzatmanın gereği yok, değil mi Başkomiserim?” diye sürdürdü konuşmasını acımasız kabadayı. “Buraya kadarmış hadi eyvallah.” Son bir gayretle, bir metre kadar önümde duran silahıma baktım. Tepemde bu genç irisi dururken ona ulaşmam mümkün değildi. O anda gördüm karaltıları, az önce geldiğim güdük sokaktan çıkmışlardı.</p>

  <p class="block4">“Bu bizim Başkomiser Nevzat değil mi lan?”</p>

  <p class="block4">Keto muydu, yoksa Pirana mıydı konuşan? Kafam kazan gibi olduğundan hangisi olduğunu çıkaramadım.</p>

  <p class="block4">“Ha siktir, ne yapıyorsunuz lan orada?” Elbette Nizam da fark etmişti çocukları.</p>

  <p class="block4">“Ne arıyor bu piçler burada?” diye yeğenlerine döndü. “Böyle mi tutuyorsunuz sokağı?”</p>

  <p class="block4">Kem küm eden yeğenlerden bir açıklama gelecekti elbette, ama Pirana’nın haykırışı fırsat vermedi.</p>

  <p class="block4">“Bırakın lan Başkomiserimi!”</p>

  <p class="block4">O kadar tiz çıkmıştı ki sesi, kurtulacağıma dair en küçük bir umut bile uyanmadı içimde, ama birden o ıslık sesi duyuldu meydanda ve küçük bir kuş kül rengi gökyüzünü ikiye bölerek Nizam’ın dik saçlarının arasına daldı. Önce kesif bir tiner kokusu, ardından bir parlama. Ve gözlerimin önünde bir meşale gibi tutuştu mafya babası. Yanan suç tellerinin, etin, kumaşın kokusu doldurdu bir anda ortalığı. Evet, saçlarında başlayan yangın, göz açıp kapayıncaya kadar adamın bütün bedenine yayılmıştı. Başımı çevirince Pirana'yı gördüm, sırtında kırmızı ceketi, sağ elini yumruk yapmış, beni kurtarmaya geliyordu, bir adım arkasında da Keto. Musti geride kalmıştı, her zamanki gibi çekimserdi. Ama çocuklar sadece birkaç adım atabildiler, çünkü ikiz yeğenlerin, amcalarının tutuşmasıyla yaşadıkları şok ancak o kadar sürdü. Kudret'le Medet silahlarını çekip öfkeyle ateş etmeye başlamışlardı bile... Önce Pirana düştü yere, ardından Keto. Musti yandaki binanın kapısına zor attı kendini. Tepemde dikilen yeğen nihayet aklı başına gelip ayağını suratımdan çekmiş, paltosunu fora ederek amcasını söndürmeye koşturmuştu. Hemen uzandım yerdeki silahıma. Hiç uyarmadan bastım tetiğe. Önce Kudret, ardından Medet, ikisi de ardı ardına yıkıldılar yere. Bir an yaptığı yanlışı anlayan üçüncü yeğen, artık ölmek üzere olan amcasını bırakıp silahına uzanmak istedi. Yattığım yerden başımı salladım.</p>

  <p class="block10">“Sakın ha!”</p>

  <p class="block10">Ne yapacağını bilmeden bir bana, bir yanan meşale gibi yerde debelenen amcasına baktı.</p>

  <p class="block4">“Yat, yat lan yere.” diye bağırdım. “Yat çabuk...”</p>

  <p class="block4">Aslında onlara söylememiştim, ama şaşkınlıktan küçük dillerini yutmak üzere olan İhsan'ın üç fedaisi de üçüncü yeğenle birlikte silahlarını bırakıp uzandılar yere. Onlar yere uzanırken ben sol elimin üzerine basarak doğruldum.</p>

  <p class="block4">Üç fedai yere yatınca ortaya çıkmıştı Nazlı’nın iri bedeni, elinde bir beyzbol sopası vardı, hemen arkasında Civan duruyordu; güçlükle taşıdığı küçük iskemleyi birinin kafasına indirecekmiş gibi havaya kaldırmıştı. Çaycı Memo ise birkaç adım daha gerideydi, ne yapsın, beni kurtarmak için o da bir soğan bıçağı kapmıştı mutfaktan...</p>

  <p class="block4">“Nevzat Bey... Nevzat Bey iyi misiniz?” diye yaklaştı Nazlı. Kafam zonkluyordu, galiba biraz da midem bulanıyordu ama abartacak bir şey yoktu.</p>

  <p class="block4">“Ben iyiyim... İyiyim Nazlı Hanım.”</p>

  <p class="block4">Başımı Pirana’yla Keto'nun düştüğü yöne çevirdim.</p>

  <p class="block4">“Ama çocuklar...”</p>

  <p class="block4">Gösterdiğim yöne baktı Nazlı.</p>

  <p class="block4">“Ah!” Yüzü çarpılmıştı, sanki sağ tarafına inme inmiş gibi elindeki beyzbol sopası düştü yere. “Ah, çocuklar…”</p>

  <p class="block4">Manzara hazindi. Sol tarafının üzerine düşmüştü Pirana, sanki deri ceketinin kırmızısı kana dönüşmüş, ağır ağır yayılıyordu küçük meydanın zeminine. Daha düşerken ölmüş olmalıydı, belki ilk kurşunda. Keto'nun kıvırcık başı görünüyordu sadece; arkadaşının üzerine yığılmıştı bedeni; rahat bir yastık bulmuş gibi öylece uyuyup kalmıştı Pirana’nın sağ bacağının üzerinde. En acınacak durumda olanı Musti'ydi, hayır, vurulmamıştı şükür, ama sanki gördüklerine inanamıyormuş gibi hayret içinde bakıyordu iki arkadaşının cesedine.</p>

  <p class="block5" id="calibre_pb_65">&nbsp;</p>
</body>
</html>
