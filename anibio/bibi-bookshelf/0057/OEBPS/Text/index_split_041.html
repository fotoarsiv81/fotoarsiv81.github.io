<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>BEYOĞLUNUN EN GÜZEL ABİSİ</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block6">“İnsanlar o kadar korkunç ki senin merakın, onların vahşetinin yanında çok masum kalır”</h1>

  <p class="block8">&nbsp;</p>

  <p class="block4">Banyodan çıktığımda, çayın enfes kokusu karşıladı beni. Mükellef bir sofra duruyordu önümde. Radyoda neşeli bir İstanbul türküsü: “Yanıyor mu yeşil köşkün lambası yâr/Hiç bitmiyor şu gönlümün kavgası yâr.” Evgenia elinde tabaklar, ortalıkta dört dönüyordu. Belki eski kafalı diyeceksiniz, ama bir evde kadın yoksa, orası hiçbir zaman yuva olmuyordu galiba. Zeytin tabağını masaya koyarken fark etti Evgenia kendisini izlediğimi.</p>

  <p class="block4">“Sıhhatler olsun Nevzat.”</p>

  <p class="block4">“Teşekkür ederim...” Gözlerim masada sıralanan peynir, reçel, omlet tabaklarını taradı. “Ne kadar çabukmuş elin. Kahvaltıyı hazırlamışsın bile.”</p>

  <p class="block4">Tatlı bir kibirle mırıldandı.</p>

  <p class="block4">“E, olacak o kadar, her akşam yüz kişiye yemek çıkartıyoruz.” Birden telaşlandı. “Eyvah, ekmekler yanacak.”</p>

  <p class="block4">Koşar adım mutfağa dalarken ben de masanın kenarındaki iskemleye çöktüm; her zamanki yerime, pencereye bakan iskemleye. Karımla kızım sağken bile kimse oturmazdı oraya. Hiç konuşulmadan varılmış bir sözleşme gibi. Her kahvaltıda, her yemekte masadaki yerim burasıydı benim. Güzide karşımda otururdu. Aysun da yanımda. Ekmeğine yağı ben sürmeliydim kahvaltıda. Bir baba her vesileyle kızına sevgisini göstermeli değil mi? Güzide de Evgenia gibi becerikliydi, bir ayağı masada, bir ayağı mutfakta, koşturur dururdu yemek boyunca. Radyo hep açık olur muydu, hep bir İstanbul türküsü çalar mıydı, bilmiyorum. Ama en az bu sabahki kadar mutluluk olurdu masamızda. Her zaman değil elbette, ama öyle hatırlıyorum.</p>

  <p class="block4">“Beyoğlu’nun En Güzel Abisi kim?”</p>

  <p class="block4">Evgenia'nın sorusu hazırlıksız yakalamıştı beni. Bir elinde mavi çaydanlık, öteki elinde ekmek sepetiyle masaya yaklaşan sevgilimin soru dolu gözlerine baktım.</p>

  <p class="block4">“O da nereden çıktı şimdi?”</p>

  <p class="block4">“Sen banyodayken ev telefonu çaldı, önemli olabilir diye açtım. 'Günaydın Beyoğlu'nun En Güzel Abisi’ dedi bir adam. Buyurun, deyince utandı, sonra. 'Yanlış aradım galiba.' diyerek aceleyle kapattı.”</p>

  <p class="block4">Janti Cemal olmalıydı, geceki tatsız konuşmanın canımı sıktığını anlamış, gönlümü almak istiyordu herhalde.</p>

  <p class="block4">“Doğru mu aramış yoksa?” Pencereden yansıyan kar aydınlığında ışıl ışıldı Evgenia'nın gözleri. “Benim sesimi duyunca şaşırdı adamcağız tabii...”</p>

  <p class="block4">Sabah sabah bu konuyu konuşmak istemiyordum, ama ev telefonu yeniden çalmaya başladı. Hiç kuşkum yok Janti'ydi. Meraklı sevgilim bir bana, bir de telefona baktı.</p>

  <p class="block4">“Açmayacak mısın?”</p>

  <p class="block4">Artık kaçamazdım.</p>

  <p class="block4">Yandaki sehpaya uzanıp telefonu aldım.</p>

  <p class="block4">“Alo?”</p>

  <p class="block4">Akşam hiç tartışmamışız gibi muhabbet doluydu Cemal'in sesi.</p>

  <p class="block4">“Alo Nevzat... Şükür buldum seni. Az önce numaranı çevirdim, bir kadın çıktı...” Sanki bir açıklama yapmamı beklermiş gibi suskun kaldı, ama benden ses çıkmayınca sürdürdü. Barbut aradı beni, ilginç şeyler öğrenmiş Engin cinayetiyle ilgili...”</p>

  <p class="block4">Adeta kendiliğinden döküldü sözcükler ağzımdan.</p>

  <p class="block4">“Cemal yine beni oyalayacaksanız...”</p>

  <p class="block4">“Yapma be Nevzat.” Kırgın çıkmıştı sesi. “Seni ne zaman oyaladım? Niye böyle konuşuyorsun?” Kısa bir sessizlik oldu. “Peki, sen bilirsin, hoşçakal o zaman...”</p>

  <p class="block4">“Dur, dur kapatma.” diye son anda mâni oldum, “Ne söyledi İhsan?”</p>

  <p class="block10">Hemen cevap vermedi.</p>

  <p class="block4">“En iyisi onunla konuş Nevzat... Telefonu vardır sende.”</p>

  <p class="block4">Israr edecek değildim.</p>

  <p class="block4">“Tamam Cemal, sağ ol...”</p>

  <p class="block4">“Görüşürüz...”</p>

  <p class="block4">Hepsi bu, başka lakırdı etmeden kapadı telefonu. Galiba bu defa fena kırmıştık Janti’yi...</p>

  <p class="block4">”Hoşlanmadığın biri mi?”</p>

  <p class="block4">Telefonun ahizesi halâ elimdeyken sormuştu Evgenia.</p>

  <p class="block4">“Yok, iyi biridir aslında... Yani öyle olduğunu zannediyorum.” Telefonu yerine koydum. “Az önce arayan da oymuş.” Evgenia'nın merak dolu gözlerinden kurtulamayacağımı anlayınca açıkladım. “Eski kabadayılardan... Ama it köpek takımından değil. Bıraktı bu işleri...”</p>

  <p class="block4">Yine o merak duygusu sardı bakışlarını.</p>

  <p class="block4">“Sana neden Beyoğlu'nun En Güzel Abisi diyor?”</p>

  <p class="block4">“Ciddiye alınacak bir şey değil.” diyerek çaydanlığa uzandım. “Zaten hiç hoşlanmıyorum bu lakaptan.”</p>

  <p class="block4">Demlikteki koyu kırmızı sıvıyı, Evgenia'nın bardağına döktüm, üzerini sıcak suyla tamamladım. Konuyu dağıtmak için övgülere başladım:</p>

  <p class="block4">“Çay da tavşan kanı olmuş mübarek... Ellerine sağlık...”</p>

  <p class="block4">“Teşekkür ederim,” dedi bardağını önüne çekerken, ama unutmamıştı asıl meseleyi. “Niye hoşlanmıyorsun?”</p>

  <p class="block4">Tek şeker attığı çayını karıştırmaya başlarken gözlerini yeniden üzerime dikmişti. Kendi bardağımı da doldurduktan sonra çaydanlığı nihalenin üzerine koydum.</p>

  <p class="block4">“Boş ver Evgenia... Hadi çayımızı soğulmayalım...”</p>

  <p class="block10">Sanki çok acıkmışım gibi, kızarmış ekmekten bir parça koparıp ağzıma attım, çatalımı peynire uzatıyordum ki. “Çok merak ettim şimdi.” diye ısrarını sürdürdü sevgilim. “Kim taktı sana bu lakabı?”</p>

  <p class="block10">Peynirden kopardığım küçük parçayı ağzıma götürmeden önce kestirip altım.</p>

  <p class="block4">“Bu konuyu kapatalım Evgenia olur mu?”</p>

  <p class="block4">Beni duymamış gibi davrandı.</p>

  <p class="block4">“Niye? Yine o engin gönüllülüğün tuttu değil mi? Bence tam seni anlatıyor. Üstelik çok da şık... Beyoğlu'nun En Güzel Abisi... Film ismi gibi valla...”</p>

  <p class="block4">Lokmalar ağzımda büyümeye başlamıştı, öylece kaldım. Suskunluğum, anında ele geçirmişti masayı. Evgenia da fark etti. Konuşmayı bıraktı birden, bakışlarını kaçırıp çatalını zeytin tabanına daldırdı. Tadı tuzu kalmamıştı kahvaltının, radyodaki şarkı bile artık neşeli gelmiyordu kulaklarımıza. Kalkıp radyoyu kapattım. İskemleye otururken “Kötü bir hikâye.” diye mırıldandım. “Epeyce kötü bir hikâye...”</p>

  <p class="block4">İki berrak su damlasını andıran gözlerini şefkatle yüzüme çevirmişti.</p>

  <p class="block4">“İstersen anlatma Nevzat...” dedi özür dileyen bir ses tonuyla. “Boşboğazlığıma ver...”</p>

  <p class="block4">Ben de aynı şefkatle bakmaya çalıştım ona.</p>

  <p class="block4">“Hayır, anlatmak istiyorum. Hiç kimseyle konuşmamış tim bu konuyu şu ana kadar...”</p>

  <p class="block4">Anlamak istercesine bakıyordu.</p>

  <p class="block4">“Yok, sinirlendiğimi filan düşünme. Kendime sakladığım bir olaydı. Unutmak istediğim bir anı. Ama olmuyor işte, geçmiş adım adım takip ediyor insanı. Vakti, saati gelince de sen hazır mısın, değil misin diye sormadan çıkıyor karşına. Evet, iki gündür bu cümleyi duyuyorum. Beyoğlu’nun En Güzel Abisi. Çünkü olay mahalline geri döndüm, kurbanını bir kez daha görmek için yanıp tutuşan aptal bir katil gibi.”</p>

  <p class="block4">Boğazım kurur gibi olmuştu, çayımdan bir yudum aldım.</p>

  <p class="block4">“Severlerdi beni, Istiklal'de diyorum. Çoğu esnafla arkadaş gibiydik. Abi diye hitap ederlerdi bana. Ne Başkomiser, ne de Nevzat Bey... Evet. Beyoğlu’nun En Güzel Abisi. Huzur içinde uyusun. Madam Anahit takmıştı bu lakabı bana. Hoşuma gidiyordu tabii. Kimin gitmez? Bir manav vardı. Balık Pazarı’nda; Sait Usta... Langa Sait... Dedesinin bostanı varmış Langa'da, oradan geliyor lakabı. Bir tek Langa Sait, Nevzat Bey derdi bana. Eğer köşedeki Cumhuriyet Meyhanesi’nde bir iki kadeh atmışsak, muhabbet de güzelse 'Amirime’ dönerdi ‘Nevzat Bey.' Dükkânın karşısına bir iskemle at, seyret; yetenekli bir ressamı kıskandıracak ustalıkta sergilerdi sattığı ürünleri. Yaz kış, renk renk, çeşit çeşit meyve sebze bulunurdu dükkânında. Bu yüzden, aşeren hamile kadınların kocaları eksik olmazdı manavın kapısından. Dükkân da gece yarılarına kadar açık haliyle. Bir de kalfası vardı yanında. Ellili yaşlarında ufak tefek bir adam. Açık kahverengi gözleri hep sımsıcak bakar, hep gülümserdi insana. Doğu'dan gelmişti, tatlı bir şiveyle konuşurdu, çok kibar adamdı. Ne zaman dükkânın önünden geçecek olsam bırakmaz, mutlaka çay, kahve ısmarlardı. Öyle saygılı, öyle hatırnaz. Sadece bana değil, büyük küçük kim varsa. Balık Pazarındaki herkes severdi onu. Otuz yıl olmuş İstanbul'a geleli, bir de ev ayarlamış Tarlabaşı’nda ucuzundan, iki çocuğuyla geçinip gidiyordu. Ama bir ayağı hâlâ memleketinde. Düğün, cenaze, sünnet, yılda en az bir kez giderdi memleketine.</p>

  <p class="block4">“Sait Usta seksenine merdiven dayayınca evine çekildi dükkânı Kasım'a devretmese de yarı ortaklık gibi bir anlaşma yaptı bu güvenilir adamla. Bir sabah emniyetin kapısında, beni beklerken buldum Kasım'ı. 'Aman Başkomiserim ocağına düştük.’ diye sarıldı elime. ‘Bizim Kader kayıp. Dün geceden beri eve gelmedi. Sabah çalıştığı eczaneye de gitmemiş.’</p>

  <p class="block4">“Tanırdım Kaderi, küçük kardeşi Bekir'in sünnet düğününde görmüştüm. Esmer güzeli, babası gibi gözlerinin içi gülen, incecik bir kız. Bir kez de yanıma gelmişti, kapkaç olayı olmuştu, ifade vermeye. Birlikte çay içmiştik. Hoş sohbet, candan bir çocuk. Telaşlandım kayıp haberini duyunca, ne olmuştu acaba Kader’e? Kasım'ı odama aldım, aceleyle dün gece yaşanmış vukuatları araştırdım, hastanelere baktırdım, Kasım'ın kızını bulamadım. Yirmi yaşındaydı Kader. 'Erkek arkadaşı var mıydı?' diye sordum. Utançtan kıpkırmızı oldu Kasım’ın yüzü. 'Estağfurullah Nevzat Abi. O nasıl söz! Bizde öyle şey olmaz!'</p>

  <p class="block4">“Kasım'ı, merak etme kızını bulacağız, diye sakinleştirip dükkânına yolladıktan sonra Kader'in çalıştığı eczaneye gittim. Büyük Parmakkapı Sokak'ta küçük bir dükkân. Eczacı kadın kim olduğumu, kızı neden aradığımı sordu önce. Kendimi tanıttım, durumu anlattım. ‘Kader bu sabah gelmedi, nerede olduğunu biz de bilmiyoruz.’ dedi. Yalan söylüyordu, polis de olsam bana güvenmiyordu. 'Bakın, ailesi perişan durumda, annesi tansiyon hastası...' diye sıralamaya başlamıştım ki, ‘Osman'dan bahsettiler mi size?’ diye sordu kadın. Yanıt alamayınca açıkladı. 'Osman, Kader'in erkek arkadaşı... Bir yıldır evlenmek için Kasım’a yalvarıyor gençler. Ama adam, Nuh diyor peygamber demiyor. Anlıyor musunuz? Siz o gençlerin yerinde olsaydınız ne yapardınız?’</p>

  <p class="block4">“Rahatlamıştım. Hiç değilse başına kötü bir iş gelmediğini biliyordum kızın. Eczacı kadına söz verdim. Kader'i bulduğumu babasına söylemeyecek, kızla ben görüşecektim. Kaldığı yerin telefonunu vermesi bile yeterliydi. Kasım’ın bana çok saygı duyduğunu, gençlerle aileyi barıştırabileceğimi anlattım. Aksi takdirde, başları beladan kurtulmazdı. Epeyce bir tereddüdün ardından Osman'ın telefonunu verdi eczacı. Aradım, kendimi tanıtınca ürktü çocuk, kötü bir niyetimin olmadığını, yardımcı olmak istediğimi anlattım. Kader aldı telefonu. Gözyaşları içinde, kendilerini bulduğumu kimseye söylemememi rica etti. 'Babam evlenmemize izin vermez.’ dedi telaşla. ‘Babam bize kötülük yapar. İstanbul'dan kaçacağız. Gideceğimiz yere varınca ben haber veririm.’</p>

  <p class="block4">“Abartıyor diye düşündüm. Kaçtığı için korkuyordu. Üstelik kaçmaları da çözüm değildi, işleri giderek zorlaşacaktı. Hem Kasım'a da karısına da yazıktı. Kızının başına ne geldiğini bilmeden yaşamak. 'Kaldığınız yeri bana söylemeyin.' dedim Kader'e. Ama benden haber almadan da İstanbul'dan ayrılmayın. Babanla konuşacağım, ondan sonra sizi tekrar arayacağım.'</p>

  <p class="block4">“Aklına tam yatmamıştı, yine de kabul etti kızcağız. Soluğu Balık Pazarı’nda aldım. ‘İyi haberlerim var,’ dedim küçük iskemleye çökerken. ‘Sade bir kahve söyle bakalım.' Yüzü ışıdı Kasım'ın, hemen söyledi kahvemi. Durumu anlattım. ‘Ama gençler evlenmelerine karşı çıkarsınız diye korkuyor.' dedim. 'Bana söz ver. Kader’i Osman'a vereceksin.'</p>

  <p class="block4">“Şöyle bir baktı yüzüme. ‘Kader, o herifle mi kaçmış?' diye söylendi. Aslında o anda anlamalıydım duyduğu öfkeyi, ama yapacağım iyiliğin verdiği kibir gözlerimi kör etmişti, ne yazık ki anlamadım. 'O herif deme şimdi, damadın olacak çocuk.' dedim işi mavraya vurarak. 'Hadi Kasım, sen efendi adamsın, söz ver bana. Çocuklara bir fenalık yapmayacaksın.'</p>

  <p class="block4">“Hiç sesini çıkarmadı, gözlerini dükkânın zeminine dikip öylece durdu bir süre. O zaman bile anlayamadım. Sonra hiç beklemediğim bir hareket yaptı, birden uzanıp elimi öpmeye kalkıştı. 'Allah senden razı olsun Nevzat Amirim. Boşuna demiyorlar sana Beyoğlu'nun En Güzel Abisi diye.'</p>

  <p class="block4">“Normalde sesinin tonundan anlamam gerekirdi samimi olmadığını. Ama o herkesin abisi olma durumu var ya. Yardım etmenin sağladığı o benzersiz üstünlük. Makbul insan olmanın getirdiği o rezil ayrıcalık. Fark etmedim, edemedim. Ama mesleki içgüdü mü, Kader'in sözleri mi bilmiyorum, yine de yemin verdirtmeden bırakmadım vakasını. 'O çocukların kılına dokunmayacağım,' dedirttim...”</p>

  <p class="block4">Anlattıklarımı dinleyen Evgenia'nın elinden çatalı düşmüştü, gözlerindeki ışıltı çoktun sönmüş, yaklaşan felaketi sezinleyen, ama engel olamayacağını bilen birinin çaresizliği ele geçirmişti yüzünü.</p>

  <p class="block4">“Evet, içim rahatlamıştı. Ne rahatlaması, kendimi çok iyi hissediyordum. Beyoğlu'nun En Güzel Abisi olarak yine hayırlı bir iş yapmıştım. Yine insanlara yararım dokunmuş, yine kendime duyduğum güveni pekiştirmiştim. O hevesle aradım Kader’i. Babasıyla yaptığımız konuşmayı anlattım. İnanamıyordu kızcağız. 'Ben kefilim,’ diye üsteledim ‘Düğününüzü de ben yapacağım. Hem de Beyoğlu Evlendirme Dairesi'nde.' İyilik timsali Nevzat'a kim karşı durabilirdi ki. Sonunda kabul etti gençler...”</p>

  <p class="block4">Boğazıma bir yumruk düğümleniyordu, biraz daha konuşsam kendimi tutamayacaktım, çare olur diye çaya sığındım. Çözülür gibi oldu boğazımdaki düğüm. Aslında artık anlatmasam da olurdu, anlamıştı Evgenia, ama şimdi susarsam yıllar önce mahvına neden olduğum o gencecik kıza bir kez daha kötülük yapacakmışım gibi geliyordu bana.</p>

  <p class="block4">“Ellerimle teslim ettim Kader'i babasına,” diye sürdürdüm. “Eğilip saygıyla öptü babasının elini. Hiç tepki vermedi Kasım, öylece durdu, insan görünümündeki devasa bir taş gibi. İşte o an kurt düştü içime. Yoksa kıza bir zarar mı verecek bu adam diye. Kasım’ı kenara çektim. ‘Bak yemin verdin, Kader’e kötülük etmeyeceksin.' dedim. Gülümsedi. Sonradan anlayacaktım, çaresizliğini o yalan gülüşün arkasına saklıyormuş. ‘Ayıp ettin Nevzat Abi. Allaha yemin, sana söz vermişiz, elimi sürer miyim Kader’e. Hem o benim kızım. Sen içini rahat tut.'</p>

  <p class="block4">“İçimi rahat tuttum. Huzur içinde gittim evime. Mutluluk içinde geçirdim akşamı. Gece yarısı geldi haber. Tarlabaşı’nda bir kızı bıçaklayarak öldürmüşler, diyordu telefondaki memur. Uykudan yeni uyanmıştım, aklıma bile gelmedi Kader olabileceği. Giyindim. Tarlabaşı’na indim. Olayın gerçekleştiği sokağa yaklaşırken anladım. Burası Kasım'ın evinin olduğu yerdi. Kaynar sular döküldü başımdan aşağıya, ama artık çok geçti. Yine de umudumu korumaya çalıştım. Ta ki zavallı Kader'in bıçak darbeleriyle delik deşik edilmiş incecik bedenini sokak ortasında görünceye kadar. Yatağında uyurken saldırmıştı babası, can havliyle kendini sokağa atmıştı yavrucak. Bırakmamıştı peşini babası, bütün mahallelinin gözü önünde delik deşik etmişti biricik kızını. Kanlı elleri kucağında, öylece otururken buldum Kasım'ı evinin kapısında. Beni görünce saygıyla ayağa kalktı yine. 'Kusura bakma Nevzat Abi.’ dedi boynunu bükerek. 'Sana mahcup olduk. Sözümüzü tutamadık. Allah affeder, sen de bağışla bizi.'</p>

  <p class="block4">Onu değil ama, kendimi hiçbir zaman bağışlamadım. Kader’i öldüren babasıydı, ama onu katiline götüren bendim. Hemen tayinimi istedim Beyoğlu'ndan. Bu semtte kalmaya dayanamaz, Beyoğlu'nun En Güzel Abisi lafını duymaya artık katlanamazdım.”</p>

  <p class="block4">Evgenia'nın gözlerinden süzülen aceleci birkaç damla yanağını ıslatmaya başlamıştı, önümdeki peçeteyi uzattım.</p>

  <p class="block4">“Kötü bir hikâye olduğunu söylemiştim.”</p>

  <p class="block4">Yüzüme bakmadan aldı peçeteyi.</p>

  <p class="block4">“Bu kadar acısını beklemiyordum.” dedi yanaklarını kurularken, isyan edercesine bir iç geçirdi, “Özür dilerim, unutmak istediğin bir olayı sana yeniden yaşattım.”</p>

  <p class="block4">Gülümsemeye çalıştım, yapamadım, ama uzanıp eline dokundum.</p>

  <p class="block4">“Kendine haksızlık etme, insanlar o kadar korkunç ki senin merakın, onların vahşetinin yanında çok masum kalır.”</p>

  <p class="block4">Ne demek islediğimi anlayamayan Evgenia’nın kızarmış gözleri şaşkınlıkla açılmıştı.</p>

  <p class="block4">''Evet, dün akşam, Kader'in bıçaklandığı sokağın ilerisinde gencecik bir kızı daha öldürdüler.”</p>

  <p class="block5" id="calibre_pb_41">&nbsp;</p>
</body>
</html>
