<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>BEYOĞLUNUN EN GÜZEL ABİSİ</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block6">“Yaşlı erkeklerin aşkı fenadır Komiserim”</h1>

  <p class="block8">&nbsp;</p>

  <p class="block4">Sabaha birkaç saat kalmış olmasına rağmen. Tarlabaşı Bulvarı hâlâ insan kaynıyordu. Birbirinin üzerine yığılmış gibi art arda, yan yana dizilmiş araçlarla doluydu cadde. Arabanın penceresinden sarkıp nara atanlar, kaldırımlarda neşeyle şarkı söyleyen gruplar, ayakta güçlükle durmaya çalışan sarhoşlar. Hiçbirine şaşırmadım da önümüzden siyah bir atın üzerinde fosforlu beyaz giysilere bürünmüş bir palyaço geçti, ona inanamadım. Uzaklaştıkça siyah at kayboluyor beyaz giysiler içindeki palyaço sanki rüzgârın üzerindeymiş gibi hızla öne arkaya sallanıyordu. Tam anlamıyla bir gösteri alanına dönmüştü burası. Elbette bizim Mehmet Usta'nın Lezzet Lokantası da nasibini alacaktı bu hengâmeden.</p>

  <p class="block4">Beyoğlu'nda görev yaptığım yıllarda sık sık giderdim bu küçük lokantaya. Tarlabaşı Bulvarına açılan şu güdük sokağın girişinde, pavyonla meyhane karışımı batakhanenin hemen karşısında her zamanki yerinde, gösterişsizliğiyle müşterilerini ağırlıyordu yıllardır. Beyoğlu’nun gece uyumayan sakinlerini... Lokantanın kim bilir kaç yıldır değişmeyen gösterişsiz tabelasının altındaki basık kapıdan içeri girince anasonla karışık yemek ve ucuz parfüm kokusu çarptı burnumuza. Dışarının insanın nefesini kesen soğuğundan sonra doğrusu hiç de rahatsız edici gelmiyordu bu ağır hava. Hatta gözümüzü alan şu çiğ ışık bile itici değildi. Asıl mesele, oturacak yer bulmaktı. Lokantadaki bütün masalar doluydu. Arkadaki küçük masaya iki kız oturmuştu. İkisi de balıketinden halliceydi, bildiğiniz tombul yani. Birinin gözleri inadına yeşil, inadına ışıklı, öteki ise ölgün ölgün bakıyordu etrafa, ama ikisinin de makyajı abartılıydı. O yolun yolcusu derdi babam bu bahtsızlar için. O yol hangi yolsa... İştahsızdı kızlar, ellerinde çatalları, fırın makarnayı didikleyip duruyorlardı. Yanlarındaki masada iki bıçkın, edepsiz gözlerle onları süzüyordu, bu meteliksiz delikanlılardan iş çıkmayacağını bilen kızlar umursamıyordu bile. Hemen sağlarındaki masada, siyah ceketleriyle olduğu kadar beyaz gömlekleri ve kırmızı kravatlarıyla bir örnek giyinmiş Dolapdereli dört müzisyen, hiç kimseye aldırmadan sanki birileri önlerindeki tabakları alacakmış gibi neredeyse nefes almadan yemeklerini mideye indirmekle meşguldü. Arkalarında, muhtemelen civardaki hanların kapısında bodyguard olarak görev yapan üç genç irisi, sessiz sakin oturmuş siparişlerinin gelmesini bekliyorlardı. Pencere kenarındaki iki masa birleştirilmişti. Lokantanın en eğlenceli insanları oradaydı: rengârenk saçları, abartılı giysilerinin derin dekolteleriyle altı kişilik bir travesti grubu. Sanki bütün gece sokakta değillermiş gibi hiç yorgunluk belirtisi göstermeden heyecanla bir şeyler tartışıyor, bir yandan da iştahla çorbalarını kaşıklıyorlardı. Onları gören Ali'nin kedi sürüsüyle karşılaşmış bir köpek gibi kuyruğunu diktiğini, hırlamaya hazırlandığını fark ettim. Aslında bu alışılmadık küçük topluluğun da bizim Ali'den hazzedeceklerini hiç sanmıyordum, her an bir tatsızlık çıkabilirdi, belki de en iyisi geldiğimiz gibi sessizce çıkıp gitmekti buradan.</p>

  <p class="block4">“Başkomiserim,” diyen bir ses engel oldu. “Başkomiserim...”</p>

  <p class="block4">İriyarı bir adam, masalardan birinden bize sesleniyordu. Önce tanıyamadım, biraz dikkatli bakınca çıkardım. Bu semtin en namlı muhabbet tellalıydı seslenen. Süleyman, namı diğer Saltanat Süleyman. Dört karısı olduğu ve dört karısını da kendi eliyle pazarladığı için almıştı bu lakabı. Suratının yarısını kaplayan kuzgun siyahına boyanmış pala bıyıklarının gerisindeki ışıklı, minik gözlerini bana dikmiş, ısrarla çağırıyordu.</p>

  <p class="block4">“Gelin Başkomiserim, böyle gelin...”</p>

  <p class="block4">Başkomiser lafını duyan herkes şöyle bir dönüp baktı, en çok da o parıltılı giysiler içindeki travestiler, ama sonra herkes kendi dünyasına dündü. Artık lokantadan ayrılmak olmazdı, biz de mecburen Süleyman'ın masasına yöneldik. Karşısında bir kadın oturuyordu; ne güzel, ne çirkin, erken yaşlanmış bir kadın... Yorgun, çok yorgun bir kadın. Eve gitsek de uyusak diyordu, düşük gözkapakları. Masaya yaklaşınca, önünü ilikleyerek ayağa kalktı Süleyman. Unutmuşum o kadar iri olduğunu: görkemli cüssesi karşısında bir adım gerilemekten kendimi alamadım. Kocaman kafası nerdeyse tavana değecekti, kolları bir masayı kavrayacak kadar genişti. Ali bile dayanamadı.</p>

  <p class="block4">“Oha!” diye mırıldandı. “Bu ne be?”</p>

  <p class="block4">O cüsseyle bir de eğilmez mi önümde.</p>

  <p class="block4">“Tamam Süleyman, tamam,” deyip zor kurtardım elimi öpülmekten. Dostça omzuna vurdum en az bir baş kadar benden uzun adamın “Çok oldu görüşmeyeli değil mi?”</p>

  <p class="block4">“Olmaz mı Başkomiserim? Haftada en az bir iki kez görürdük sizi bu lokantada. Beyoğlu'ndan ayrıldığınızdan beri ne arayıp ne sordunuz. Gidiş o gidiş.”</p>

  <p class="block4">Konuşması sitem doluydu, ama altın dişlerini gösteren gülümseyişi öyle olmadığını söylüyordu.</p>

  <p class="block4">“Bizim işleri bilirsin Süleyman.”</p>

  <p class="block4">Uysalca salladı başını.</p>

  <p class="block4">“Bilmem mi Başkomiserim... Zor zanaat. Allah yardımcınız olsun...”</p>

  <p class="block4">“Bu da Ali.” dedim, hâlâ şaşkınlıkla Süleyman'ın kalıbını inceleyen bizim şaşkalozu göstererek. “Beraber çalışıyoruz.”</p>

  <p class="block4">Yine hazır ola geçti Süleyman. “Memnun oldum Ali Komiserim.”</p>

  <p class="block4">“Ben de...” dedi Ali, eğlenceli bir gülümsemeyle. “Ben de, Süleyman...”</p>

  <p class="block4">Tepesinde dikilen üç adamın bu kadar konuşmasına rağmen, yüzünde tek bir mimik olsun kımıldamayan kadına çevirdim bakışlarımı.</p>

  <p class="block12">“Merhaba...”</p>

  <p class="block12">Avuç içi kadar yüzünde, iyice büyüyen kara gözleri şöyle bir değdi geçti yüreğime. Nedense Büyükada'da faytonları çeken güzel gözlü, yaşlı atlar belirdi zihnimde.</p>

  <p class="block4">“Merhaba Abi...”</p>

  <p class="block4">“Bizim Naciye'yi hatırlıyorsun değil mi Başkomiserim.”</p>

  <p class="block4">Yapay bir gayretle canlandım.</p>

  <p class="block4">“Hatırlıyorum tabii, nasılsın Naciye Hanım?”</p>

  <p class="block4">Bıkkın, bezgin ellerini açtı kadın. Hepsi bu: ne bir söz, bir heyecan, ne bir aşinalık belirtisi, zaten mahmur gözleri anında eski haline dönmüştü yeniden. Naciye'nin umursamazlığından rahatsız oldu Süleyman, abartılı bir nezaketle boş iskemleleri gösterdi.</p>

  <p class="block4">“Oturmaz mısınız Başkomiserim?”</p>

  <p class="block4">“Rahatsız etmeyelim sizi...”</p>

  <p class="block4">“Yok Başkomiserim, biz de kalkıyorduk.” Karısına dik dik baktı. “Naciye oturduğu yerde uyuyor zaten.”</p>

  <p class="block4">Hiç alınmadı kocasının sitemkâr sözlerine Naciye. Çoktan unutmuştu alınmayı, ne söylerlerse söylesinler, ne yaparlarsa yapsınlar, umurunda bile değildi, öylesine kanıksamıştı ki yaşadığı dünyayı, her şeyi itirazsız kabul etmişti. Belki de itiraz etmenin artık hiçbir işe yaramayacağını bildiği için böyle sessiz, böyle aldırmaz, böyle umursamaz olmuştu.</p>

  <p class="block4">Sırtımızdakileri çıkardıktan sonra karşılıklı çöktük Ali'yle sandalyelere. Masanın üzeri gösterişsiz bir akşam yemeğinden geri kalanlarla doluydu; boşalmış dört tabak, biri yarı yarıya suyla, öteki kolayla dolu iki bardak. Süleyman'ın boş tabağında kırılmış birkaç kürdan göze çarpıyordu.</p>

  <p class="block4">“Hayrola Başkomiserim?” diye içtenlikle sordu Süleyman. “Hangi rüzgâr attı sizi Beyoğlu'na?”</p>

  <p class="block4">“Pek hayır değil.” dedim bakışlarımı masanın üzerindeki teferruattan kopartarak. “Birini öldürmüşler, aşağıdaki sokakta... Tarlabaşılılar Kulübü'nün orada.”</p>

  <p class="block4">Geniş yüzü gerildi, pala bıyıkları titredi.</p>

  <p class="block4">“Kimmiş ölen?”</p>

  <p class="block4">O anda düştü jeton, Süleyman hiç uzak sayılmazdı kumar işlerine. Belki bize yardımı bile dokunabilirdi.</p>

  <p class="block4">“Engin diye biri, Engin Akça...”</p>

  <p class="block4">Sevinçli bir haber duymuş gibi yüzü aydınlandı.</p>

  <p class="block4">“Almancı Engin mi?”</p>

  <p class="block4">Almancı olup olmadığını bilmiyorum. Kara Nizam’ın adamıymış.”</p>

  <p class="block4">“Ta kendisi... Vurmuşlar mı Engin’i?” Yanıtını bile beklemeden iri bir balyozu andıran sağ yumruğunu, bir ekmekçi küreği kadar geniş olan sol avucuna indirdi. “Olacağı buydu tabii...”</p>

  <p class="block4">Karnımızı doyurmak için geldiğimiz lokantadan cinayet malumatı almak... Şans diye buna denirdi işte. Hiç ummadığı mağarada hazine bulmuş bir madenci gibi aceleyle toprağı eşelemeye başladı yardımcım.</p>

  <p class="block4">“Niye öyle söyledin? Çok mu düşmanı vardı Engin'in?”</p>

  <p class="block4">Boyalı, kalın kaşları çatıldı Süleyman'ın.</p>

  <p class="block4">“Olmaz mı? Milletin karısına, kızına asılırsan…”</p>

  <p class="block4">Bir an bakışlarım Naciye'ye kaydı, yoksa... Hadi canım, çok saçma bir düşünceydi.</p>

  <p class="block4">“Kimin karısına asılmış?” diye kurcalamayı sürdürüyordu Ali. “Bildiğin binleri var mı?”</p>

  <p class="block4">Geniş omuzlarını silkti Süleyman.</p>

  <p class="block4">“Mesela Barbut İhsan, hatta Kara Nizam, uçkuruna sahip olamıyordu ki adam.”</p>

  <p class="block4">“Bir dakika, bir dakika...” diye kestim sözünü. “Bizim duyduğumuz İhsan'la Nizam arasında bir kadın meselesi olduğu...”</p>

  <p class="block4">Sessizce güldü, floresanın çiğ ışığı, öndeki altın dişinde parlayıp söndü.</p>

  <p class="block4">“Çilem hikâyesi mi? Barbut İhsan, kızı Nizam’ın elinden almışmış da...”</p>

  <p class="block4">“Yalan mı?”</p>

  <p class="block4">Şöyle bir süzdü beni.</p>

  <p class="block4">“Doğru olsa ne yazar Başkomiserim? Çilem'i Nizam'a getiren kim?”</p>

  <p class="block4">Olay giderek ilginç bir hal alıyordu.</p>

  <p class="block4">“Engin mi?”</p>

  <p class="block4">Taşı gediğine koyduğundan emin, iri kafasını usulca salladı.</p>

  <p class="block4">“Engin tabii. Herif yakışıklı ya, aklını alıyor kadınların. Tabii Çilem de eline erkek eli değmemiş, temiz aile kızı değil. Barbut’un kapatması... Yani alan razı, satan razı. Barbut’tan iş çıkmayacağını anlayan kız, Engin'de bir istikbal görüyor. Belki benimle evlenir, beni bu bataklıktan çekip çıkarır diye düşünüyor. Hâlbuki adam onu çirkefin en derinine gömecek. Gömüyor da zaten. Engin'den sonra Kara Nizam giriyor devreye. Nizam’ı gördünüz mü Başkomiserim?”</p>

  <p class="block4">“Görmedik, yaşlı bir adammış, öyle mi?”</p>

  <p class="block4">“O kadar yaşlı değil, ama çirkin.” Yüzünü buruşturdu. “Erkeğin güzeli çirkini olmaz derler, ama oluyor be Başkomiserim. Nizam hakikaten çok çirkin.”</p>

  <p class="block4">Daha fazla dayanamayıp tamamladı aceleci yardımcım.</p>

  <p class="block4">“Adam çirkin olunca Çilem de onu İhsan'la aldattı öyle mi?”</p>

  <p class="block4">Konuşmaktan öyle zevk alıyordu ki neredeyse ağzını şapırdatarak sürdürdü Süleyman.</p>

  <p class="block4">“Hepsi bu olsa iyi Komiserim... Çilem aynı zamanda Engin'le de düşüp kalkıyordu. Kokainli toplu seks partileri filan... Bir ara benden bile kız istedi bunlar. Anla yani... Çilem hiçbir zaman da bırakmıyordu Engin'i, İhsan'la beraberken de. Nizam’la birlikteyken de Engin hep vardı. Bence İhsan'ın kadını kovmasının nedeni de oydu zaten.”</p>

  <p class="block4">“Nasıl?” diye ikimiz de aynı anda tepki verdik. Ali sustu, ben sürdürdüm. “Kadın adamı terk etmedi mi? İhsan mı kovdu Çilem'i?”</p>

  <p class="block10">“Tabii İhsan kovdu. Hapse düşmüştü bu, ruhsatsız silah yakalatmış kulüpte. O hapse düşünce, kadın da gizlice pişirmiş işi Nizam’la. Barbut çıkınca anladı meseleyi. Ağzını burnunu kırıp sokağa attı Çilem'i.”</p>

  <p class="block4">Kafamı kurcalayan konuyu Ali dile getirdi.</p>

  <p class="block4">“Bütün bunları Nizam bilmiyor muydu?”</p>

  <p class="block4">“Bilmez mi, ama âşık olmuştu Çilem'e. Yaşlı erkeklerin aşkı fenadır Komiserim. Bu âlemin en korkulan adamı, acımasız Nizam, gururunu, şerefini bir kenara koyup kızı kabul etti. Yeğenlerinin itirazlarına kulak asmadan...”</p>

  <p class="block4">Anlamadığım bir şey var,” diyerek bu kez ben kaptım lafı “Nizam kızı seviyordu tamam. Engin'i niye tutuyordu yanında?”</p>

  <p class="block4">Zorlu bir meseleyle karşılaşmış gibi gözlerini kıstı Süleyman.</p>

  <p class="block4">“Valla bunu ben de çok düşündüm Başkomiserim, ama işin içinden çıkamadım.”</p>

  <p class="block4">Söylemek mi istemiyordu yoksa gerçekten de bilmiyor muydu?</p>

  <p class="block4">'Kulağına çalınan bir şey de yok mu?” diye ısrar ettim. “Millet ne diyor?”</p>

  <p class="block4">“Rivayet çok... Kimileri, gizli ortağıymış Nizam'ın diyorlar... Güya Almanya'dan yüklü parayla gelmiş. Öylece ortak olmuş Nizam'a. Şimdi burada büyük inşaatlar yapılıyor, Ermenilerden, Rumlardan kalan köhne binalar yenileniyor. O işe girmişler birlikte. Kimileri alakası yok diyor. Nizam’ın hayatını kurtarmış bu Engin diyor. Karşılığı ödenmez bir iyilikmiş yaptığı. Kimileri de Engin'in yukarıda bağlantıları var diyor…”</p>

  <p class="block4">“Yukarıda derken?”</p>

  <p class="block4">“Mafya içinde diyorum. Kürt mafyası mı, Laz mafyası mı derseniz o kadarını bilmem ama Engin'in sırtını güçlü bir yerlere dayadığı muhakkak. Yoksa Kara Nizam yaşatmazdı onu.”</p>

  <p class="block4">Belki de yaşatmadı diyecektim ki omzuma dokunan bir el bütün düşüncelerimi dağıttı. Başucumda, o incecik bedeniyle lokantanın sahibi Külbastı Mehmet dikiliyordu.</p>

  <p class="block4">“Aşk olsun Başkomiserim.” diye anında başladı siteme. “Var mı böyle saklanır gibi kuytulara köşelere oturmak, insan gelince bir selam verir. Yoksa kaçacak mıydınız, bana görünmeden?”</p>

  <p class="block4">Eh, mahcup olduk tabii. “Merhaba Mehmet Usta.” dedim uzattığı eli sıkarak. “Biz de yeni gelmiştik. Kasaya baktık yoktun. Süleyman'ı da görünce buraya çöktük, konuşuyorduk,” dedim, bizi yalnız bırakır umuduyla ama gitmedi.</p>

  <p class="block4">“Mutfağa gitmiştim, orayı da teftiş etmek lazım.” diyerek Süleyman'a hadi artık kalkını ima eden bir bakış attı, sonra da güya boş sandalye arar gibi etraftı bakındı. Sadece bu lokantada bulunanların değil, belki şu anda İstiklal Caddesi'nde eğlenen insanların en iriyarısı olan Süleyman mesajı almıştı.</p>

  <p class="block4">“Gel Mehmet Abi, sen böyle otur.” dedi anında yekinerek. “Biz de gidiyorduk zaten.” İtiraz etmemize bile izin vermeden karısına çevirdi bakışlarını. “Hadi Naciye, hadi anam, hadi güzelim, gidelim artık.”</p>

  <p class="block4">Ne sevindi, ne heyecanlandı Naciye, sadece yorgun gözleri biraz aralandı, incecik belini tutarak doğruldu usulca. Biçimsiz bacaklarını açıkta bırakan siyah elbisesinin üzerine, parlak, gümüş renkli gocuğunu giydikten sonra, ünlü bir markanın taklidi kocaman çantasını taktı çelimsiz omzuna. Mahmur gözlerini kocasına dikerek, “Tamam.” dedi çatallanan bir sesle. “Tamam, gidelim hadi.”</p>

  <p class="block5" id="calibre_pb_9">&nbsp;</p>
</body>
</html>
