<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>BEYOĞLUNUN EN GÜZEL ABİSİ</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block6">“Vicdanını rahatlatmak istiyor olamaz mı?”</h1>

  <p class="block8">&nbsp;</p>

  <p class="block4">Emektarın kapısını açmış içeri girerken geldi Kara Nizam'ın telefonu. Yeğeni Kudret için kaygılanıyor olmalıydı. Yoksa yeni karısıyla birlikte Barbut İhsan'a çevirdikleri tezgâh yüzünden mi arıyordu? Merakla açtım, ama sakince yanıtladım.</p>

  <p class="block4">“Günaydın Nizam. Hayrola sabah sabah...”</p>

  <p class="block4">Kızgın olduğumu düşünerek alttan aldı.</p>

  <p class="block4">“Kusura bakmayın, rahatsız ediyorum Başkomiserim. Bildiğiniz gibi pek hayır değil. Akşam saldırı olmuş kulübe. Bizim Kudret de kendini savunmuş...”</p>

  <p class="block4">“Evet, genç bir kızı öldürmüş. Delik deşik olmuş zavallıcığın vücudu...”</p>

  <p class="block4">“Korkmuş Başkomiserim.” Sesi telaş içinde çıkmaya başlamıştı. “Kudret korkmuş. Kalabalık saldırmışlar, keleş filan da varmış ellerinde...”</p>

  <p class="block4">Keskin bir öksürükle kesildi sözleri. Sigara tiryakilerinin sabah krizi...</p>

  <p class="block4">“Keleş lafını eden senin yeğenin.” dedim onun öksürüğünün geçmesini beklemeyerek. “Başka kimse tüfekten söz etmiyor. Kudret paçayı sıyırmak için yalan söylüyor olabilir.”</p>

  <p class="block4">“Yok, Kudret yalan söylemez Başkomiserim.” Diyecek oldu, hadi yeni bir öksürük dalgası...</p>

  <p class="block4">“Neyse Nizam, o iş hukukun ellerinde. Mahkeme karar verecek yeğeninin kaderine. Ama iyi oldu aradığın, Hacer Hanım’la konuşmamız gerekiyor. Birkaç soru sormamız lazım.”</p>

  <p class="block4">Öksürüğü kesilmişti, ama bir türlü yanıt vermiyordu. Sesimi sertleştirerek sürdürdüm.</p>

  <p class="block4">“İzin vermem filan dersen, Hacer Hanım’ı merkeze getirmek zorunda kalırız, savcılık kararıyla...”</p>

  <p class="block4">Anında kesildi öksürük nöbeti.</p>

  <p class="block4">“Estağfurullah Başkomiserim,” dedi alttan alarak, “İzin ne demek, emriniz olur. Buyurun evimize, hem Hacer Hanım’la konuşursunuz hem de Allah ne verdiyse yeriz beraber.”</p>

  <p class="block4">Yine o yılışık tavra bürünmüştü Nizam. Polislerle böyle senli benli olmanın, onların elini kolunu hürmetle bağlamanın yararını çok görmüş olmalıydı.</p>

  <p class="block4">“Sağ ol.” dedim soğuk bir tavırla. “Dışarıda buluşalım.”</p>

  <p class="block4">“Tamam Başkomiserim... Bizim kulüp olay mahalli olduğu için kapalı. Ocak başına gelin, öğleden sonra çok sakin oluyor... Yerimiz İpek Sokak’ta. Yiyen Ocak başı, girince görürsünüz tabelayı, hemen sağ tarafta...”</p>

  <p class="block4">“Anlaştık, saat dörtte oradayız.”</p>

  <p class="block4">Telefonu kapatırken açıldı bizim emektarın yan kapısı. Ali çevik bir hareketle eğilip yerleşti yanımdaki koltuğa. Zeynep ise her zamanki gibi arkaya geçmişti.</p>

  <p class="block4">“Gidiyor muyuz?” dedim, eksik var mı gibilerden ikisini de süzerek. “Tamam mıyız?”</p>

  <p class="block4">Bir koro gibi aynı anda cevapladılar.</p>

  <p class="block4">“Tamam Başkomiserim, gidiyoruz.”</p>

  <p class="block4">Kontağı çevirir çevirmez tatlı tatlı tıkırdamaya başladı benim ihtiyarın yorgun motoru. Yanımda oturan Ali, sağ elini yumruk yapıp usulca vurdu arabanın göğsüne.</p>

  <p class="block4">“Maşallah, sizinki toparlamış Başkomiserim.”</p>

  <p class="block4">Haklı bir gururla yanıt verdim.</p>

  <p class="block4">“Toparlar tabii... Yeni çıktı servisten. Motor, balata, radyatör hepsi elden geçti. Her türlü bakımı yapıldı arkadaşın.”</p>

  <p class="block4">“Güzel de ısıtıyor valla,” diye arka koltuktan seslendi Zeynep. “Eskiden neydi öyle, soğuktan çenemiz birbirine vururdu.”</p>

  <p class="block4">Döndüm, yarı şaka, yarı ciddi, ters ters baktım.</p>

  <p class="block4">“Soğuk diyorsun da gece yarıları seni evine bırakan da bu arabaydı Zeynepcim...”</p>

  <p class="block4">Böylesi bir çıkış beklemeyen kriminoloğumuz neye uğradığını şaşırdı.</p>

  <p class="block4">“Hayır, yani Başkomiserim, öyle demek istemedim.<sup class="calibre1">”</sup></p>

  <p class="block4">“Ne demek istedin ya?” diye sohbeti kızıştırdı Ali. “Daha ne yapsın bu araba. Motoru yağ yakarken, karbüratörü kirliyken, egzozu patlakken bile çekti kahrımızı, bir gün bile yolda bırakmadı bizi.”</p>

  <p class="block4">Şöyle bir baktım suratına, bıyık altından gülüyordu kerata.</p>

  <p class="block4">“Demek beni ti'ye alıyorsun Ali.”</p>

  <p class="block4">Anında toparlandı rezil.</p>

  <p class="block4">“Yok Başkomiserim, olur mu hiç?”</p>

  <p class="block4">Ama neşeyle çınlayan sesi aksini söylüyordu.</p>

  <p class="block4">Gaza basmadan önce, güya ihanete uğramış birinin küskünlüğüyle başımı öne doğru salladım.</p>

  <p class="block4">“Sizi hemen indirirdim şurada, ama elimizdeki dosyanın aciliyetine şükredin...” Abartılı bir tavırla söylenmeyi sürdürdüm. “Vefasızlar, çilekeş arabama laf söyleyeceğinize kendi halinize bakın...”</p>

  <p class="block4">Son lakırdı ağzımdan çıkar çıkmaz farkına vardım kırdığım potun. Ne varmış halimizde derlerse ne cevap verecektim? Tabii ki aklımdakini söyleyecektim, daha birbirinize aşkınızı açıklamaktan acizsiniz, oturmuş birde arabama laf ediyorsunuz diyecektim. Ama ne Ali ne de Zeynep takıldı sözlerime, gençlere özgü o neşeyle gülüp geçtiler. İşte o anda başka bir ayrıntıyı daha fark ettim. Zeynep'in üzerinde dün geceki giysiler vardı halâ. Ne olmuş yani, demeyin. Çok titizdir kriminoloğumuz, bir giydiğini ertesi gün üzerinde görmezdiniz. Ancak işlerin çok yoğun olduğu gecelerde, eve gidemediği zamanlarda mecbur kalırdı önceki günkü giysilerle gezmeye. Elbiselerini değiştirmediğine göre... Üstelik dün gece birlikte çıkmamış mıydı bunlar? Yoksa eve gitmedi mi Zeynep? Önce kıskançlığa benzer bir duygu kıpırdandı içimde, ama çok sürmedi. “Ah, eski kafa Nevzat ah!” diye payladım kendimi. O hoşgörüsüz baba gitti, anlayışlı amir geldi yerine. İnşallah geceyi birlikte geçirmişlerdir diye geçirdim; bu çocuklar mutluluğu herkesten çok hak ediyorlardı. Sonra umutsuzluğa kapıldım, bunlar aynı evde kalsalar bile, mahrem sayıp dokunmazlardı birbirlerine. Öyle miydi gerçekten? Yoksa beni sarakaya mı alıyorlardı? Yanımda böyle utangaç davranıp ardımdan bizim ihtiyar da pek safmış deyip eğleniyorlar mıydı? Yok canım, o kadarını yapmazlardı. Hayır, ne Ali'den ne de Zeynep'ten beklerdim bunu. Ama aralarında kesin bir şeyler olmuştu bunların. Baksanıza şen şakrak hallerine. Ya yüzlerindeki şu mutlu yorgunluğa ne demeli. Tıpkı benimki gibi... Yok, daha önce hiç böyle görmemiştim bunları. Birbirlerine bakışları, seslenişleri bile farklı... Sorsam mı ki? Neyi soracağım, dün geceyi birlikte mi geçirdiniz çocuklar mı, diyeceğim. Olacak iş mi şimdi bu?</p>

  <p class="block4">“Evet. Zeynepcim.” dedim ciddileşerek. “Dün geceden beri yeni bir bilgi var mı elimizde?”</p>

  <p class="block4">Azize ile Sadri’yi yolcu ettikten sonra Jale'yi aramıştı Ali. Kadın son derece nazik bir tavırla karşılamıştı görüşme talebimizi. Gazetelerden öğrenmiş Engin'in öldürüldüğünü. Çok üzülmüş, yardımcı olmak istermiş tabii. Ama öğleden sonra Ankara'ya uçacakmış, hemen gelirsek bugün görüşebilirmişiz, yoksa ertesi günü beklemeliymişiz. Kadını kaçırmamak amacıyla apar topar düşmüştük yola. İncelemelerin sonuçlarını almak için Kriminal Laboratuvar'a uğrayacak olan Zeynep'i de almıştık yanımıza. Böylece sabah yapamadığımız değerlendirme toplantısını benim emektarda gerçekleştirecektik.</p>

  <p class="block4">“Aslında çok fazla gelişme yok Başkomiserim.” diye başladı konuşmasına Zeynep. “İki önemli bilgi var elimizde. İlki, Titiz Tarık’la ilgili. Görevlendirdiğim memurlar banka hesabını bulmuşlar, bir hafta önce iki yüz bin lira para yatmış.”</p>

  <p class="block4">Anında tahmin etti Ali:</p>

  <p class="block4">“Engin'i öldürmenin karşılığı.”</p>

  <p class="block4">Muhtemelen tahmini doğruydu yardımcımın; parayı yatıran şahsın Titiz'i kiralayan kişi olması büyük ihtimaldi. Dikiz aynasından Zeynep'in gözlerini aradım.</p>

  <p class="block4">“Kim yatırmış?”</p>

  <p class="block4">“Ne yazık ki kendisi.” dedi yenik bir sesle. “Evet Başkomiserim, parayı bankaya Tarık getirmiş. Engin'i öldürtmek isteyen kişi, bu işlerden anlayan biri olmalı. Kendini gizlemeyi iyi biliyormuş. Ama Tarık'ın kaldığı yeri tespit ettik. Sıraselviler'de Rikkat adında bir butik otel. Bu öğleden sonra oraya uğrayacağım, belki bir ipucu buluruz.”</p>

  <p class="block12">Bizim emektar, kapalı otoparktan çıkınca ışık gözlerimi aldı. Bir yandan kış güneşi, bir yandan hâlâ erimemiş karların parlaklığı, ıslak asfalttan yansıyan ışık, yaz gününden daha aydınlıklı ortalık. Gözlerim sokağa alışınca sordum.</p>

  <p class="block4">“Peki, zanlıların hesaplarını kontrol ettiniz mi? Aynı miktarda para çekilmişse Tarık'ı kiralayanı bulabiliriz.”</p>

  <p class="block4">Usulca başını salladı Zeynep. Parfümünün kokusu çalınır gibi oldu burnuma.</p>

  <p class="block9"><span class="text">“Az önce söyledim çocuklara. İhsan’ın, Nizam’ın, Jale’nin ve</span> <span class="text">Nazlı’nın banka hesaplarını inceleyecekler. Hesabından iki yüz bin lira çekilen var mı, kontrol edecekler. Yarın alırız sonuçları.”</span></p>

  <p class="block4">“Azize'yi de yoklamakta yarar var.” diye uyardı yardımcım. “Jale maktule göndereceği parayı onun hesabına yatırıyormuş... “</p>

  <p class="block4">Pek ihtimal vermiyordu Zeynep.</p>

  <p class="block4">“Yapma Ali, o kızdan kimseye kötülük gelmez.”</p>

  <p class="block4">Demek ki sadece biz erkeklerde değil, kadınlarda da aynı masumiyet duygusunu uyandırıyordu Azize.</p>

  <p class="block4">“İşte bu nedenle iki kez kontrol edilmesi gerekiyor.” diye karşı çıktım kriminoloğumuza. “Kuraldır Zeynepcim, faili meçhul cinayetlerde, en masum görünenlerden başlayacaksın şüphelenmeye.”</p>

  <p class="block4">“Siz öyle diyorsanız.” Hiç ikna olmamıştı, ama tartışmak istemiyordu. “Tamamdır Başkomiserim, çocukları arar Azize'nin hesabını da kontrol etmelerini söylerim. Bu arada Nazlı’yla ilgili bazı bilgilere ulaştık. Oldukça kalın bir dosyası varmış siyasi şubede.”</p>

  <p class="block4">“Siyasi şubede mi?” Hevesle başını çevirdi Ali. “Yasadışı örgüt üyesiymiş değil mi?”</p>

  <p class="block4">Nedense bir türlü sevememişti Nazlı'yı.</p>

  <p class="block4">“Kendisi değil, ama kültür merkezine adını verdiği Ferhat Çerağ öyleymiş. Aynı fakültede okumuşlar. Ferhat bir işçi ailesinin oğlu. Annesi Tekel fabrikasında çalışıyormuş, baba sendikacı. Yani Ferhat'ın solculuğu babadan. Boynuz kulağı geçer demişler ya, oğlu da babayı pasif bulmuş, daha solda bir örgüte katılmış. Şu silahlı mücadele filan diyenlerden. Öğrenci eylemlerinde, polisle çatışmalardan defalarca gözaltına alınmış. Bazılarında Nazlı da var.”</p>

  <p class="block4">“Sevgiliymişler yani?” diye heyecanla söylendi Ali. “Şimdi anlaşılıyor kültür merkezine neden Ferhat Çerağ ismini verdiği.”</p>

  <p class="block4">“Aslında tek taraflı bir ilişkiymiş...” Başını uzattığı koltuğun arasından Ali'ye bakarak anlatıyordu Zeynep, gözleri ışıl ışıldı. Ferhat denen adam, Nazlı’yı pek umursamıyormuş. Örgüte sızan bir gizli polisin yazdığı raporda öyle deniyor. Yirmi küsur yıl önce yazılmış bir rapordan söz ediyorum. Nazlı’nın asıl derdi örgüt değil, büyük aşkıymış. Ama Ferhat, kızı 'küçük burjuva bir unsur’ olarak görüyormuş. Evet, aynen böyle yazmış polis memuru raporuna. Oysa Nazlı’nın babasına küçük burjuva demek hafif kaçar. Hakkı Bey, tam bir gayrimenkul zenginiymiş. Evet, adamın mesleği emlakçılık. Daha çok, İstanbul'dan kaçmak zorunda kalan azınlıkların bıraktıkları binaların satışı ve kiralanması işiyle uğraşmış. Kurtuluş, Balat, Tarlabaşı...”</p>

  <p class="block4">“Nazlı'nın Tarlabaşı'nda kültür merkezi açmasının nedeni de bu olsa gerek.” diye mırıldandım.</p>

  <p class="block4">Ne dediğimi duymamıştı Zeynep.</p>

  <p class="block4">“Efendim Başkomiserim?”</p>

  <p class="block4">“Önemli değil, devam et.”</p>

  <p class="block4">“Sanırım yolsuzluğa da bulaşmış Hakkı Bey. Yunanistan’a göçen Rum vatandaşların açtığı birkaç dava var. Ama sonuçta hepsini kazanmış ya da davalar düşmüş. Yani küçük burjuva, orta sınıf filan değil, epeyce varlıklı bir ailenin kızıymış Nazlı. Üstelik çok da güzel bir kızmış gençken. Fotoğraflarını gördüm, valla manken gibi. Ne bulduysa artık, gönlünü o solcu adama kaptırmış. 1998'de bir silahlı çatışmada tutuklanmış Ferhat. Ümraniye Cezaevi'ne koymuşlar. Her hafta ziyaretine gitmiş Nazlı. Hapisten çıkması için pahalı avukatlar tutmak istemiş. Bizim avukatlarımız var. Siyasi savunma yapacağız, diyerek reddetmiş Ferhat. Nazlı yılmamış, sevdiği adama destek olmak için elinden gelen her çabayı göstermiş. Ama daha mahkeme sonuçlanmadan, F tipi cezaevine gitmek istemeyen mahkûmlar isyan çıkarmışlar. Büyük olaylar olmuş. Açlık grevleri, hapishane direnişleri... Siz hatırlarsınız Başkomiserim. Hayata Dönüş Operasyonu deniyor.”</p>

  <p class="block4">Çok iyi hatırlıyordum, devlet acımasızca davranmıştı, onlarca mahkûm hayatını yitirmişti, ölenlerin arasında güvenlik görevlileri de vardı.</p>

  <p class="block4">“Ne yazık ki o operasyonda Ferhat Çerağ da yanarak can vermiş,” diye sözlü raporunu sürdürdü Zeynep. “Korkunç bir durum tabii. Yıkılmış Nazlı. Bir süre psikolojik tedavi bile görmüş. Kız biraz kendini toplayınca Hakkı Bey, tek çocuğu nu Paris'e yollamış. Güya paralı bir üniversitede sanat okumaya, asıl amaç ise Nazlı’nın travmayı atlatmasını sağlamak, pek sevmiş Nazlı Fransa'yı. Orada Türkiye'den giden solculara katılmamış, ama bu kez de insan hakları, yeşiller, feminist gruplar gibi marjinallerle içli dışlı olmuş. Annesi vefat edince ülkeye dönmüş, sonra da babasını yalnız bırakmamak için olsa gerek Türkiye'de kalmış. Altı yıl önce babası da ölünce hatırı sayılır mirasın tek vârisi olarak kendi yolunu çizmeye başlamış. Tahmin edeceğiniz gibi ticari hiçbir işe bulaşmamış. Gayrimenkullerin parasıyla Tarlabaşı'ndaki kültür merkezini açmış, insanlara yardım etmeye başlamış.”</p>

  <p class="block4">Bu hikâye ikna etmemişti bizim külyutmaz Ali'yi.</p>

  <p class="block4">“Nasıl ya?” diye homurdandı. “Sırf iyilik olsun diye mi açmış kadın bu kültür merkezini? İdeolojik bir amacı yok muymuş yani?”</p>

  <p class="block4">Nazlı’nın yüzünü hatırlamaya çalıştım. Alnındaki derin çizgileri, menekşe rengi gözlerinin kıyıcığına üşüşmüş kırışıklıkları, ağarmaya yüz tutmuş kumral saçları, dik tutmaya çalıştığı erken çökmüş omuzları... Kadının acıya bulanmış bir şefkatle bakan gözleri.</p>

  <p class="block4">“Vicdanını rahatlatmak istiyor olamaz mı?” diye döküldü ağzımdan sözcükler, “İyilik yaparak bir parça huzur bulmak istiyor olamaz mı?”</p>

  <p class="block4">Hiç aklına yatmadı varsayımım.</p>

  <p class="block4">“Sanmıyorum Başkomiserim. Vicdanı niye rahatsız olsun ki kadının? Mesela o sokak çocuklarının tiner çekmesinden kendini niye sorumlu tutsun ki? Ya da Fidan'ın kumara basılmasından?”</p>

  <p class="block4">Son anda fark ettim trafik lambasında kırmızı ışığın yandığını, usulca dokundum bizim emektarın frenine.</p>

  <p class="block4">“Babası yüzünden Alicim.” dedim araba sarsılarak dururken. “Emlakçı Hakkı'nın yaptığı müthiş servet yüzünden. Ne dedi Zeynep; adam, malını mülkünü burada bırakıp Yunanistan'a giden Rumların kalan emlaklarıyla ilgileniyormuş. Yani kitabına uydurup ucuz yoldan el koyuyormuş göç eden kandaşlarımızın evine barkına, Nazlı’nın bu yolsuzlukların farkında olmaması imkânsız. Sanırım içten içe utanç duyuyordu bundan. Belki de nefret ediyordu zenginliğinden. Bu ağır yükten, bu kirli servetten kurtulmak istedi. En azından o parayla hayırlı bir iş yapma düşüncesine kapıldı. Babasının alavere dalavereyle el koyduğu malların getirisiyle düşmüş insanlara yardım etmek istedi. Olamaz mı?”</p>

  <p class="block4">Elbette ikna olmadı bizim kuşkucu polis.</p>

  <p class="block4">“Olabilir, ama bence o kadın iyiliksever birinden çok bir militana benziyor. Protesto yürüyüşüne giderken siz de gördünüz. Nasıl kararlılıkla bakıyordu. Öldürsen yolundan dönmez. Kendini ideallerine adamış bir insan. Yanlış anlamayın takdir etmiyor da değilim, ama bence Nazlı’nın arkasında bir örgüt var. Belki de kendi kurduğu bir örgüt. Evet, niye olmasın, böylece de sevdiği adamın intikamını alacak sistemden. Gezi Parkı’ndaki direniş de ekmeğine yağ sürmüş. Oradan devşirdiği gençlerle şu Salı Örgütü’nü kurmuş.” Birden sağ elini usulca dizine vurdu. “Tabii ya, belki Engin'i de bu kadın öldürtmüştür. Adam zaten düşmanı. Üstelik, daha önce de çatışmışlar. Kültür merkezinin krokisi bile maktulün kasasından çıkmadı mı? Kaçın kurası o kadın. Kara Nizam'la adamlarının niyetini bilmeyecek kadar saf mı? Baksanıza tüm çetesini toplayıp basmış adamın mekânını. Barbut İhsan bile cesaret edememiş bu kadarına. Hem dün gece nasıl bitiverdi olay yerinde birden. Nerdeyse bizimle aynı zamanda. Çocukları Kara Nizam’ın mekânına yollayıp sonucu bekliyordu belki de. Olay yerinden kaçanlar, acı haberi verince, o da apar topar geldi cinayet mahalline. Olamaz mı?”</p>

  <p class="block4">Elbette olabilirdi, ama kendini düşkün insanlara adamış bir kadının, gencecik bir kızın ölümünün ardına sığınabileceği pek makul gelmiyordu bana. Nazlı o kumarhanelere molotof kokteyli atılmasını doğru bulsaydı, muhtemelen ilk şişeyi kendi eliyle atardı. Üstelik alışıldık örgüt liderlerine de hiç uymuyordu. Tarlabaşı denen yorgun, yıkık binalardan oluşan bu vahşi ormanda, parasını, emeğini toplumun en dibindeki insancıklara harcayan tek başına bir kadın. Yok, yardımcımın sözleri mantıklı olsa bile bana yanlış geliyordu. Yine de karşı çıkmakta acele etmemeliydim, cinayet davalarında öyle olaylarla karşılaşmıştım ki, bazen mantık da, vicdan da, tecrübe de eksik kalıyordu katili tespit etmekte.</p>

  <p class="block4">“Peki, sen ne düşünüyorsun Zeynep?” dedim yeniden arabanın gaz pedalına dokunurken. “Bu işlerin arkasında Nazlı olabilir mi?”</p>

  <p class="block4">Dikiz aynasından şöyle bir baktı.</p>

  <p class="block4">“Ali’nin anlattıkları olaya cuk oturuyor aslında. Bu varsayım üzerine gayet güzel bir senaryo kurulabilir. Fakat gelgeldim bu cinayet, devrimcilerin planladığı bir suikaste hiç benzemiyor. Öyle olsaydı bildiri bırakırlardı, gazetelere telefon filan ederlerdi: 'Halkı yozlaştıran rezil kumarbazları cezalandırdık.' ‘Rantiyecileri Tarlabaşı’ndan kovacağız. ‘diye. Üstelik Engin bıçakla öldürülmüş. Ortalıkla bir tabanca bile yok. Dün geceki olayda bahsedilen Kalaşnikoflar ise muhtemelen hayal ürünü...” Anlayış bekleyen bir tavırla yardımcıma baktı. “Söylediklerini anlamsız bulmuyorum Ali, bence de Nazlı zanlılar arasında yer almalı. Fakat az önce saydığım ayrıntılar, onun katil olma ihtimalini epeyce düşürüyor. Ancak ben de kadını takdir etmiyor değilim. Sadece düşkün insanlara yardım ettiği için değil, aşkına sadık kaldığı için. Düşünsenize, Ferhat ölmüş, üstelik üzerinden yıllar geçmiş, ama Nazlı hâlâ sevgilisinin adını yaşatmaya çalışıyor.”</p>

  <p class="block5" id="calibre_pb_45">&nbsp;</p>
</body>
</html>
