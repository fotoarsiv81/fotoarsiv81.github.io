<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>BEYOĞLUNUN EN GÜZEL ABİSİ</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block6">“Eşkıyanın eskisi yenisi olmaz”</h1>

  <p class="block7">&nbsp;</p>

  <p class="block4">Süleyman, giydiği yüksek topuklu ayakkabı yüzünden bırakın yürümeyi, ayakta durmakta bile güçlük çeken sıska karısı Naciye'yi koluna takıp gece yorgunu insanlarla dolu masaların arasından geçerken, “Düşmez kalkmaz bir Allah,” diye mırıldandı Külbastı Mehmet. “Bu oğlanın yirmi yıl önceki halini bilirim. Benim diyen delikanlı önünden geçemezdi. Öyle cesur, öyle gözü kara, öyle bileğine sağlam. Bir kuru saldırmayla beş kişiyi önüne katıp kovaladığını gördüm şu caddede. Nerdeyse racon kesmeye başlayacaktı ağır abilere. Bir de şu haline bakın...”</p>

  <p class="block4">Üçümüzün de bakışları bir kez daha bu tuhaf çifte takıldı. Bir bozgun şarkısı eşliğinde yapılan hazin bir dans gibi, karısıyla birlikte hafifçe sallanarak çıktı lokantadan, bir zamanların namlı kabadayısı Süleyman. Emin olduğu halde belki de konduramadığından sordu Ali.</p>

  <p class="block4">“O kadını satıyor değil mi?”</p>

  <p class="block4">Ne Mehmet'ten ne de benden çıt çıktı.</p>

  <p class="block4">“Yazık ya, hâlbuki iyi bir adama benziyor.”</p>

  <p class="block4">Ayhan Işık tarzı ince bıyıklarını eliyle düzeltti Külbastı Mehmet. “İyi bir adamdı. Belki hâlâ iyidir. Bana hiçbir kötülüğü dokunmadı.”</p>

  <p class="block4">“Bana da dokunmadı.” diye destekledim onu. “Ama bu, Süleyman'ı iyi bir adam yapar mı bilmiyorum.” Sandalyeye yaslandım. “Neyse, boş verelim Süleyman'ı, insanları yargılamak bize düşmez.”</p>

  <p class="block4">Bitkin yüzü aydınlandı Mehmet'in.</p>

  <p class="block4">“Haklısın Başkomiserim. Zaten yerlerde herif, bir de biz kötü konuşmayalım arkasından.” Sanki kendisi acıkmış gibi iştahla sordu. “Ne yersiniz?”</p>

  <p class="block4">“Çorba içeriz.” Yardımcıma baktım. “Yoksa başka bir şey mi isterdin?”</p>

  <p class="block4">“Yok Başkomiserim çorba iyi... Mercimek çorbası var değil mi?”</p>

  <p class="block4">Adeta heyecanlandı Mehmet.</p>

  <p class="block4">“Olmaz mı? Başkomiserim iyi bilir. Beyoğlu’nun değil, bütün İstanbul’un en iyi mercimek çorbası burada.”</p>

  <p class="block4">Onaylamamı bile beklemeden, arkadaki üç bodyguardın masasına yemek götüren siyahi çocuğa seslendi.</p>

  <p class="block4">“Namadi oğlum, buraya da baksana...”</p>

  <p class="block4">Bembeyaz dişlerini göstererek güldü Namadi.</p>

  <p class="block4">“Tamam Mehmet Abi, şimdi geliyorum.”</p>

  <p class="block4">Sözcükleri kırık dökük söylüyordu ama söyleneni gayet iyi anlıyordu. Alaycı bir tavır takındı yardımcım.</p>

  <p class="block4">“Kunta Kinte'lere de mi iş veriyorsunuz?”</p>

  <p class="block4">Yok, bu bizim Ali'den adam olmayacaktı, şimdi şu masa da ağzının payını versem diye geçirirken. Külbastı Mehmet daha usturuplu yaptı o işi.</p>

  <p class="block4">“Öyle demeyin, çok iyi çocuktur Namadi. Çok da yakışıklı baksanıza. Televizyon dizisi için istediler bunu. Geçen hatta bir yönetmen gelmişti lokantaya. Görür görmez iş teklif etti. Ama vefalı çocuk, hemen atlamadı, bana sordu. 'Mehmet Abı gidebilir miyim?' diye. Ben de 'Git, ama bunlar gelip geçici işler. Lokantadan ayrılma, çekim olduğu gün, ben sana izin veririm.' dedim. Sevindi zavallım. Bunların hayatı çok zor Başkomiserim. Bizim fakirlerimizden daha fena durumları. Bu bölgedeki çakallar peşlerinde hep. Dolapdere baronları filan, uyuşturucu işine sokmaya çalışıyorlar garibanları. O yola giren de var, ama çoğu namuslu, çok da çalışkanlar. Kaç kişi aldıysam işe, hepsi sağlam çıktı.” Bodyguardların yemeğini bırakıp yıldırım hızıyla yanımızda biten siyahi delikanlıya döndü. “Hah Namadi, şu boşları al önce.”</p>

  <p class="block4">Yüzünde yine o aynı ışıklı gülümseme belirdi.</p>

  <p class="block4">“Tamam Mehmet Abi, hemen alıyorum.”</p>

  <p class="block4">En az bir seksen boyunda, atletik yapılı delikanlı, çevik bir hareketle üst üsle yığdı masadaki tabakları.</p>

  <p class="block4">“Aferin Namadi, birde sil şurayı güzelce. Evet, işte böyle... Şimdi iki mercimek çorbası istiyoruz, limonunu filan unutma. Ha, bak kırmızıbiber de kalmamış... Hadi evladım, açlıktan ölüyor Başkomiserim.”</p>

  <p class="block4">Başkomiserim lafını duyunca şöyle bir irkildi Namadi. Ali'nin gözünden kaçmadı bu irkiliş. İşgüzarlığı tuttu yine bizim serserinin.</p>

  <p class="block4">“Ne oldu Namadi? Niye durakladın öyle?”</p>

  <p class="block4">Delikanlının iri siyah gözlerinin akları korkuyla büyüdü.</p>

  <p class="block4">“Yok abi, yok bi şey.”</p>

  <p class="block4">Yardımcımın eline dokundum.</p>

  <p class="block4">“Çocuğu rahat bırak.” Ürkek gözlerle bizi süzen delikanlıya döndüm. “Tamam Namadi, tamam evladım, hadi sen çorbaları getir.”</p>

  <p class="block4">Delikanlı hoş tabakları alıp hızla uzaklaşırken Ali açıklamaya çalıştı.</p>

  <p class="block4">“Kusura bakmayın ama siz de gördünüz, oğlan, başkomiser lafını duyunca panikledi...”</p>

  <p class="block4">“Siz de polissiniz değil mi?” diyen Mehmet'in sorusuyla yarıda kaldı yardımcımın gevelemesi.</p>

  <p class="block4">“Evet.”</p>

  <p class="block4">N'olmuş polissem havalarındaydı bizim kopuk.</p>

  <p class="block4">“Ali Komiser, yardımcımdır,” dedim kabalığını yumuşatmak için. “Birlikle çalışıyoruz.”</p>

  <p class="block4">Sıkıntıyla mırıldandı Mehmet.</p>

  <p class="block4">'Anladım.” Görmüş geçirmiş bir adamın ağırbaşlılığı çökmüştü bakışlarına. “Şöyle izah edeyim Ali Komiserim. Sizin Kunta Kinte dediğiniz bu çocuklardan biri geçen yıl karakolda öldü. Sizinkiler adam silahı almaya çalıştı dediler, kaza dediler, ama Afrikalı göçmenler inanmadı bu açıklamalara. Onlar arkadaşlarının bilinçli olarak öldürüldüğünü düşünüyorlar. O sebepten polis lafını duyunca ürküyor zavallılar. Yoksa yasadışı bir işi yoktur Namadi'nin. Ben her türlü kefilim.”</p>

  <p class="block4">Masanın tadı kaçmıştı, belki toparlarım umuduyla lafı yeniden Saltanat Süleyman'a getirdim.</p>

  <p class="block4">“Sahi, şu bizim Süleyman nasıl oldu da böyle birden düştü. Ben görev yaparken şanı şöhreti yerindeydi.”</p>

  <p class="block4">Sanki düşen kendisiymiş gibi derinden bir iç geçirdi Mehmet.</p>

  <p class="block4">“Siz ayrılalı yedi yıl oldu Başkomiserim. Az mı? Öyle birdenbire de düşmedi zaten Süleyman.” Neyse, Mehmet yeniden havaya girmeye başlamıştı galiba. “Ağır ağır gitti saltanat, bizim Osmanlı'nın çöküşü gibi. Yaşlanınca, eski güç, kudret de kalmadı. Bir de vicdanı, merhameti olmayan yeni yetmeler çıkınca piyasaya...”</p>

  <p class="block4">Yaptığı hatayı anlayan Ali de konunun değişmesinden ziyadesiyle memnun olmalı ki bir heves o da katıldı muhabbete.</p>

  <p class="block4">“Eski kabadayılardandı değil mi Süleyman?”</p>

  <p class="block4">“Tam onlardan, belki onların son temsilcisi... Elinde ne var ne yok, sağa sola dağıtır dururdu. Fakir babasına çıkmıştı adı. Biraz da o sebepten iflah olmadı ya.” bana döndü yeniden. “Siz daha iyi bilirsiniz o âlemi Baş komiserim. O eski usul kabadayılar kayboldu. Yeniyetmeler de eski racona riayet etmez oldu. Vefayı, saygıyı, hürmeti unuttular.”</p>

  <p class="block4">O âlemi iyi bildiğim doğruydu, ama Mehmet'le aynı fikir de değildik. Üstelik o eski kabadayıların, matah insanlarmış gibi ballandıra ballandıra anlatılmasından da nefret ederdim. Bu memlekette kıyıcı adama duyulan hayranlığı anlayabilmiş değilim. Zaten onlar hakkında anlatılanların ilerdeyse hepsi palavraydı. Zenginden alıp yoksula dağıtmalar, cesaret gösterileri, büyük kahramanlıklar filan, çoğu yalandı. Zorla gasp ettiklerinin birazını dağıtsalar ne olur, dağıtmasalar ne olurdu?</p>

  <p class="block4">“Eşkıyanın eskisi yenisi olmaz,” diyerek itiraz ettim, “ikisinin de yaptığı zorbalık değil mi? Artık bırakalım bu edebiyatı. Yumrukla, tabancayla, bıçakla sağlanan üstünlüğün saygı duyulacak nesi var? Güce değil, adalete itibar etmek lazım.”</p>

  <p class="block4">Mehmet'in gözlerinde kuşkulu bir ifade belirdi.</p>

  <p class="block4">“Doğru da Başkomiserim, devlet adaletten uzaklaşınca bu eşkıyalar dolduruyor boşlukları.”</p>

  <p class="block4">Söylediklerinde hiç haksız değildi. Biz kapıyı aralık bırakıyorduk, eşkıyalar da pervasızca dalıyorlardı içeriye.</p>

  <p class="block4">“Nasıl olursa olsun,” dedim uzlaşmaz bir tavırla. “Bunlar yanlış işler Mehmet. Eskiden de yanlıştı, şimdi de yanlış. Asıl kahramanlık senin yaptığın. Kaç yıldır buradasın, kaç yıldır nafakanı şu küçük lokantadan çıkartıyorsun. İtin, uğursuzun, soysuzun arasında. Evet, delikanlılık diyorsanız tam da budur. Öteki yalan... İmrenilecek bir yanı da yok. Acınacak insanlar aslında. Hep korkuyla yaşarlar, hep ihanet beklentisiyle. Ya bir köşede öldürülürler ya elindeki paralarla gıllıgışsız yeni bir hayat kurmayı başarır, kendilerini değil, ama hiç değilse çocuklarını kurtarmayı becerirler ya da Süleyman gibi böyle rezil rüsva olurlar.”</p>

  <p class="block4">Eliyle masaya üç kere vurdu Mehmet.</p>

  <p class="block4">“Allah kimsenin başına vermesin, en kötüsü de Süleyman'ınki be Başkomiserim. Düşmanın elinden ölmenin bile bir şerefi, bir namusu var. Naciye öldüğünde muhtemelen sokaklarda yatacak.”</p>

  <p class="block4">O anda aklıma geldi.</p>

  <p class="block4">“Sahi ya, bu Süleyman'ın üç karısı daha yok muydu?”</p>

  <p class="block4">Adeta oturduğu yerde zıpladı Ali.</p>

  <p class="block4">“Yok artık, dört karısını birden mi satıyordu?”</p>

  <p class="block4">Sessizce güldü Mehmet. Biz erkeklerdeki o hoyrat, alaycı gülüşlerden biri.</p>

  <p class="block4">-Aslında öteki kadınlar karısı değildi. Kız Yahya'nın sermayeleriydi kadınlar. Kız Yahya'yı hatırladınız mı Başkomiserim? Küçük Bayram Sokak’ta genelev çalıştırırdı. Neyse işte. Kasımpaşalı Nebil tebelleş olmuş buna, kızları alacak elinden. O zaman devreye Süleyman girdi. Belli bir haraç karşılığında koruması oldu Yahya'nın. Fakat Kız Yahya Nişantaşı'nda bir kokain partisinde bıçaklanıp öldürülünce, kadınlar Süleyman'a kaldı. Bazıları kadınların gönüllü olarak geldiklerini söylüyor, bazıları da Süleyman'ın kadınları zorla tuttuğunu. Vebali söyleyenlerin boynuna, ama o zamanlar Süleyman'ın parlak yılları. Astığı astık, kestiği kestik. Sözleri kanun hükmünde kararname, ne dilerse anında yerine getiriliyor bu sokaklarda. Ama sonra Barbut İhsan bozdu fiyakasını bunun. Kavgaya çağırmış Süleyman'ı, bu da delikanlı ya, tek gitmiş, İhsan'la adamları, eşşek sudan gelinceye kadar dövmüşler bunu, arkada Süryani Kilisesi'nin orada. Fena korkutmuşlar gözünü. Yine de hemen düşmedi Süleyman. Barbut İhsan pis herif, ama içinde bir parça insanlık olmalı ki kadınları almadı elinden. Böylece dört sermayeli bir pezevenge dönüştü bizim Saltanat Süleyman. Ama rahat durmadı, gerçi rahat dursa da onu kendi haline bırakmazlardı ki. Neyse zaten Süleyman da kaşınıyordu, eski alışkanlığına döndü, yani kumara. Bir koyup on alacak ya, tabii tersi oldu. Bir gece yeşil masada dört karıyı da aldılar elinden. Ama Naciye'yi müşteri tutmaz diye Süleyman'a bıraktılar.”</p>

  <p class="block4">“Barbut İhsan mı yaptı bu işi?” diye atıldı Ali.</p>

  <p class="block4">Kırlaşmış, dalgalı saçlarla kaplı başını usulca salladı.</p>

  <p class="block4">“Hayır, Kara Nizam... Daha doğrusu Nizam’ın bir çakalı var, o.”</p>

  <p class="block4">Aynı isim döküldü ikizimizin de ağzından.</p>

  <p class="block4">“Engin Akça mı?”</p>

  <p class="block4">Yılların esnafı Mehmet bir şeyler döndüğünü anlamıştı.</p>

  <p class="block4">“Siz nereden tanıyorsunuz Engin'i?” Açık kahverengi gözlerini bana dikti. “Sahi Başkomiserim, gecenin bu vaktinde ne işiniz var Beyoğlu'nda?”</p>

  <p class="block4">Söylemenin ne sakıncası olacaktı ki?</p>

  <p class="block4">“Engin'i öldürmüşler.”</p>

  <p class="block4">Hiç şaşırmadı, sadece gürültüyle çekti burnunu.</p>

  <p class="block4">“Su testisi su yolunda... Sonunda oldu demek.” Sanki anlamak ister gibi biraz sessiz kaldı. Sonra, hiç heyecan belirtisi göstermeden sordu: “Kim öldürmüş?”</p>

  <p class="block10">“Belli değil. Sence kim?”</p>

  <p class="block4">Masanın üzerine dayadığı ellerini aşağıya çekti.</p>

  <p class="block4">“Herkes olabilir. Evet. Engin'i herkes öldürmüş olabilir. Barbut ihsan, kendi patronu Kara Nizam, hatta bizim Saltanat Süleyman ve daha bir sürü insan...”</p>

  <p class="block4">“Çapkınmış, milletin karısına kızına sarkarmış.”</p>

  <p class="block4">“Öyle derlerdi. Yakışıklı, küstah, vicdansız. Herkes çekinirdi ondan, herkes nefret ederdi, ölünün arkasından konuşulmaz ama ben de sevmezdim. İtici bir şey vardı o herifte... Yüzü düzgün de. O mavi gözleri bir tuhaftı...”</p>

  <p class="block4">“Ne zaman geldi Engin, Beyoğlu'na?”</p>

  <p class="block4">Kirpiksiz gözkapaklarını açtı kapadı, gözleri boşlukta gitti geldi.</p>

  <p class="block4">“Bilmiyorum ki, bir iki senedir buralarda. Ama hep Kara Nizam’ın yanındaydı. Sağ kolu gibi. Bazıları Nizam'a karı kız buluyor derdi, olabilir de. Herif yakışıklı, altında son model araba.”</p>

  <p class="block4">“Yalnız mı yaşıyordu?”</p>

  <p class="block4">Dar alnı kırıştı.</p>

  <p class="block4">“O kadarını bilmiyorum, ama son zamanlarda genç bir kızla görüyordum. Hiç öyle işleri konduramazsın, temiz yüzlü bir kız. Dersin bir melek.”</p>

  <p class="block4">“Çilem mi?” diye atladı Ali.</p>

  <p class="block10">“Yok, Çilemi tanıyorum. Kara Nizam'la beraber o. Buraya da geldiler bir gece yarısı çorba içmeye. Dördü birlikte, yani Nizam, Çilem, Engin ve o kız... Belki o kızla birlikte yaşıyordur.”</p>

  <p class="block10">“Tarlabaşı'nda oturuyormuş öyle mi?”</p>

  <p class="block4">“Dolapdere'ye yakın... Bir keresinde hasta olmuştu bu. Yemek göndertmişti Kara Nizam. Üç gün yemek taşımıştık, sabah akşam... Aşağıda Rum kilisesinin orada. Şu köhne binalardan birinde oturuyordu. Bir çıkmaz sokağın girişinde. Onu da anlamış değilim, çok daha iyi yerlerde yaşayabilirdi.”</p>

  <p class="block4">Köhne bina deyince Tarlabaşı'ndaki inşaat faaliyeti geldi aklıma. “Nizam’la ortaklık yapacaklarmış diye bir şey duyduk. Kentsel dönüşüm varmış burada.”</p>

  <p class="block4">Omuzları düştü, neşesi kaçtı.</p>

  <p class="block4">“Hiç sormayın Başkomiserim, her yeri yıkıyorlar, her şeyi altüst ediyorlar. Güya eski haline getireceklermiş. Milleti evinden barkından edecekler. Yakında bizi de atacaklar. Otuz yıllık kiracıyım şurada.” Umutla baktı yüzüme. “Sahi Başkomiserim, siz bir şey yapamaz mısınız?”</p>

  <p class="block4">Meslek hayatım boyunca yüzlerce kez karşılaşmışımdır bu tür isteklerle. Üstelik bazıları bu kadar masum da değildir, ama haklı bile olsa bunlar benim boyumu fersah fersah aşacak meseleler.</p>

  <p class="block4">“Biz ne yapabiliriz ki Mehmet?” dedim boynumu bükerek. “Biz basit birer devlet memuruyuz. Elimizden bir şey gelmez. Belediyeyle konuşsaydın, sana başka bir yor gösterirlerdi belki.”</p>

  <p class="block4">Alt dudağını sarkıttı.</p>

  <p class="block4">“Konuştuk Başkomiserim, olmuyor. Benim durumumda olan o kadar çok esnaf var ki. Hangi birine yetişelim diyorlar. Emir yukarıdan geliyormuş. Büyük komisyonlar dönüyormuş ortalıkta. Herkes buradan bir bina kapmanın peşinde. Sokağı blok blok kapatanlar bile var. Dizi oyuncuları, adlı sanlı zenginler, büyük otel sahipleri...”</p>

  <p class="block4">Külbastı Mehmet'in hali fenaydı, ama benim de çözmem gereken bir cinayet vardı.</p>

  <p class="block4">“Yani Engin'le Nizam da bu işe girmiş olabilir,” diye konuya döndüm. “Ortalıkta bu kadar çok para varsa.”</p>

  <p class="block4">“Niye olmasın Başkomiserim. Herkesin iştahını kabartan para, Kara Nizam'ın da ilgisini çekmiş olabilir... Engin'i de yanına aldıysa... Belki de Engin çelmiştir aklını... En doğrusu Kara Nizam’la konuşmanız. Anlatırsa tabii...”</p>

  <p class="block5" id="calibre_pb_10">&nbsp;</p>
</body>
</html>
