<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>BEYOĞLUNUN EN GÜZEL ABİSİ</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block11" id="calibre_pb_29">“Olsun oğlum, belki televizyon kameralarına poz veremeyiz ama mobeseler iyi tanır bizi.”</p>

  <p class="block4">Felsefe de yapıyorlardı kendilerine göre.</p>

  <p class="block4">“Ama mobeseler seni meşhur yapmaz.” diye ben de katıldım muhabbete. “Yanlışını yakalarlarsa gözünün yaşına bakmazlar, kabak gibi çıkarsın ortaya. Hadi doğru içeriye.”</p>

  <p class="block4">Hiç umursamadı sözlerimi.</p>

  <p class="block4">“Olsun Başkomiserim, Musti zaten içerde.”</p>

  <p class="block4">Sahi üçüncü çocuk yoktu yanlarında.</p>

  <p class="block4">“N'oldu ki?”</p>

  <p class="block4">“N olacak.” dedi eğlenceli bir meseleden bahseder gibi neşeyle. “Dün gördüğünüz darbukayla keman vardı ya, onları yürütmüş Dolapdere'deki şoparlardan. Bize de çöplükte buldum diye yalan söyledi. İhbar etmiş şoparlar, alıp götürdüler… Bir şey olmaz ama, bırakırlar sabaha.”</p>

  <p class="block4">“İyi sizi de almamışlar.”</p>

  <p class="block4">“Alsalar ne olacak Başkomiserim?” Eliyle sağ gözündeki bandı düzeltti Pirana. “Ha içerisi, ha dışarısı. Zaten havalar da soğudu, sabahı zor ediyoruz yıkıntılarda.”</p>

  <p class="block4">“Sahi siz nerede kalıyorsunuz?”</p>

  <p class="block4">Ürkekçe birbirlerine baktılar. Ne oluyordu, yoksa sahiden de içeri mi tıkacaktım onları?</p>

  <p class="block4">“Korkmayın, kaldığınız yeri elinizden alacak değilim, meraktan soruyorum.”</p>

  <p class="block4">Kuşkuları dağılmamıştı ama başlarına bir iş açarım diye çekindiklerinden olsa gerek, açıklamak zorunda kaldılar. Tarlabaşı Bulvarı yönünü gösterdi Keto.</p>

  <p class="block4">“Yıkılacak binalar var ya... İşte onlardan birinde uyuyoruz. Merdiveni çökmüş, herkes çıkamıyor. Biz pencerelerden tırmanıp giriyoruz içeri. Eşyalar filan da var. Beş yıldızlı otel değilse de bildiğin apartman dairesi. Biraz soğuk, götümüz donuyor tabii ama battaniye, yorgan idare ediyoruz işte... Daha yıkıma çok var. Senin anlayacağın Başkomiserim, bu kışı böyle geçiririz artık.”</p>

  <p class="block4">İçim sızladı hallerine, ama onlar çoktan kabullenmişlerdi bu sefilliği.</p>

  <p class="block4">“Yok mu buralarda kalabileceğiniz daha iyi bir yer?”</p>

  <p class="block4">“Var.” Sağ avucundaki tinerli pamuktan bir nefes çektikten sonra yanıtlamıştı Pirana. Senden korkmuyorum diyen bir hali vardı. Keto ne yapıyorsun lan diye ters ters bakıyordu, ama aldırmıyordu bile. “Şu ilerde Ferhat Çerağ Kültür Merkezi var. Dört ay orada kaldık zaten.”</p>

  <p class="block4">“Niye ayrıldınız peki?”</p>

  <p class="block4">Hiç çekinmeden elindeki pis kokulu pamuğu gösterdi.</p>

  <p class="block4">“Orada tiner çekmek yasak... İzin vermiyor Nazlı Abla.”</p>

  <p class="block4">“İyi ya, çekmeceydiniz işte. Hem kurtulurdunuz bu meretten.”</p>

  <p class="block4">Bir bana, bir elindeki pamuğuna baktı.</p>

  <p class="block4">“Niye kurtulalım ki? Bu olmazsa biz yaşayamayız. Öyle değil mi lan Keto, anlatsana Baş komiserine.”</p>

  <p class="block4">Keto kıvırmaya çalıştı:</p>

  <p class="block4">“Saçmalıyor işte Başkomiserim, tiner meselesi değil. Nazlı Abla iyi kadın, ama sevmediğimiz işleri yaptırıyordu bize. Yok resim çizecekmişiz, yok bilgisayar öğrenekmişiz, kitap okuyacakmışız... Yazarlar, ruh doktorları filan getiriyordu. Adamlar konuştukça kasılıyorum, konuştukça kasılıyorum. On dakikadan sonra tek bir laf anlamıyordum söylediklerinden. Hepsi iyi, güzel de bi'de İngilizce boku çıkardılar başımıza. Sanki Türkçeyi iyi konuşuyoruz da yabancı dil eksik kaldı. Gene de ben dişimi sıkıp dayanırdım.” Başıyla arkadaşını gösterdi. “Ama bu öküz, o çilli öğretmene, 'Eşeği siken osuruğuna katlanır’ın İngilizcesi nasıl söylenir hocam.' deyince koptu kıyamet...”</p>

  <p class="block4">İkisi de pis pis güldüler. Kendilerini onaylamadığımı görünce, “Yav tamam Başkomiserim.'' diyerek açıklamaya kalktı Keto. “Kadın bizim iyiliğimizi istiyor ama, herkesin de yapabileceği bir iş var.”</p>

  <p class="block4">Alaycı bir sesle mırıldandım.</p>

  <p class="block4">“Senin yapacağın iş ne? Dizi oyunculuğu mu?”</p>

  <p class="block4">Arkadaşını savunmak Pirana'ya düştü.</p>

  <p class="block4">“Dalga geçme Başkomiserim! Niye yapmasın? Yapanlar sanki çok mu iyi. Onlar sanki içmiyor mu? Alayı esrarkeş, parası olan kokain çekiyor... Siz de biliyorsunuz onları, ama ünlü diye kimse bulaşmıyor onlara. Bulaşmayın, ama bize de karışmayın. Evet, tiner de çekeceğiz, şarap da içeceğiz, kesmezse hap da alacağız. Bende yalan yok. İster beğen, ister beğenme...”</p>

  <p class="block4">Pirana'nın meydan okumasına aldırmadım, kültür merkezinin sahibi olan kadını merak ediyordum. Engin'in kasasında fotoğrafının ve binanın krokisinin ne işi vardı?</p>

  <p class="block4">“Şu Nazlı Abla... Deli Nazlı dedikleri kadın mı?”</p>

  <p class="block4">“Deli filan değil.” diye itiraz etti Keto. “Taşaklı kadındır Nazlı Abla.”</p>

  <p class="block4">“Neyse işte, nerden tanıyorsunuz o kadını?”</p>

  <p class="block4">“Park direnişinden...”</p>

  <p class="block4">Anlatmayı sürdürecekti ki Pirana dirseğiyle dürtükledi arkadaşını.</p>

  <p class="block4">“Salak salak konuşma lan...” Sahte bir gülümsemeyle tek gözünü bana çevirdi. “Sokakta karşılaştık Nazlı Abla'yla. Evsiz olduğumuzu anlayınca kültür merkezine çağırdı...”</p>

  <p class="block4">Bal gibi yalan söylüyordu.</p>

  <p class="block4">“N’apıyorsun Pirana?” dedim kaşlarımı çatarak. “Neyi saklamaya çalışıyorsun?”</p>

  <p class="block4">Güya umursamaz, bir tavır takındı.</p>

  <p class="block4">“Hiiiç, hiçbi'şey saklamaya çalışmıyorum.”</p>

  <p class="block4">“Bana bak evladım, o saklamak islediğin neyse öğrenirim. Hatalı bir iş yaptıysan...”</p>

  <p class="block4">“Hatalı bir şey yapmadı Başkomiserim.”</p>

  <p class="block4">Keto girmişti aramıza.</p>

  <p class="block4">“Sadece korkuyor...”</p>

  <p class="block4">Hakikaten yalvarır gibi bakıyordu. Dün gece attığım tokat için mi?</p>

  <p class="block4">“Neden korkuyor?”</p>

  <p class="block4">Başıyla Pirana’yı gösterdi.</p>

  <p class="block4">“Öteki gözünü de kör edersiniz diye...”</p>

  <p class="block4">“Ne?”</p>

  <p class="block4">Dün gece Pirana'yı tokatlayınca yana kayan bandın altından çıkan o küçük, karanlık çukur canlandı hafızamda... Ne anlatmaya çalışıyordu Keto?</p>

  <p class="block4">“Gözü nasıl kör oldu Pirana'nın?”</p>

  <p class="block4">“Sizinkiler yaptı Başkomiserim. Polisler...”</p>

  <p class="block4">Elindeki pamuğu burnuna dayayan Pirana, usulca başını sallayarak sessizce onayladı arkadaşını.</p>

  <p class="block4">“Ne... Ne zaman?” diye kekeledim. “Ne zaman oldu bu?”</p>

  <p class="block4">“Geçen Haziran... Şu parkta...”</p>

  <p class="block4">Neden bahsediyordu bu çocuk?</p>

  <p class="block4">“Taksim’deki parkta...”</p>

  <p class="block4">“Gezi Parkı’nda... Geçen yaz...”</p>

  <p class="block4">Sonunda jeton düştü.</p>

  <p class="block4">“Gezi Parkı Direnişi’nde mi? Senin ne isin vardı orada?”</p>

  <p class="block4">Sanki gözü çıkan kendisi değilmiş gibi kurnazca sırıttı.</p>

  <p class="block4">“Yemek vardı, giyecek veriyorlardı, kot pantolon, tişört filan...”</p>

  <p class="block4">“Evladım, bunlar için gidilir mi oraya? Cehennem gibiydi park...”</p>

  <p class="block4">“Sizinkiler gelene kadar öyle değildi.” Keto'ydu konuşan. “Evet, polis pislik yaptı Başkomiserim.” Sesini yükseltmişti. “İster kız, ister bağır fark etmez. Sizinkiler çok kötülük yaptı insanlara. Hepsi okumuş abilerdi onların, hepsi iyi insanlardı. Ağaçlar için gelmişlerdi oraya... Tiyatro oynuyorlardı, konser veriyorlardı, resim yapıyorlardı. Bize de yaptırdılar. Film bile çektiler. Hatta ben de oynadım... Ağaçlar için...”</p>

  <p class="block4">“Ağaçlar için,” diye onayladı tinerinden bir anlığına kopan Pirana, “Ağaçları kesip alışveriş merkezi yapacaklarmış orada. O abiler, o ablalar bi siktir çekti bunlara... Hiç beklemezdim valla. Boyalı saçlı kızlar, küpeli oğlanlar, böyle dövmeleri filan da var. Fakat sağlam çocuklarmış. Onca gaza, onca tazyikli suya bana mısın demediler... Bi'sürü de polis vardı ha. Hiçbirini iplemediler valla...”</p>

  <p class="block4">Evladım gözünü kaybetmişsin daha ne konuşuyorsun diyecektim, izin vermedi Keto.</p>

  <p class="block4">“Yanlış anlama Başkomiserim, biz eylem için orada bulunmuyorduk. Bizim mekânımız orasıydı. Metronun çıkışındaki büyük çınarın altında geceliyorduk, hani şu köşedeki en büyük ağaç. Uyuduğumuz yer yani... Büyük bir uyku tulumumuz vardı. Pirana, Musti, ben kıvrılıp yatıyorduk içinde, işte bir sabah... Sabah dediysem güneş filan doğmadan ha… Düşmana baskın verir gibi senin polisler saldırdı. Otuz çadır ya var, ya yok. Döverek çıkardılar o abileri, ablaları... Ama harbi çocuklarmış yılmadılar.”</p>

  <p class="block4">“Ne yılması be...” diye Pirana başladı yine. “Aslanlar gibi karşı koydular... Ama çok polis vardı.”</p>

  <p class="block4">Gezi Parkı’nda neler yaşandığını hatırlıyordum, korkunçtu. Hükümet acımasızca sürmüştü bizim çocukları göstericilerin üstüne. Hepimiz için utanç vericiydi. Bir kez daha anlamıştık ki bir ülkede otoriter bir yönetim varsa ilk kaybeden polis teşkilatı olurdu.</p>

  <p class="block4">“Olanları biliyorum çocuklar.” dedim daha fazlasını duymak istemediğim için. “Senin gözüne ne oldu, onu anlat.”</p>

  <p class="block4">Birden durdu, sanki sağ gözü şimdi kör olmuş gibi elini siyah bandın üzerine attı.</p>

  <p class="block4">“Puştun teki.” dedi nefretle. “Puştun teki, üç metrede gaz fişeği sıktı tüfekle. Boş bulundum, yoksa yaklaştırmazdım yanıma. Başımı çevirmiştim ki herif bastı tetiğe... Fişek gözüme saplandı. Sert bir tokat yemiş gibi oldum. Her yer karardı, ama gözümün patladığını anlamadım, birazdan geçer zannettim. Elimi attım, avucuma kan doldu. Kana alışığım, kaşım patladı diye düşündüm. Fakat birden başım döndü, düşmüşüm. Gözümü açtım ki revirdeyim... Hastanede değil, polis ambulans filan sokmuyordu ki meydana. Parkın revirinde. Şahap Abi diye bir doktor vardı. Bizim Keto gibi kıvırcık saçlı, tombul, o yardım etti bana. Birde Nazlı Abla...”</p>

  <p class="block4">“İlk orada gördük Nazlı Abla'yı işte...” Keto yine kaptı lafı. “Pirana'yı göz hastanesine götürdü. İtalyan yokuşunun oradakine... Yarasını temizlediler. Nazlı Abla birde cam göz taktırdı ona. Kendi gözünden daha güzel ha... Ama düşürdü salak...”</p>

  <p class="block4">İçim eziliyordu onları dinlerken, ama kıkır kıkır gülmeye başladı Pirana...</p>

  <p class="block4">“Senin yüzünden lan...” dedi neşeyle. Kaybettiği gözün kederi kaybolmuştu çoktan. “Balık Pazarı'ndaki Alyanak Remzi'nin tezgâhından o elmayı almasaydın, düşmeyecekti gözüm... Remzi bunu yakalamasın diye, herifin önüne çıktım Başkomiserim. Remzi de şu sizin su sıkan TOMA'lar var ya, onun gibi bir herif. Alman tırı gibi bi'şey yani. Güya adamı durduracağım, bir tosladı bana. Yandaki kokoreççinin tezgâhına savrulmuşum, bizim göz de fırlamış gitmiş o arada. Ara da bul, işin yoksa...”</p>

  <p class="block4">“Yeniden yaptıracaktı Nazlı Abla, ama bir daha gitmedik kültür evine... Kurstu, resimdi, baydırdı bizi...”</p>

  <p class="block4">“İyi biri yani bu Nazlı Abla...”</p>

  <p class="block4">“İyi tabii...” Anlamak istercesine baktı Keto. “Kötü diyen biri mi var?”</p>

  <p class="block4">Kadın hakkında biraz daha bilgi almak faydalı olacaktı. “Yok, kötü değil de aklı yerinde değil diyorlar. Lakabı da Deli Nazlı'ymış öyle mi?”</p>

  <p class="block4">Canı sıkıldı Keto'nun.</p>

  <p class="block4">“Kara Nizam mı söyledi bunu?”</p>

  <p class="block4">Galiba konuşma bir yerlere geliyordu.</p>

  <p class="block4">“Niye?” diye sordum. “Aralarında husumet mi var Kara Nizam’la?”</p>

  <p class="block12">“Olmaz mı? Nazlı Abla bu kültür merkezinin ikincisini açacaktı. Sadece kadınlara hizmet verecekmiş. Mardin'den, Siirt'ten gelen kadınlar var Başkomiserim... Türkçe bile bilmiyorlar. İşte onlara kurs verecekmiş, Öztarlabaşılılar Kulübü'nün bulunduğu bina da Nazlı Abla'nın. Babasından miras kalmış. İşte oraya açacak yeni merkezi, ama Nizam şerefsizi çıkmıyor binadan. Kültür merkezine ateş açtılar, taciz ettiler.”</p>

  <p class="block12">“Ama Nazlı Abla da boş değil.” diyerek araya girdi Pirana. “Böyle sarkık bıyıklı, sakallı abiler var yanında. Parktaki direnişte de vardı onlar. Hani siz anarşist diyorsunuz ya o devrimci abilerden. Tek onlar değil, öğrenciler, kadınlar, şu travestiler bile var. Hepsi çok sever Nazlı Abla'yı. Biz de seviyoruz tabii. Neyse işte, hep beraber toplandık, bastık Nizam'ın mekânını...”</p>

  <p class="block12">Bu, ilginç bir haberdi işte.</p>

  <p class="block12">“Yani siz de mi gittiniz baskına?”</p>

  <p class="block4">“Baskın değil Başkomiserim.” dedi Keto burnunu çekerek “Abartıyor bu salak. Konuşmaya gittik.”</p>

  <p class="block4">Yine çenesini kapalı tutamadı tek gözlü çocuk.</p>

  <p class="block4">“Üç buçuk attı Nizam’ın yeğenleri bizi karşılarında görünce...”</p>

  <p class="block4">Yeğenlerin korkmasından daha önemli bir ayrıntıyı merak ediyordum.</p>

  <p class="block4">“Engin de orada mıydı?”</p>

  <p class="block4">Maktulden hiç hoşlanmadığı için lafı yine havada kaptı Pirana.</p>

  <p class="block4">“Ordaydı tabii, konuşamadı bile düdük, korkudan dili tutuldu lavuğun.”</p>

  <p class="block4">“Günah lan.” diye söylendi Keto. “Ölmüş adamın arkasından konuşma bari.”</p>

  <p class="block4">“Niye konuşmayayım oğlum, iğrenç bir adamdı Engin. Herif, bildiğin pezevenk. Biraz daha cilalısı. Saltanat Süleyman, zemzem suyuyla yıkanmış kalır yanında. Cıvırları ayartıp o çirkinlik abidesi Nizam'a sunuyordu. Hile onda, hurda onda, her yol vardı puştta...”</p>

  <p class="block4">Geceki gibi bir kavganın patlak vermesinden çekindiğim için konuyu geçiştirmek istedim.</p>

  <p class="block4">“Neyse, neyse, sonra ne oldu kulüpte?”</p>

  <p class="block4">“Anlatacağız, anlatacağız da Başkomiserim, fırsat vermiyor ki arkadaş.” diye dert yandı Keto.</p>

  <p class="block4">Bu defa bulaşmadı Pirana. Pamuğunu burnuna dayadı, sevgilisiyle öpüşen bir delikanlı gibi başını zevkle yana yatırdı. Arkadaşının tinere gömülmesini fırsat bilen Keto konuşmayı sürdürdü:</p>

  <p class="block4">“Gittik Nizam’ın oraya. En az elli kişi varız. Bir kısmımız binanın içinde, bir kısmımız kapının önünde... Travestisi, feministi, devrimcisi, bizim gibi tinercisi... Adamlar acayip şaşırdılar. Yalanım yok, anında esas duruşa geçti kim varsa içeride. Ama bizde tık yok. Zaten tembih etmişti Nazlı Abla. ‘Benden başka kimse konuşmayacak.' diye, öyle de oldu. “Bu bina benim.” dedi Nizam’ın karşısına geçerek. ‘Parasında pulunda değilim, ama bana lazım. Kültür merkezi yapacağız buraya. Tarlabaşı’ndaki insanlara yardım için. Bütün kiracıları tahliye etmek zorundayız, sizin de çıkmanız lazım. Çıkmazsanız mahkemeye veririm. Zorbalığa başvurmaya devam ederseniz avukatlarım var, sonuna kadar sizinle uğraşırım.’ Nizam’ın kömür suratı kirece kesti. Ama baktı, karşısındaki kadın dişli, arkası da sağlam. ‘Tamam, ablacım.’ diye yalandan sırıttı. 'Biz de bu semtin çocuğuyuz, madem Tarlabaşı’nın yararına bir iş yapıyorsunuz, öyleyse çıkarız, lâkin kontratımız on ay sonra bitiyor, bize o zamana kadar müsaade edin, binayı teslim edelim.' dedi. Böylece iş tatlıya bağlanmış oldu.”</p>

  <p class="block4">“Peki İhsan'la bir anlaşmazlığı var mıydı Nazlı'nın?”</p>

  <p class="block4">O da nereden çıktı dercesine baktı Keto.</p>

  <p class="block4">“Bu sabah Barbut İhsan'ın mekânına molotof atmışlar.”</p>

  <p class="block4">“Yanlışlıkla olmuştur.” dedi gülerek Pirana. 'Nizam'ın kulübüne atacakken, Barbut’unkine atmışlardır. Oh, ellerine sağlık, fena da olmamış. İhsan da yanmış mı içerde?”</p>

  <p class="block4">“Manyak manyak konuşma lan.” diye bağırdı Keto. “Nazlı Abla yapmaz öyle şey. Karıncayı bile incitmez o kadın... Şu dünyada tanıdığım en merhametli insandır.”</p>

  <p class="block4">“Kim atmıştır o zaman molotofu?”</p>

  <p class="block4">Arkasında sakladığı tinerli pamuğun görüleceğini filan unutup kollarını açtı Keto.</p>

  <p class="block4">“Bilmiyorum ki Başkomiserim, bir dümen dönüyor ya bu günlerde, anlamadım gitti.”</p>

  <p class="block4">Eliyle hafifçe itti arkadaşını Pirana.</p>

  <p class="block4">“Ne dümeni lan. Başkomiserim tek tek çözüyor hepsini.”</p>

  <p class="block4">Bir adım daha yaklaştı, dalga dalga yükseldi soğuk havanın içindeki tiner kokusu. “Bak, indirmişler Engin’in katilini.” Hayranlıkla bakıyordu yüzüme. “Sen mi nalladın Başkomiserim, Titiz Tarık'ı?”</p>

  <p class="block4">Ayakta durmakta güçlük çekiyordu. Ne olmuştu birdenbire bu çocuğa. Belki de kaldıkları viraneden çıkmadan önce aldığı hap yeni gösteriyordu etkisini. Arkadaşı düşmesin diye koluna girdi Keto.</p>

  <p class="block4">“Yeter lan, yeter artık, hadi gidiyoruz.”</p>

  <p class="block4">Alınmış gibiydi Pirana.</p>

  <p class="block4">“Ne dedim oğlum ben şimdi!” Israrla baktı arkadaşına, ondan ses çıkmayınca, bana çevirdi bir sokak köpeğinin gözlerini andıran günahsız bakışını. “Ya, ben şimdi bir şey mi dedim.”</p>

  <p class="block4">“Ooo takımı toplamışsınız Başkomiserim,” diyen Ali'nin sesiyle irkildi çocuklar. Birkaç adım gerimizde duruyordu, yanında da Zeynep. Üzüntüyle bakıyordu kriminoloğumuz çocuklara. Ali ise hâlâ işin gırgırındaydı. “Bandaj yakışmış.” diye bulaştı Keto'ya. “Ama sokaklarda çok dolaşma, yaran kangren olur, burnun düşer sonra.”</p>

  <p class="block4">Hiç hoşlanmadı Keto bu sözlerden.</p>

  <p class="block4">“Bi'şey olmaz,” dedi gözlerini düşmanca kısarak. Tamam, gidiyoruz. Sen söylediğin için değil ama, bu benim öküz arkadaşım, Başkomiserimi rahatsız ettiği için.” Eski bir dostla vedalaşır gibi bana baktı. “Görüşürüz Başkomiserim.” Pirana'nın koluna girip sürükledi. “Yürü lan!” Birkaç adım atmıştı ki başını çevirdi. “Ha Başkomiserim, burayı şehrin göbeği zannedip aldanmayın sakın, çakal kaynıyor ortalık çakal, dikkat edin.”</p>

  <p class="block4">Artık Ali'ye mi laf vuruyordu, Nizam'la İhsan'ı mı kastediyordu anlayamadım. Belki onun da aldığı hap etkisini gösteriyordu yavaştan.</p>

  <p class="block4">“Siz de dikkat edin.” diye seslendim arkalarından. “Daha lazımsınız bana.”</p>

  <p class="block4">Bu defa Pirana geri döndü.</p>

  <p class="block4">“Ayıpsın Başkomiserim,” dedi arkadaşının elinden kurtularak. “Ölüme gidiyoruz dedin de mazotumuz mu bitti dedik?”</p>

  <p class="block5" id="calibre_pb_30">&nbsp;</p>
</body>
</html>
