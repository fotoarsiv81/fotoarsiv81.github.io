<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>BEYOĞLUNUN EN GÜZEL ABİSİ</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block11" id="calibre_pb_37">“Söylesene, nereden tanıyorsun Sami'yi?”</p>

  <p class="block4">Korkuyla geri yaslandı.</p>

  <p class="block4">“Şeyden...”</p>

  <p class="block4">Elbette fırsat vermedi Ali.</p>

  <p class="block15">“Neyden? Kumardan mı? Çok mu sık geliyordu sizin kulübe? Haa...” Sağ eliyle yine küçük bir tokat indirdi ensesine, şılap diye bir ses yankılandı sevimsiz odada. Terden eli ıslanmıştı Ali'nin. “Allah belanı versin.” dedi yüzünü buruşturarak. “Domuz gibi terliyorsun lan.” Uzandı, Kudret’in anorağının içindeki kazağa sildi elini. “Nasıl da iğrençsin be!” Bakışlarını Kudret’in suratına dikti yeniden. “Niye konuşmuyorsun lan, yoksa adamınız mıydı Sami? Neyi saklıyorsun? Pis işlerinizde yardım mı ediyordu size?”</p>

  <p class="block4">Hiç beklemediğimiz bir davranışta bulundu Kudret.</p>

  <p class="block4">“Pis iş filan yok.” diye yükseltti sesini. “Asıl biz yardım ettik Sami Abi'ye...”</p>

  <p class="block4">Yeni bir yalan geliyordu belli ki, ama bu kez öfkelenmedi Ali.</p>

  <p class="block4">“Demek yardım ettiniz? Para mı verdiniz yani?”</p>

  <p class="block4">“Para mı, yok, hayatını kurtardık.” Şaşkınlığımızı fırsat bilip açıkladı. “Sadece Sami Abi'nin değil, yanındaki iki memurun da...”</p>

  <p class="block4">Bir anlığına da olsa sorgunun kontrolünü ele geçirmişti.</p>

  <p class="block4">“Bak palavra atıyorsan.” diyen Ali'nin tehdidi de durumu değiştirmedi.</p>

  <p class="block4">“Anam avradım olsun ki doğruyu söylüyorum...</p>

  <p class="block4">“Sus lan, rezil herif.” diye aşağıladı yardımcım. “Hiç değilse ananı karıştırma pis işlerine.”</p>

  <p class="block4">Terli yüzü hafif kavrulmuş soğan gibi pembeleşti zanlının, ama konuşma isteği kaybolmadı. “Yok anama laf eder miyim, yani öylesine diyorum.”</p>

  <p class="block4">“Uzattın ama Kudret,” dedim tatlı sert bir tavırla. “Hadi anlat artık, ne anlatacaksan.”</p>

  <p class="block4">Oturduğu yerde toparlandı.</p>

  <p class="block4">“Tamam Başkomiserim, anlatacağım da...” Bakışları Ali’ye kaydı, vazgeçti, bu ne yapacağı belli olmayan komiserden şikâyet etmenin kendisi için hiç de hayırlı olmayacağını anlamıştı. “Biz. Sami Abi’yi teröristlerin elinden almıştık.”</p>

  <p class="block4">Ali’nin abartılı kahkahasıyla kesildi lafı.</p>

  <p class="block4">“Teröristler mi? Nerde yaptınız lan bu işi. Şırnak'ta mı?”</p>

  <p class="block4">Hiç bozulmadı Kudret, aksine kendinden emin, sakince açıkladı:</p>

  <p class="block4">“Şırnak'ta değil. Beyoğlu'nda... Hem de yüzlerce teröristin elinden.” Giderek yükseliyordu sesi; az önceki pısırıklıktan tümüyle kurtulmuş, takdir bekleyen bir kahraman gibi şakıyordu. “Geçen yaz... Gezi Parkı olaylarında... İstiklal Caddesi’nde... Mis Sokak’ta...”</p>

  <p class="block4">Kendinden emin konuşması canımı sıkmaya başlamıştı.</p>

  <p class="block4">“Şehir bilgilerimizi sınayacağına olayı anlat.” diye uyardım. “Nasıl oldu bu iş?”</p>

  <p class="block4">“Anlatıyorum ya Başkomiserim... Yüzlerce terörist. Yalla hatırlamıyorum, belki binlerce... Mis Sokak'ın köşesinde dershane var ya. İşte tam o köşede, sıkıştırmışlardı Sami Abi'yi. Yanında iki memur abimiz daha vardı. Bir karışıklık olmuş belli ki teröristlerin arasında kalmışlardı. O göstericilerin içinde bu gece bizim kulübe molotof kokteyli atanlar da vardı. Tanıyorum yavşakları... Kürtler, komünistler, ibneler. Her türlü puşt içlerinde. Birkaç dakika geciksek Sami Abileri linç edeceklerdi. Allahtan zamanında yetiştik. Otuz kişi kadar varız. Elimizde sopalar filan, ya Bismillah deyip giriştik bunlara. Hepsi hanım evladı zaten... Küpeli, uzun saçlı piçler... Mini etekli, kısa saçlı kızlar.”</p>

  <p class="block4">Dayanamayıp yine lafa karıştı Ali.</p>

  <p class="block4">“Hani teröristti lan bunlar? Hanım evladından nasıl terörist oluyor?”</p>

  <p class="block4">Hiç geri adım atmadı Kudret.</p>

  <p class="block4">“Yakıp yıktılar ya ortalığı. Devletimize, polisimize karşı koydular ya... Terörist değil mi şimdi bunlar?”</p>

  <p class="block4">Bu aptal tartışmayı sürdürmenin bir yararı yoktu.</p>

  <p class="block4">“Gösterici, onlara gösterici diyoruz.” diye müdahale ettim. “Neyse, sen devam et hadi.”</p>

  <p class="block4">“Tamam Başkomiserim, işte bunları kattık önümüze kovalıyoruz. Otuz kişi, üç bin kişiyi çil yavrusu gibi dağıttık valla.”</p>

  <p class="block4">Ali yine rahat duramadı yerinde.</p>

  <p class="block4">“Ufak at civcivler de yesin.”</p>

  <p class="block4">“Valla diyorum Komiserim... Tamam ekipler de yetişti arkamızdan. Onlar gelince zaten darmadağın oldu puştlar.” Yılışık bir suç ortaklığı ifadesi belirdi gözlerinde. “Ama o biber gazı fena ya. Adamın iflahını kesiyor. Maske filan da yok ya bizde. Ölücem zannettim ya. Yanlış anlamayın, bizim üzerimize atmadılar da, rüzgâr getiriyor haliyle. Amca çocuklarımın yarısı telef oldu desem yeridir.”</p>

  <p class="block4">Gezi Parkı olayları sırasında bazı kişilerin ellerinde döner bıçakları, sopalarla gösterici avına çıktığını hatırlıyordum. Demek Kara Nizam’ın yeğenleri de vardı aralarında.</p>

  <p class="block4">“Durumdan vazife çıkardınız yani,” diye eşeledim. Anlamadı ne demek istediğimi.</p>

  <p class="block4">“Buyurun Başkomiserim.”</p>

  <p class="block4">“Yani kendiliğinizden mi gittiniz oraya? Polislere yardım için...”</p>

  <p class="block4">Terbiyelice gülümsedi.</p>

  <p class="block4">“Ne haddimize Başkomiserim. Nizam Amca’m yolladı. Gezi Parkı'nı günlerce işgal eden şerefsizlerden bıkmışız zaten. Bizim dükkânların hepsi kapalı. Otoparklara gelen giden yok, kebapçılar sinek avlıyor. Yukarıdan da telefon gelmiş galiba.”</p>

  <p class="block4">Anında atladı Ali.</p>

  <p class="block4">“Yukarıdan derken?”</p>

  <p class="block4">Omuz silkti Kudret.</p>

  <p class="block4">“Orasını bilmiyorum, partiden de olabilir, emniyetten de... Fark eder mi Komiserim, maksat millete, devlete hizmet. Görev emri gelince çıktık sokağa tabii. Bu yavşakların haddini bildirmek için.” Ödül uman bir çocuğun beklentisi içinde bana bakarak marifetlerini anlatmayı sürdürdü. “Çok gösterici dövdük Başkomiserim. Analarını siktik ibnelerin...”</p>

  <p class="block4">“Fidan da var mıydı göstericilerin arasında?”</p>

  <p class="block4">“Kim? Kim dediniz Başkomiserim?”</p>

  <p class="block4">“Fidan. Birkaç saat önce öldürdüğün kız.”</p>

  <p class="block4">Bir balon gibi sönüverdi neşesi.</p>

  <p class="block4">“Ölen kızın adı Fidan mıymış?”</p>

  <p class="block4">“Ölen değil, öldürdüğün kız.” diye düzeltti Ali. İncecik bedenine yedi kurşun sıktığın kız.”</p>

  <p class="block4">Ne bakışlarını kaçırdı ne suçunun altında ezilen biri gibi başını öne eğdi.</p>

  <p class="block4">“Öyle olsun istemezdim,” dedi soğuk bir sesle. “Elindeki tüfeği bizim pencereye doğrultunca kendimi savundum. Cana kıymak iyi bir şey değildir yoksa.”</p>

  <p class="block4">“O yüzden mi dört kişiyi öldürdün?”</p>

  <p class="block4">Usulca başını kaldırdı Kudret, kaşlarının altından nefretle baktı yardımcıma. Minik gözleri keskinleşti, vahşi bir pırıltı halini aldı. Masaya oturduğumuzdan beri, bizden gizlemeye çalıştığı yüzüydü bu Kudret’in. Gerektiğinde acımasız bir katile dönüşecek olan birinin yüzü. Ama çok sürmedi, yüz kasları gevşedi, katil başka bir ifadenin ardına gizlendi.</p>

  <p class="block4">“Ben, ben, dört kişi öldürmedim...”</p>

  <p class="block4">Doğru yolda olduğunu anlayan yardımcım, baskıyı sürdürdü.</p>

  <p class="block4">“Kaç kişiyi öldürdün peki?”</p>

  <p class="block4">Güya açık yüreklilikle itiraf etti.</p>

  <p class="block4">“Bir kişiyi, o da amcama hakaret ettiği için... Nizam Amca'm bizim babamız gibidir. Ailemizin büyüğüdür. Ailemizin büyüğüdür. Aile bizim için çok önemlidir, önce Allah, sonra devlet, sonra da aile. Onlara dil uzatanın dilini keseriz.”</p>

  <p class="block4">Muzip bir ifade belirdi Ali'nin yüzünde.</p>

  <p class="block4">“Adam dil uzatmamış ki sadece tokatlamış amcanı.”</p>

  <p class="block4">Sanki o anı yeniden yaşıyormuş gibi boyun damarları şişti, burun kanatları açılıp kapanmaya başladı Kudret'in.</p>

  <p class="block4">“İftira! Külliyen iftira, öyle bir şey olmadı.”</p>

  <p class="block4">Zanlının karşımızda kıvranıp durması hoşuna gidiyordu yardımcımın.</p>

  <p class="block4">“İnkâr etme, adam hepinize koymuş postayı. Süt dökmüş kediye dönmüşsünüz karşısında.” Bana çevirdi ışıklı bakışlarını. “Çarkçı Abbas diye bir adam, Başkomiserim. Tophane'de bir otopark işletiyormuş. Bunlar parsel parsel ele geçiriyorlar ya Beyoğlu'nu. Kara Nizam, toplamış bütün akrabayı talukatını, basmış adamın mekânını. Ama Abbas da boş adam değilmiş, tüyoyu önceden almış, hazırlığını yapmış, gerektiği gibi karşılamış bunları. Hiç ummadıkları bir manzarayla karşılaşınca morarmış bunlar tabii. Üstüne üstlük, Abbas, çatır çatır tokatlamış Kara Nizam'ı. Hem de bunların gözünün önünde...”</p>

  <p class="block4">“Yalan!” diye bağırdı Kudret, “Öyle olmadı. Abbas işgal etmişti otoparkı. Sahibi de yaşlı bir Yahudi. Amcanım da ahbabı. O rica etmiş, bu herifi çıkarın diye. Biz de ondan gittik zaten. Hatta Nizam Amca'm önceden aramış, şu meşaleyi bir konuşalım diye. Abbas da buyurun bekliyorum, demiş. Ama otoparka gidince kahpelik etti bize. Bütün hemşerilerini üzerimize saldırttı. Tokat meselesi filan da iftira. Öyle bir şey olmadı.”</p>

  <p class="block9"><span class="text">Niye öldürdün o zaman Abbas'ı?” Aklına başka bir düşünce takılmış gibi bocaladı Ali. “Dur, dur, belki de sen yapmadın.” Parmaklarını şaklattı havada. “Tabii ya, sen değil. Kara Nizam vurdu. Yaşın küçük diye olayı sen üstlendin. Evet, aynen öyle oldu. Çarkçı fiyakasını bozunca, Beyoğlu’nda madara</span> <span class="text">oldu Kara Nizam. Günlerce insan içine çıkamadı. İtibarını kazanması için Çarkçı’yı bizzat öldürmesi gerekiyordu. Öyle de yaptı zaten. Fakat anlaşma gereği işi sen üstlendin...” Eliyle omuzundan dürttü. “Söylesene lan, öyle olmadı mı?”</span></p>

  <p class="block9"><span class="text">Kudret’in ağzından yine tek kelime çıkmadı, kinini içine</span> <span class="text">akıtarak bu “Allahın belası” polisin sözlerini dinlemeyi sürdürdü.</span></p>

  <p class="block4">“Elbette öyle oldu... Senin ilk cinayetin Abbas değildi. Bu geceki zavallı kızı saymazsak, aradaki üç kişiyi sen öldürdün. Hapisten çıktıktan sonra. Ama o cinayetleri de reşit olmayan öteki kuzenlerin üstlendi. Demek sizde işler böyle yürüyor. Erişkinler öldürüyor, reşit olmayanlar üstleniyor. Hapiste de itlik nasıl olur, onu öğreniyorlar.”</p>

  <p class="block4">Merkeze gelince üstünkörü bakmış olmalıydı yardımcım, Kudret'in dosyasına. Vakit yoktu, başka ne yapabilirdi ki? Ama konuştukça taşlar yerine oturmaya başlamıştı kafasında.</p>

  <p class="block4">“İlk cinayetini on altı yaşında işlemiş bu dingil.” dedi bana anlatmaya başlayarak. “Daha doğrusu, anladığınız gibi amcasının vukuatını üstlenmiş. Çarkçı Abbas'ın kesik iki kulağını da yanına alıp silahıyla karakola teslim olmuş. Böylece hem amcasını korumuş hem de yalandan katil unvanı almış. Beş yıl sonra da aftan çıkmış tabii. Çıktıktan sonraki iki yıl içinde üç kişinin ölümünden daha sorumlu tutulmuş, ama demin anlattığım gibi reşit olmayan yeğenler üstlenmiş her üç cinayeti de. Yani bu rezil herif, yuvarlak hesap dört kişinin katili olabilir...” Şöyle bir göz attı sandalyesinde terlemekten eriyip bitmekte olan adama, “Öyle değil mi lan? Eksik mi söyledim yoksa?”</p>

  <p class="block4">Cevap vermedi Kudret, sadece baktı, keskin iki bıçak gibi ışıldayan gözlerle hiç korkmadan, hiç çekinmeden, bir gün elime düşersen, sana neler yapacağımı biliyorum dercesine baktı.</p>

  <p class="block4">“Ne poz kesiyorsun lan!” diye gürledi bizim korkusuz polis. “Film mi çekiyoruz burada! Beni mi korkutmaya çalışıyorsun yoksa!” Sahiden sinirlenmeye başlıyordu. Sille tokat girişmesinden çekindim.</p>

  <p class="block4">“Tamam Ali, tamam, otur biraz.”</p>

  <p class="block4">Oturmadı, olduğu yerde dikilmeyi sürdürdü, ama zanlıya bulaşmayı da kesti, tabii şimdilik.</p>

  <p class="block4">“Engin'le aran nasıldı Kudret?”</p>

  <p class="block4">Aklı hala Ali'deydi, ne dediğimi yine anlayamadı.</p>

  <p class="block4">“Haa... Engin mi?”</p>

  <p class="block4">“Evet, dün gece öldürülen arkadaşınızdan bahsediyorum. Sever miydin?”</p>

  <p class="block4">Sakinleşmeye başlamıştı, derinden bir iç geçirdi.</p>

  <p class="block4">“Severdim,” dedi alnındaki terleri anorağının koluyla silmeye çalışarak. “Niye sevmeyeyim. Allah rahmet eylesin, bana bir kötülüğü yoktu.”</p>

  <p class="block4">Anorağının kolu terini ememedi. Mendilimi çıkardım.</p>

  <p class="block4">“Al, şunla sil.”</p>

  <p class="block4">Çok tuhaf bir davranışta bulunmuşum gibi, bir mendile, bir bana baktı. “Yok, sağ olun...”</p>

  <p class="block4">“Al yahu, alsana. Çıkar şu anorağını da serinle biraz.”</p>

  <p class="block4">Gözleriyle tarttı beni, sonra kuşkuyla Ali'ye baktı ve kararlılıkla başını salladı.</p>

  <p class="block4">“Yok, iyiyim ben böyle.” Kurnazca sırıttı. “Doktor terlemenin iyi geldiğini söyledi bana.”</p>

  <p class="block4">Kim bilir kaç kez geçmişti bu sorgulardan. Eminim epeyce de sopa yemişti. İyi polis, kötü polis bizim bütün yöntemlerimizi biliyor olmalıydı. Yardımımı reddederek sizinle hiçbir koşulda uzlaşmam demek istiyordu.</p>

  <p class="block4">“Sen bilirsin.” dedim mendilimi yeniden cebime koyarken. “Nizam’la araları pek iyi değilmiş son dönemlerde.”</p>

  <p class="block4">Pürdikkat beni dinliyor, ne yapmak istediğimizi anlamaya çalışıyordu.</p>

  <p class="block4">“Engin diyorum. Amcanla bir kadın meselesi varmış aralarında. Çilem diye bir kadın...”</p>

  <p class="block4">Rahatsız olmuş gibi sıkıntıyla oynattı boynunu.</p>

  <p class="block4">“Çilem değil, Hacer... Hacer Yenge... Nizam Amca’m evlendi o kadınla.”</p>

  <p class="block4">O kadınla demesi ilginçti. Saltanat Süleyman'ın söyledikleri doğru çıkıyordu. Kara Nizam'ın yeğenleri bu evliliği onaylamıyordu demek.</p>

  <p class="block4">“Anlattı amcan.” dedim kibarca. “İnşallah mutlu olurlar. Ama Hacer Hanım’ın bu ölen Engin’le de ilişkisi olmuş.''</p>

  <p class="block4">Anında itiraz etti Kudret.</p>

  <p class="block4">“Öyle bi'şey yok. Hem Hacer Yenge hakkında ben konuşamam. Kadın ailemize girdi. Artık o bizim namusumuz.”</p>

  <p class="block4">Büyük bir keyifle nasırına basmayı sürdürdü yardımcım.</p>

  <p class="block4">“Namusunuz mu? Barbut İhsan'ın kapatması değil miydi oğlum bu kadın? Tek Barbut olsa iyi, sonra Engin. Yoksa önce Engin, sonra mı Barbut?”</p>

  <p class="block4">Kıpkırmızı oldu Kudret'in suratı, ama itiraz etmedi.</p>

  <p class="block4">“Biraz yanlış olmuş. Nizam gibi namlı bir adamın, Çilem'le evlenmesi.” dedim Kudret'in aklındakileri açığa çıkarmak için. “Ailenin adına gölge düşürmeyecek birini bulabilirdi.”</p>

  <p class="block4">Neredeyse duyulmayacak kadar cılız bir sesle mırıldandı:</p>

  <p class="block4">“Amcamın kararı, bize saygı duymak düşer.”</p>

  <p class="block4">Hiç yüzümüze bakmadan konuşmuştu.</p>

  <p class="block4">“Bir yeğen olarak haklısın tabii, koca Kara Nizam'a karşı mı çıkacaksınız? Ama milletin ağzı da torba değil ki büzesin. Neyse, insanların ne dediği bizi ilgilendirmez. Peki, Hacer’in Engin'le ilişkisinin olduğu doğru mu? Yani amcanla tanışmadan önce... Çünkü kimileri bu ilişki hâlâ sürüyordu diyor.</p>

  <p class="block4">“İftira!” diye öfkeyle kaldırdı başını. “Yok öyle bir şey. Kim söyledi bunu size?”</p>

  <p class="block4">“Sakin ol Kudret. Sadece bir kişiden duymadık, iki gündür kiminle konuşsak, herkes bu meseleden bahsediyor Beyoğlu'nda. Zaten Engin tanıştırmış kızı, amcanla. Öyle değil mi?<sup class="calibre1">”</sup></p>

  <p class="block4">Mantığı cevap verme diyordu, ama yüreği, yıllardır edindiği kültür, amcasının yaptığı bu yanlışı içine sindiremiyordu.</p>

  <p class="block4">“Öyle, ama Engin'in Hacer Yenge'yle ilişkisi olmadı. Ne önce ne de sonra. Bak Engin sinsi biri olabilir, ama geri zekâlı değildi. Bizim karılarımıza, kızlarımıza yan gözle bakarsa başına geleceği bilirdi. Hem başka bir kıza âşıktı o...” İkimizin de ilgiyle baktığını fark etmişti. “Salak işte, pavyonda çalışan bir kıza kapıldı.”</p>

  <p class="block4">“Azize'ye mi?”</p>

  <p class="block4">“Bak biliyormuşsunuz işte Başkomiserim. Evet, o sıska kıza kaptırdı gönlünü. Hâlbuki ne karılar vardı etrafında. Yakışıklı adamdı Engin, boylu poslu, mavi gözlü... Mesela zengin bir kadın vardı. Jale... Yaşı biraz geçkin ama hâlâ güzel...”</p>

  <p class="block4">Engin'in evinde bulduğumuz fotoğraflardaki kadından söz ediyordu.</p>

  <p class="block4">“Jale aşıktı buna deli gibi. Öyle böyle değil, kadın hakikaten zengin. Kocasının fabrikaları var, mal mülk yerinde... Adama inme indi, ha bugün ha yarın öldü ölecek. Ama bu salak gitti, o pavyon yosmasına gönül indirdi.”</p>

  <p class="block4">“Peki, Azize de seviyor muydu Engin'i?”</p>

  <p class="block4">Küçümseyen bir ifade belirdi suratında.</p>

  <p class="block4">“Sevse n'olacak? O kızdan karı mı olur adama? Her gelen bir ısırık almış. Zaten evlenmezdi ki Engin, kendine yediremezdi.”</p>

  <p class="block4">“Ama amcan evlenmiş.” Elbette Ali'ydi lafı gediğine oturtan. “Bak ne güzel evinin kadını yapmış Hacer'i. yoksa Çilem mi elemeliyim?”</p>

  <p class="block4">Bakışlarını bir kez daha kaçırdı, ama söylenmeden de edemedi.</p>

  <p class="block4">“İyi olsun diye yaptı. Hacer'i kurtarmak için... Hacer Yenge de dürüst bir kadın oldu zaten. Eyüp Camii'nin imamına gittiler. Okudu üfledi. Hamama gittiler, yundu, arındı, yeniden doğmuş gibi oldu.” Dudaklarında müstehzi bir gülümsemeyle karşısında dikilen Ali'ye bakarak yineledi. “Evet namuslu bir kadın oldu. Zaten kötü bir insan da değildi. Gençlik işte. Barbut İhsan gibi çakallara rastlamış. Engin'le filanda ilişkisi yoktu.”</p>

  <p class="block4">Söylediklerine kendisi de inanmıyor olacak ki uzattıkça uzatıyordu konuyu, ama bu sorguyu, kurtlar sofrasına düşmüş zavallı bir kadın etrafında dolandırmanın da anlamı yoktu zaten.</p>

  <p class="block4">“Aslında bana da öyle geliyor.” dedim yeniden arkama yaslanarak. “Hacer Hanım’ın maktulle bir ilişkisi olduğunu hiç sanmıyorum. Ama Engin, yengenizi kullanmak istemiş olamaz mı?”</p>

  <p class="block4">Yine suratı asılır gibi oldu.</p>

  <p class="block4">“Yok, o manada demiyorum. Biliyorsun, bu Engin Avrupa'dan gelmiş. Amcası Durdu, dünya çapında namlı bir uyuşturucu kaçakçısı. Engin de onun sağ kolu. Eğer İtalyanlar Durdu'yu öldürüp bunların çetesini dağıtmasaydı, belki de amcasının yerine geçecekti. Yani Engin büyük işler için hazırlamış kendini. Fakat kaderin cilvesine bak, gelip Kara Nizam'ın kanadının altına sığınmak zorumla kalmış. Olur, insanın başına her türlü iş gelir, lâkin anladığım kadarıyla bu Engin hırslı biriymiş. Yani kaderin ona biçtiği rolü kabul etmeyecek kadar açgözlü. Amcanla filan çok yakınlaşmış. Belki Hacer Hanım’ı filan tanıştırması da amcanın gevenini kazanmak için. Fakat öğrendiğimize göre, son günlerde İtalya’da dağılan adamlarını toplamaya çalışıyormuş. Onları İstanbul’a getirmek için hazırlanıyormuş...”</p>

  <p class="block4">Temkini elden bırakmasa da söylediğim yalan etkilemeye başlamıştı onu.</p>

  <p class="block4">“Nerden duydunuz bunları?”</p>

  <p class="block4">“Barbut İhsan’dan değil herhalde. Interpol ajanlarının raporlarından. Çünkü İstanbul'a geldiğinden beri izleniyordu Engin.” Gözlerinde beliren korkuyu görünce sürdürdüm senaryoyu. İtalyan Interpol’ündeki arkadaşlarımızın tahmini. Engin'in İstanbul'da güç toplayıp yeniden krallığını ilan etmesi yönündeydi. Yani ailenizi bir kaldıraç olarak kullanmak istiyordu.''</p>

  <p class="block4">Alt çenesi hafifçe düşmüştü, hayretler içindeydi.</p>

  <p class="block4">“Amcan tapulardan bahsetmedi mi sana?”</p>

  <p class="block4">Minik gözleri iri iri açıldı.</p>

  <p class="block4">“Ne tapusu?”</p>

  <p class="block4">“Tarlabaşı'nda dokuz binanın tapusu... Evet. Engin kendisi için ev topluyormuş. Kentsel dönüşüm olacak, binalar değerlenecek ya. Ama bunu amcandan gizlemiş.”</p>

  <p class="block4">“Vay sahtekâr!” diye söylendi. “Bize de sizin için ev alıyorum diyordu.” Sonunda çözülmüştü Kudret. “Ben demiştim zaten Nizam Amca'ma, bu Engin'e dikkat et diye. Birdenbire ortaya çıkıp içimize sızdı herif. Tabii, karı kız bulması da tertibin parçası. Biliyor amcamın zayıf tarafını...” Duraksadı. “Peki kim öldürmüş Engin'i? İtalyanlar mı?”</p>

  <p class="block4">Bu kez ben dikkatle süzdüm masanın başında oturan genç adamı. Bizim onu kandırmaya çalıştığımız gibi, o da bizi mi yanıltmak istiyordu? Engin'i kendisi öldürdüğü halde, bizim kurduğumuz senaryoya dayanarak bu işten sıyrılmayı mı planlıyordu? Hayır, samimi görünüyordu. Birkaç saat önce gözünü kırpmadan, gencecik bir kızın üzerine yedi kurşun sıkan bu katilin, muhtemelen Engin cinayetiyle hiçbir ilgisi yoktu. Ama bu gerçek, amcası Kara Nizam’ın Engin'in ölümüyle ilgisi olmadığı anlamına gelmiyordu.</p>

  <p class="block4">“İtalyanlar da olabilir tabii.” dedim parmaklarımı iç içe geçirerek. “Ama ben şu Nazlı denen kadından şüpheleniyorum. Engin'in kasasında, Ferhat Çerağ Kültür Merkezi’nin Krokisini bulduk.”</p>

  <p class="block4">Evet, işte kaçırdı gözlerini, kendisinin de dahil olduğu bir suçtan söz ediyordum çünkü.</p>

  <p class="block4">“Anlaşılan o binaya bir saldırı düzenlemeyi planlıyormuş.”</p>

  <p class="block4">“Öyle mi?” dedi ayarlanmış bir ses tonuyla. Yeniden gardını almıştı işte. Nereye varmak istiyordum acaba?</p>

  <p class="block4">“Öyle,” dedim olabildiğince sakin görünmeye çalışarak. “Fidan, yani senin vurduğun kız da Nazlı'nın kültür merkezine gidip geliyormuş.”</p>

  <p class="block4">“Senin vurduğun” sözlerinin üstüne basa basa konuşmuştum, ama ne bir eziklik ne de utanç duydu. Aksine sesini yükseltti.</p>

  <p class="block4">“Bütün bunların sorumlusu Nazlı denilen o deli karı zaten. O kültür merkezi dediği yer, bölücü yuvası. İbnesi orada, Kürt'ü orada, solcusu orada, feministi orada. Sanki eksikmiş gibi bir tane de bizim binaya açacakmış. Kaç yıllık sözleşmemiz var, dinlemiyor kadın. Tutturdu, çıkacaksınız da çıkacaksınız...”</p>

  <p class="block4">“Onun için mi silah sıktınız kültür merkezinin önünde. Nazlı’nın gözünü kırmak için mi?”</p>

  <p class="block4">Ali’nin sözleri bastırdı genç katilin konuşmasını. Düştüğü tongayı yeni anlamış gibi ürkek ürkek bir bana, bir yardımcıma baktı ama çok geçti.</p>

  <p class="block4">“Söylesene lan!” diye yaklaştı Ali. “Kaç kere camını kırdınız o binanın, kaç kere taciz ettiniz bu insanları?”</p>

  <p class="block4">Çıt çıkmıyordu Kudret'ten.</p>

  <p class="block4">“O kroki ne içindi? Bomba mı koyacaktınız oraya? Kurşuna mı dizecektiniz milleti? Söylesene ne yapacaktınız?”</p>

  <p class="block4">“Bilmiyorum.” dedi sinirli bir hareketle başını geri atarak. “Benim o krokiden haberim yok.”</p>

  <p class="block4">Ali'nin en sert tokadı işte o anda patladı Kudret’in ensesinde.</p>

  <p class="block4">Neredeyse burnu masaya çarpacak kadar öne savruldu zanlı. Toparlanırken bardağı taşıran o küfür döküldü dudaklarından.</p>

  <p class="block4">“Ah! Ananı sikeyim, ne vuruyorsun?”</p>

  <p class="block4">Ali, çevik bir hareketle uzanıp anorağının yakasından yakaladı onu. Ağzını açmasına bile fırsat vermeyerek ayağa kaldırdı. Yardımcımı durdurmam gerekirdi, ama karların üzerinde giderek büyüyen bir kızıllığın içinde yatan o genç kızın yedi kurşunla delik deşik edilmiş narin bedeni bunu yapmamı engelledi.</p>

  <p class="block4">“Bir daha küfret lan!” diye bağırdı. “Hadi bir daha küfret.”</p>

  <p class="block4">Ayakları yerden kesilen Kudret'in suratı bembeyaz olmuştu. Pörtleyen gözlerini bana çevirmek istiyor, ama Ali'nin sarsalamalarından fırsat bulamıyordu. Eyvah, şimdi burnunun üstüne bir kafa yiyecek diye endişelenmeye başlarken. “Aç ağzını lan.” diye buyurdu bizimki. “Aç ağzını yoksa kaldırıp atarım seni beşinci kattan.”</p>

  <p class="block4">Tereddüt ediyordu Kudret.</p>

  <p class="block4">“Aç lan, aç ağzını.”</p>

  <p class="block4">Benden beklediği yardımın da bir türlü gelmeyeceğini anlayan zanlı korka korka açtı çenesini. Ağzındaki bütün sıvıyı gürültüyle toparlayıp Kudret'in yarı aralık dudaklarının arasına tükürdü Ali. Sonra da iki eliyle çenesini kapattı.</p>

  <p class="block4">“Yut lan şimdi. Yut, pezevenk!”</p>

  <p class="block4">O anda çalındı sorgu odasının kapısı. Ben iskemlemde oturuyordum. Kudret'in küçük çenesi Ali'nin pençelerinin arasındaydı hâlâ. Dönüp kapıya baktık; aralanan metal kanadın arasından Zeynep'in sıkıntılı yüzü göründü.</p>

  <p class="block4">“Zanlının avukatı geldi Başkomiserim, sorguya katılmak istiyor.”</p>

  <p class="block5" id="calibre_pb_38">&nbsp;</p>
</body>
</html>
