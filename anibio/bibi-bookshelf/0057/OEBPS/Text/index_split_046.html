<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>BEYOĞLUNUN EN GÜZEL ABİSİ</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block6">“Hayat, yaşadıklarımızdan çok hayal ettiklerimiz değil mi zaten”</h1>

  <p class="block7">&nbsp;</p>

  <p class="block4">Zeynep'ten ayrıldıktan sonra Cihangir'deki apartmana vardığımızda vakit öğleyi bulmuştu. En üstteki iki daireyi birleştirerek dubleks bir ev yapmıştı kendine Jale Hanım. Paltolarımızı astıktan sonra, nazik bir tavırla önümüze düşen hizmetçinin mihmandarlığında, ince bir zevkin ürünü ahşap merdivenlerden, ikinci katın terasında her yanı camlarla kapatılmış kış bahçesine çıktık. Önce baygın bir koku çarptı burnumuza, ardından seramik saksılarda nazlı orkideler, yediveren karanfiller, sarışın kasımpatılar, mor açelyalar ve çeşit çeşit kış gülleri karşıladı bizi. İnsanı gülümsemeye zorlayan aydınlık bir mekân... Denize bakan geniş pencerenin önüne kurulmuştu kahvaltı masası... Gözlerinde kocaman güneş gözlükleriyle bizi bekliyordu Jale. Yemeğini yeni bitirmiş olmalıydı, peynir, zeytin, salam, kurutulmuş et, bal, kaymak gibi yiyecekler henüz kaldırılmamıştı masadan. Bej rengi vazodaki koyu kırmızı güllerle, aynı renkte bir sabahlık vardı üzerinde... Silikonlu göğüslerinin yarısını ve hâlâ biçimli bacaklarını dizlerine kadar açıkta bırakan iç gıcıklayan bir sabahlık... Bizi görünce gülümsemeye benzer bir kıpırtı oldu dudaklarında. Ama ne siyah gözlüklerini çıkardı ne de oturduğu yerden kalkmaya yeltendi, bir kraliçe edasıyla elini uzattı sadece.</p>

  <p class="block4">“Buyurun, hoş geldiniz.”</p>

  <p class="block4">Öpeceğimizi sanıyordu, elini sıkmakla yetindim. Ali oralı olmalı bile.</p>

  <p class="block4">“Afiyet olsun, Jale Hanım...” dedim elini avucumdan çekerken, “Başkomiser Nevzat...”</p>

  <p class="block4">“Memnun oldum.” Güya benimle konuşuyordu, ama başını bizim deli fişeğe doğru çevirmişti. İyi göremiyor olacak gözlüğünü de çıkardı sonunda. “Sen neden üniforma giymiyorsun bakalım?”</p>

  <p class="block4">“Ne?” Sahiden anlamamıştı Ali, ama kadının baygın bakışlarından rahatsız olmuştu. Tersler gibi konuştu. “Ne diyorsunuz hanımefendi?”</p>

  <p class="block4">Elindeki gözlüğü masanın üzerine bırakırken değersiz bir bakış fırlattı bana.</p>

  <p class="block4">“Gençler niye böyle sinirli oluyor?” Yanıtımı beklemedi bile, hayranlık dolu gözlerini bizim delikanlıdan bir an olsun ayırmadan mırıldandı. “Gerçi sinirlenince daha yakışıklı oluyormuş.”</p>

  <p class="block4">Halden anlayan orta yaşlı adam rolüne girdim hemen.</p>

  <p class="block4">“Komiser Ali,” dedim oğluyla övünen bir babanın kıvancı içinde. “Birlikte çalışıyoruz.”</p>

  <p class="block4">“Ali demek... Kısa isimli erkekleri severim, ama itiraf edeyim, üniformalı olsaydı daha çok severdim.”</p>

  <p class="block4">Bizimki tövbe tövbe der gibi başını salladı. Hiç aldırmadı kadın. Göğüsleri gibi silikonla kalınlaştırılmış dudaklarında iğreti duran bir gülümsemeyle sonunda bana döndü.</p>

  <p class="block4">“Sizce de öyle değil mi Nevzat Bey, üniforma çok yakışıyor erkeklere.” Parlak siyaha boyanmış tırnaklarıyla masaya usulca vurdu. “Bilhassa genç olanlara...”</p>

  <p class="block4">Samimi miydi, yoksa gerçek ruh halini gizlemek için mi böyle abartılı davranıyordu, kestirmek güçtü, ama artık haddini bildirmenin zamanı gelmişti.</p>

  <p class="block4">“O genç erkeklerden biri şu anda morgda yatıyor Jale Hanım.” dedim karşısındaki iskemleyi çekerken. “Kalbinde derin bir bıçak yarasıyla...”</p>

  <p class="block4">Bütün tadı kaçmıştı, ama vakarını bozmaya hiç niyeti yoktu, uzaklaşmak ister gibi geriye yaslandı.</p>

  <p class="block4">“Engin'den mi bahsediyorsunuz?”</p>

  <p class="block4">Alaycı bir bakış fırlattım.</p>

  <p class="block9"><span class="text">“Bugünlerde ölen başka biri daha mı var?” Dünyayı umursamayan, o kayıtsız ifade anında silindi</span> <span class="text">makyajlı yüzünden.</span></p>

  <p class="block4">“Bi... Bilmiyorum, ben sadece Engin'i duydum...”</p>

  <p class="block4">Bu kadar endişeye kapılmış olması beni şaşırtmıştı biraz, ama Ali’nin sorusu araya girdi.</p>

  <p class="block4">“En son ne zaman görüştünüz maktulle?”</p>

  <p class="block4">“Engin'le mi?” Kirpiklerini kırpıştırdı. “Bir hafta önce... Yok yok, on gün önce... Yani öyle bi'şey...”</p>

  <p class="block4">Lafı hiç dolandırmadı yardımcım.</p>

  <p class="block4">“Tarlabaşı’nda aldığınız binaları mı konuşmuştunuz?”</p>

  <p class="block4">Sözler hedefini bulmuştu, yüzü çarpıldı Jale'nin, alt çenesi hafifçe aşağı sarktı.</p>

  <p class="block4">“Gizlemenize gerek yok, birlikte iş yaptığınızı biliyoruz.”</p>

  <p class="block4">İskemlesinde toparlanarak, göğsünü ve bacaklarının bir kısmını açıkta bırakan geceliğini çekiştirerek örtünmeye çalıştı. Halâ ayakta dikilen hizmetçiye döndü.</p>

  <p class="block4">“Beylere ne içeceklerini sordun mu kızım?”</p>

  <p class="block4">Belli ki zaman kazanmak istiyordu.</p>

  <p class="block4">“Sağ olun bir şey içmiyoruz.” diyerek durumun ciddiyetini hissettirmek istedim. “Siz sorduğumuz soruya cevap verin lütfen...”</p>

  <p class="block4">Güya soğukkanlılığını korumaya çalışarak hizmetçiye döndü.</p>

  <p class="block4">“Tamam, sen gidebilirsin.”</p>

  <p class="block4">Karışık işler döndüğünü anlayan hizmetçinin de tombul yüzü kıpkırmızı olmuştu, ama kurcalamak kimin haddine?</p>

  <p class="block4">“Emredersiniz hanımefendi.” diyerek hızlı adımlarla çıktı bahçeden kızcağız.</p>

  <p class="block4">“Yanlış duymuşsunuz Nevzat Bey.”</p>

  <p class="block4">Evet, ilk şaşkınlığını atmış olmalıydı ki karşı atağa geçmişti Jale. Ama oyalayıcı sözler duymaya tahammülüm kalmamıştı.</p>

  <p class="block4">“Lütfen hanımefendi.” diyerek lafı ağzında bıraktım. “Kendinizi daha fazla küçük düşürmeyin. Engin’e yüklü miktarlarda para yolladığınızı biliyoruz. Paraları Azize diye bir kızın hesabına yolluyormuşsunuz. İsterseniz banka dekontlarını da getiririz.”</p>

  <p class="block4">Ela gözleri kısıldı, yüzünde erken bir bozgunun izleri belirdi.</p>

  <p class="block4">“Kimden duydunuz bunları?”</p>

  <p class="block4">Sıkıntıyla söylendim:</p>

  <p class="block4">“Ne önemi var Jale Hanım? Engin'le birlikle iş yapmışsınız.”</p>

  <p class="block4">Süngüsü düştü, kibri tuzla buz oldu, önündeki tabakta duran peynir ve ekmek artıklarına baktı bir süre.</p>

  <p class="block4">“Biz sevgiliydik.” dedi sonra teslim olmuş bir sesle. “Gurur duyulacak bir şey değil. Evli bir kadınım, ama kocam üç yıldır yatalak, altı aydır da bitkisel hayatta... Üstelik bizim ilişkimiz...” Açıklamakta zorluk çekiyor gibiydi. “Nasıl söyleyeyim, bizim ilişkimiz özgürdü. Belki basında yazanları okumuşsunuzdur hakkımızda. Rıfat Bey, yani kocam beyin kanaması geçirmeden önce de... Neyse bu şahsi bir konu zaten... Demek istediğim Engin iş ortağım değil, sevgilimdi. Birlikte iş yapmıyorduk. Engin'e yardım ediyordum sadece...”</p>

  <p class="block4">Daha fazla katlanamadı Ali.</p>

  <p class="block4">“Öyle küçük bir yardıma benzemiyor, dünyanın parasını yollamışsınız adama.”</p>

  <p class="block4">Yine o sinir bozucu kibrini takındı.</p>

  <p class="block4">“O kadar da çok değil canım... Zaten her seferinde geri ödüyordu. Parça parça tabii...” Bakışlarını kaçırdı yine. “Eve getiriyordu paraları. Elden veriyordu yani. Hani dekont filan isterseniz gösteremem, o yüzden diyorum.”</p>

  <p class="block4">Bariz yalan söylüyordu.</p>

  <p class="block4">“Azize öyle anlatmıyor ama...” diyerek bu kez ben köstek oldum sözlerine. “Azize'yi tanıyorsunuz değil mi? Şu bebek yüzlü genç kız... Engin, onu görür görmez âşık olmuş. Hatta o gece siz de yanındaymışsınız, Neşe Pavyon'da.”</p>

  <p class="block4">Güya kadını sıkıştırmak istemiştim, ama sözlerim hiç beklemediğim bir etki yarattı. Kalemle çizilmiş düzgün kaşları çatıldı, gözleri ürkekliğinden sıyrılıp çakmak çakmak oldu, gizli bir enerjiyle dolmuş gibi toparlandı iskemlesinde.</p>

  <p class="block4">“Azize denen o pavyon yosmasının sözlerine mi inandınız?”</p>

  <p class="block4">Kibar ev sahibemiz anında bayağı bir kadına dönüşüvermişti.</p>

  <p class="block4">“Evet, Azize Hanım söyledi.” dedim hanım lafının üzerine basa basa. “Ama Kara Nizam da varmış yanınızda, bir de Menekşe diye bir kadın...”</p>

  <p class="block4">Oturduğu yerden kükredi adeta.</p>

  <p class="block4">“Yalan! Yalan söylemiş küçük orospu.”</p>

  <p class="block4">Kadını öfkelendirip ağzından daha kolay laf almak için değil, gerçekten de Azize'nin saf yüzü gözlerimin önüne geldiği için, “Ayıp olmuyor mu Jale Hanım.” diye uyardım. “Küfür sizin gibi bir hanımefendiye hiç yakışmıyor.”</p>

  <p class="block4">Alev alev yanan gözlerini bana dikti, okkalı bir lakırdı, belki de sağlam bir küfür dökülecekti dudaklarının arasından, ama son anda kendini tutmayı başardı.</p>

  <p class="block4">“Özür dilerim.” dedi bakışlarını kaçırarak. “O...” Bulacağı tüm sıfatlar küfür nev’inden olacağından bir an bocaladı. “O... Yani o konsomatris, uyuşturucuyla çeldi adamın aklını. Yoksa Engin gibi bir adam o kadide bakar mı ayol?”</p>

  <p class="block4">Sanki durumdan haberdarmışım gibi zarf attım.</p>

  <p class="block4">“Kokainden mi bahsediyorsunuz?”</p>

  <p class="block4">Hiç gerek yokmuş bu çabaya, kadın anlatmaya teşneymiş zaten.</p>

  <p class="block4">“Bak duymuşsunuz işte.” dedi heveskâr bir sesle. “Bilmiyorum deseydiniz şaşardım zaten. Gece gündüz pudra çeker bunlar. Kızın o çirkin burnu düşecek bir gün, kokain kullanmaktan...”</p>

  <p class="block4">“Nizam da çekiyormuş duyduğumuza göre.”</p>

  <p class="block4">Ali'nin sözleri neşesini kaçırır gibi oldu Jale'nin.</p>

  <p class="block4">“Yok, onu bilmiyorum, durduk yere kimsenin günahını almak istemem. Nizam Bey'le başımı belaya sokmayın benim.”</p>

  <p class="block4">Çok korkuyor olmalıydı çirkin mafya babasından. Belki paraları Azize'nin hesabına göndermeye razı olmasının nedeni de bu endişeydi. Engin'le iş yaptığının bilinmesini istemiyordu.</p>

  <p class="block4">“Ama Çilem diye bir kız var.” dedi yüzünü buruşturarak “Asıl adı Hacer... Nizam'ın kapatması. Aynı zamanda Azize'nin de arkadaşı. O da kokocu. Belki Nizam Bey'i de öyle kandırmışlardır. Toplu...” Arsız bir gülümseme belirdi dudaklarında. “Anlarsınız ya, şu toplu partilerde...”</p>

  <p class="block4">Hayal kırıklığına uğratmıştı Jale beni. Daha kibar, kendini aşkına adamış, üzgün bir kadın bekliyordum. Ama Engin'in ölümüne aldırmıyor gibiydi. Duyduğu kıskançlık ise kendinden genç kadınlarla giriştiği savaşı kaybetmiş olmasından kaynaklanıyordu. Onu zayıf kılan da buydu. Yardımcım da benim gibi düşünüyor olacak ki aynı yeri kaşımayı sürdürdü</p>

  <p class="block4">“Bizde öyle duyduk. Hatta Azize'nin evinde toplanmışlar. Dördü birden. Engin, Azize, Nizam ve Çilem... Belki de Azize organize etmiştir bu partiyi. Fakat şu işe bakın ki ilişki mutlu sonla bitmiş.”</p>

  <p class="block4">Kadını meraktan çıldırtmak için sustu.</p>

  <p class="block4">“Nasıl mutlu sonla bitmiş?” diye sabırsızlıkla atıldı Jale. “</p>

  <p class="block4">Duymadınız mı, evlenmişler?”</p>

  <p class="block4">Sanki görünmeyen bir darbe almış gibi sarsıldı. “Kim?” Panik içinde çıkmıştı sesi.</p>

  <p class="block4">“Nizam'la Çilem...”</p>

  <p class="block4">Rahatlamıştı Jale.</p>

  <p class="block4">“Hem de Engin'in öldürüldüğü gün.” diye oyununu sürdürdü Ali. ''Uludağ'da, mütevazı bir törenle.”</p>

  <p class="block4">Sanki vefasızlığa uğrayan kendisiymiş gibi başını salladı. “Demek Engin'in öldüğü gün...” Sanırım mantığıyla duyguları çatışmaya başlamıştı. “Demek Çilem denen o kadın kafalamış sonunda Nizam’ı.”</p>

  <p class="block4">Çilem’e mi öykünüyordu, Nizam’a mı üzülüyordu belli değildi, ama bey lafını kullanmaz olmuştu.</p>

  <p class="block4">“Artık gizlemenize gerek yok.” dedim samimi bir tavırla. Biliyoruz, uyuşturucuyu da Nizam sağlıyormuş onlara...”</p>

  <p class="block4">Hemen karşı çıkmadı, niyetimi anlamak istercesine süzdü beni.</p>

  <p class="block4">“Evet Nizam sağlıyormuş,” diye bastırdım. “Sabıkası var. İtalya'ya eroin sevk ederken yakalanmış adamları... Duymuşsunuzdur, Engin'in amcası Durdu da uyuşturucu işi yapıyormuş. İtalyanlar öldürtmüşler adamı. Engin'le Kara Nizam’ı tanıştıran da Durdu. Yeğenini Nizam'a yollayan da o “</p>

  <p class="block4">Jale sessizce dinliyordu.</p>

  <p class="block4">“Durdu, oğlu gibi sevdiği Engin'i korumak istemiş. Fakat anlaşılıyor ki yeğenine koruyucu olarak yanlış kişiyi seçmiş.”</p>

  <p class="block4">“Nasıl yani?” diye heyecanla atıldı. “Engin'i öldürten Nizam mı?”</p>

  <p class="block4">Bu kez imalı gözlerle ben süzdüm onu bir süre.</p>

  <p class="block4">“Olamaz mı?” dedim sonra geriye yaslanarak “Engin’in ondan habersiz işler çevirdiğini biliyoruz. Nizam’ın ne kadar acımasız biri olduğu da malum...”</p>

  <p class="block4">Ela gözleri endişeyle açıldı.</p>

  <p class="block4">“Tarlabaşı'ndaki binalardan mı bahsediyorsunuz?” Kendi ağzıyla yakalandığını fark ederek düzeltmeye çalıştı. “Engin’in aldığı Rum evleri diyorum.”</p>

  <p class="block4">“Başka ne olacak? Tam dokuz tapu varmış üzerinde. Onlar da bizim tespit ettiklerimiz. Tarlabaşı avuç içi kadar yer. Nizam’ın bunlardan haberinin olmaması mümkün mü?”</p>

  <p class="block4">Korkuyla yutkundu Jale.</p>

  <p class="block4">“Benden de haberi var mıdır? Yani Engin’e yardım ettiğimden...”</p>

  <p class="block4">Sonunda çözülmeye başlamıştı.</p>

  <p class="block4">“Dün sorguladık Nizam'ı. Sizi suçlamadı, ama ne kadar sinsi biri olduğunu biliyorsunuzdur. Nefretini saklamayı çok iyi beceren, kendisine yapılanı asla affetmeyen biri. Bence sizin Engin'e para verdiğinizden kesinlikle haberdar. Fakat acele etmeyecek, önce ortalığın yatışmasını bekleyecek, sonra da sizinle ve İhsan'la hesaplaşacak...”</p>

  <p class="block4">Dehşet içinde mırıldandı.</p>

  <p class="block4">“İhsan mı? Onun ne rolü var bu işte?”</p>

  <p class="block4">Tepkisi şaşırtıcıydı, kendisi için üzüleceğine Nizam'ın bir başka kumarbazdan hesap soracak olması ürkütmüştü onu.</p>

  <p class="block4">“Sizce?” diye sorusuna soruyla karşılık verdim. “Sizce niye İhsan’la hesaplaşmak istiyor Nizam?”</p>

  <p class="block4">Telaşla geçiştirmeye çalıştı. “Bilmem, nerden bileyim...”</p>

  <p class="block4">Kaçmasına izin veremezdim.</p>

  <p class="block4">“Sanki biliyormuşsunuz gibi geldi bana, İhsan'ın adını duyunca bir tuhaf oldunuz.”</p>

  <p class="block4">“Yok, İhsan Bey'le ilgili değil, o kadar korkunç şeyler anlattınız ki... Hem çok eskiden tanırım onu... Eşim hastalanmadan çok önce tanışmıştık. Rıfat Bey'le birlikte giderdik kulüplerine. Özel bir dostluğumuz vardır kendileriyle. Nizam’la olan husumetlerini de biliyorum tabii. Yani o yüzden...</p>

  <p class="block4">Kesinlikle bir şeyler saklıyordu bizden, ama ne olduğu konusunda hiçbir fikrim yoktu. Biraz daha sıkıştırmayı düşünürken Ali benden erken davrandı.</p>

  <p class="block4">“Engin'le ne zaman tanışmıştınız?”</p>

  <p class="block4">Uzun kirpiklerini ardı ardına kırptı yine.</p>

  <p class="block4">“İki yıl kadar önce... Bilmiyorum, belki biraz daha fazla, İhsan Bey'in mekânında. Tarlabaşılılar Kulübü yeni açılmıştı daha. Önceki yerleri Tarabya'daydı. Babası Osman Bey'in zamanından bahsediyorum. Sonra Nizam yardımcı oldu, büroya taşındılar. O zamanlar sorun yoktu aralarında... Eşimle birlikte gitmiştik, görür görmez ikimiz de etkilendik Engin'den...”</p>

  <p class="block4">Ne demek istiyordu bu kadın? Genç yardımcım benden çabuk davrandı:</p>

  <p class="block4">“İkimiz de etkilendik ne anlama geliyor?”</p>

  <p class="block4">O edepsiz ifade yerleşti ela gözlerine, ama artık eskisi kadar cüretkâr değillerdi. “Anlamadınız mı, Rıfat Bey biseksüeldi. Kadınlar kadar erkeklerden de hoşlanırdı.”</p>

  <p class="block4">Ali'nin yüzünde beliren hoşnutsuz ifadeyi görünce itiraz etti.</p>

  <p class="block4">“Yadırgıyorsunuz, ama Rıfat çok iyi bir insandı.” Pişman olmuş gibi başını salladı. “Bakın insandı diyorum, ben bile merhametimi kaybettim. Sanki ölmüş gibi konuşuyorum, oysa hâlâ yaşıyor. Buna yaşamak denirse...” Hayret, gözlerinde yaşlar belirdi. Sahiden seviyor olmalıydı kocasını. “Olsun,” dedi inat edercesine. “Olsun, fişini çekmeyeceğim. Biliyorum, bir gün uyanacak. Bir gün kalkacak o yataktan Rıfat...”</p>

  <p class="block4">Kış bahçesine koyu bir hüzün çökmüştü. Patavatsız yardımcımın, Rıfat Bey'in eşcinselliğiyle ilgili münasebetsiz bir soru sormasına izin vermemek için acele ettim.</p>

  <p class="block4">“Çocuğunuz var mı? Rıfat Bey'den diyorum...”</p>

  <p class="block4">Hiç gerçekleşmeyecek bir hayalden bahsediyormuşum gibi kederli gözleri, karşıdaki Marmara Denizi'nin parıltılarında umutsuzca gezindi bir süre.</p>

  <p class="block4">'İstemedi. Onun zaten iki erkek çocuğu vardı, ilk karısı Emel Hanım'dan. Benimle evlenince çocuk yapmak istemedi. Haksızlık etmeyeyim, evlenmeden önce dizinin dibine oturtup sordu. 'Kim olduğumu biliyorsun, beni her şeyimle tanıyorsun, benimle evlenmek ister misin?' diye. Evet, aynı bu sözlerle, tıpkı bir kız çocuğu gibi saçlarımı okşayarak sordu. Deli gibi aşıktım ona. ‘Tabii isterim,’ dedim. 'Ama ben çocuk yapmayacağım.' dedi. Oğullarım olduğu için değil. Bu dünya kötü bir yer olduğu için. Bu dünyaya başka çocuk getirmek istemiyorum.' Belki ikna ederim beklentisiyle, 'Umutsuz olma, bir gün düzelir,’ diyecek oldum. 'Düzelmez.’ Dedi. ‘Sen benden gençsin, insanları tanımıyorsun. Asla düzelmez.' Evet, kötümser bir insandı. Nasıl olmasın, benimle evleniyor diye çocukları görüşmeyi kestiler onunla. Evliliği bitmişti hâlbuki. Kanlı bıçaklıydı Emel Hanım’la. Şimdi bile hastaneye gidip görmüyorlar babalarını. Oysa villalarını, iş yerlerini, lüks arabalarını, bankalardaki paralarını, hepsini Rıfat Bey’e borçlular. Hiç affetmediler onu. Belki de kendi oğullarının zalimliğini gördüğü için yeni çocuk istemiyordu. Bilmek zor, ama son dönemde kötümserliği iyice artmıştı.”</p>

  <p class="block4">“Yani eşiniz hastalanmadan tanışmıştınız Engin'le?” Aklındaki sorunun cevabım alamayan Ali, aynı noktada takılıp kalmıştı. “Peki, Engin...” Sözünün arkasını bir türlü getiremiyordu. “Yani demek istediğim...”</p>

  <p class="block4">Küçümseyerek baktı yardımcıma.</p>

  <p class="block4">“Hayır. Engin eşcinsel değildi. Rıfat Beyle de bir ilişkisi olmadı.”</p>

  <p class="block4">Yanaklarına kocaman bir pembelik yayıldı bizim mahcup delikanlının. “Yok, öyle demek istemedim.” Dimdik baktı Jale.</p>

  <p class="block4">“Elbette öyle demek istediniz. Merak etmeyin, öyle bir ilişki olsa söylerdim. Bunlar utanılacak şeyler değil Ali Komiser. İnsanlar istediği gibi yaşarlar.”</p>

  <p class="block4">Yardımcısını düştüğü zor durumdan kurtarmak, elbette Başkomiserine kalacaktı.</p>

  <p class="block4">“Neyse, Rıfat Bey'i geçelim.” dedim düşünceli bir tavır takınarak. “Yani Engin'le ilişkiniz hâlâ sürüyordu. Yardımı kesmediğinize göre...”</p>

  <p class="block4">Yine hüzünlendi gözleri.</p>

  <p class="block4">“Sürüyordu... Haftada en az bir kez uğruyordu bana. Ama eskiden daha sık uğrardı. Azize denen o kız kafasını karıştırmadan önce. Uyuşturucu derken bahane bulduğumu sanmayın. Gerçekten de kokain kullanıyorlardı. Nizam’ın adamları mı temin ediyordu, yoksa başkaları mı, o kadarını bilmem...”</p>

  <p class="block4">Aklımızdakini okumuşçasına gülümsedi.</p>

  <p class="block4">“Hayır, ben uyuşturucu kullanmam. Bir keresinde denemiştim, burun damarlarım çatlamıştı. Kanı durdurana kadar akla karayı seçmiştik, iki gün burnu şiş, gözlerimin altı mosmor gezdim. O kadar korktum ki bir daha kullanmaya tövbe ettim. Rıfat Bey rahatlamak için esrar içerdi, ama kimyasallara buluşmazdı.” Duraksadı. “Bunları anlatıyorum. Çünkü başkalarından da duyacaksınız. Hiç değilse işin gerçeğini öğrenin.” Yine duraksadı. İtiraf eder gibi gülümsedi. Belki de bu kış bahçesine girdiğimiz andan itibaren yüzünde beliren en sahici ifadeydi bu. “Biliyorum, inkârın yararı yok, bu hikâyede aptal yerine konulan benim.” Ela gözlerindeki o fettan pırıltının yerinde yeller esiyordu, omuzları çökmüş, bir anda yaşlı bir kadına dönüşüvermişti, ama bu hali çok daha samimiydi. “Haklısınız. Engin beni pek sevmedi. Azize’ye kadar sevdiğini sanmıştım oysa... Ne önemi var ki hayat, yaşadıklarımızdan çok hayal ettiklerimiz değil mi zaten? Ama keşke gerçeğe toslamasaydım. Azize benim kafamı çarptığım o gerçekti.”</p>

  <p class="block4">Uzandı, masanın üstündeki peçeteyi sağ eliyle buruşturdu.</p>

  <p class="block4">“Galiba ben bu çağa ait biri değilim.” diye mırıldandı. Erkekler beni anlamadı. Beni tek anlayan Rıfat Bey'di. O da yanımda değil. Beni bu acımasız dünyayla bırakıp bambaşka bir âleme çekildi. Onun yokluğunu Engin’le doldururum sanmıştım. Ama benden çok küçüktü. On beş yaş vardı aramızda. Tıpkı Rıfat Bey’le benim aramdaki yaş kadar. Olabilir sandım, yanılmışım, ne ben Rıfat Bey kadar sevgi doluydum ne Engin benim kadar saftı. Üstelik Engin'in bir süre sonra beni bırakacağını biliyordum. Çünkü ondan önce yaşlanacaktım. Çekilmez bir kadın olacaktım. Ama hayırsız Engin erken davrandı, çok erken...” Usulca başını salladı. “Kusura bakmayın, o yüzden yakışıksız laflar ettim, canınızı sıktım. Belki de bu işte suçlanacak son kişi o kızcağızdır. Pavyon güzeli Azize. Nasıl da masum bir yüzü var değil mi? Engin'i çeken de oydu galiba. Çok uzun zaman önce, belki de ta çocukluk günlerinde bıraktığı o nedensiz masumiyet.”</p>

  <p class="block5" id="calibre_pb_46">&nbsp;</p>
</body>
</html>
