<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>BEYOĞLUNUN EN GÜZEL ABİSİ</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block6">“Naçizane, Pire Necmi derler bize Beyoğlu’nda”</h1>

  <p class="block8">&nbsp;</p>

  <p class="block4">Dün gece bu sokakta cinayet işlendiğini gösteren hiçbir belirti yoktu; kar suları, Tarlabaşılılar Kulübü'nün önüne yayılmış olan kanı yıkamış, küçücük bir leke bile bırakmamıştı zeminde. Kulübün penceresinin camını değiştiren kalfanın, zavallı çırağı azarlayan sesi de olmasa etraf sakin sayılırdı. Gündüz daha köhne göründü sokak gözüme, binalar daha yıpranmış, daha yorgun. Gece, yaşlı şehirlerin kusurlarını örten siyah kadifeden bir örtüdür, diye bir cümle okumuştum: hangi kitapta, kim yazmış, hatırlamıyorum. Ee, bizde de yaş kemale erdi. Benim hafızam da en az bu sokaklar kadar yorgundu, yıpranmıştı. Tarlabaşılılar Kulübü'nün bulunduğu apartman da gecekinden daha kötü görünüyordu gün ışığında. Kesekâğıdı rengindeki boyası dökülmüş, alttaki tuğlalar yer yer açığa çıkmıştı. Dar pencerelerin üzerindeki üçgen alınlıkların parçaları düşmüş, küçük kadın başlarından oluşan süs heykelcikleri parçalanmıştı. Bir zamanların görkemli apartmanlarından olan binanın giriş kapısının sol tarafında mermer bir levha vardı. Kemik rengi bir boyayla kapatılmış olsa da Yunan harfleriyle kazılmış yazıda Rum mimarın adı okunuyordu: Vasilaki Kiliantis. Apartman dökülüyordu, ama Tarlabaşılılar Kulübü'nün bulunduğu kattaki iki kırık pencere dışında, yangın çıktığına dair hiçbir kanıt yoktu ortalıkla. Yekpare demir kapıdan içeri girince hissettim yanık kokusunu, o da belli belirsiz. Derinlerden gelen ağır küf kokusu hepsini bastırıyordu. Beyaz floresanların altında uzanan koridor buyunca ilerledim. Mermer bir merdiven çıktı karşıma. Kenarından köşesinden erimeye başlamış basamaklara döşenen bordo halı, ihtişamdan çok bir ucuzluk duyusu uyandırıyordu insanda. Ama kumar oynamaya gelenlerin bu kusuru fark edeceklerini hiç sanmıyordum. Bu güzelim şehrin tarihi kimin umurundaydı ki, her biri hakiki bir mücevher ulan bu binaları korumak, kumarbazların umurunda olsun. Üstelik daha da beteri vardı: merdivenleri çıkar çıkmaz karşınıza dikilen şu kızılımsı çelik kapı. Binanın mimarı görseydi, zavallı adam saçını, başını yolardı herhalde. Kuşkusuz mimarın anlamayacağı kadar önemli bir işlevi vardı bu geçilmez kapının: davetsiz misafirleri dışarıda tutmak. Zaten bu metal yığınını görür görmez, o kadar da güvenli bir yere gelmediğinizi anlıyordunuz hemen. Ama müşteriler için elbette bunun hiçbir sakıncası yoktu, çünkü kapıyı çalan herkes bu mekâna niçin geldiğini çok iyi biliyordu. Diafonun altındaki metal rengi zile dokundum. Ardı ardına bir kanarya öttü içeride. Kumarhanede kanarya sesinden zil olur mu? Niye olmasın, bir kültürler aşuresidir bu şehir. Kapının arkasındaki gözetleme deliğinde bir gölge belirdi, diafondan gür bir ses duyuldu.</p>

  <p class="block4">“Kimsin?”</p>

  <p class="block4">“Başkomiser Nevzat.”</p>

  <p class="block4">Başka soru yok, anında bir kilit sesi, ardından açılan kapı, demek ki bekleniyorduk. Aralanan kapıyla birlikte artan yanık kokusu ve yüzüme çarpan o güçlü ses.</p>

  <p class="block4">“Hoş geldiniz Başkomiserim, biz de sizi bekliyorduk.”</p>

  <p class="block4">Fakat o da ne, çam yarması gibi birini beklerken hepi topu bir buçuk metrelik bir adam duruyordu karşımda. Saç, sakal namına hiçbir şev yok, kafa yalbır yalbır yanıyor, pala bir bıyık, kalınca kaşlar. Sanki usta bir hat sanatçısının insan yüzüne, özene bezene yazdığı bir yazı. Ama vücut oranlı, omuzlar geniş, kaslar yerinde, en küçük bir komplekse kapılmadan dimdik duruyor önümde. Kendimi tutmasam kahkahayı koyuverecektim, ama pala bıyıklı beberuhi son derece ciddiydi.</p>

  <p class="block4">“Buyurun Başkomiserim, sizi şöyle alayım. İhsan Abi'nin yazıhanesine.”</p>

  <p class="block4">Mavi ışıklı sofadan yüksek tavanlı bir salona geçtik. Geniş salon kartonpiyerden yapılmış abuk sabuk kemerlerle, kat kat tavan süsleriyle daraltılmıştı. Üç duvara özene bezene asılmış bir düzine ahşap çerçevenin içinden, birbirinden sevimli buldog cinsi kopekler bakıyordu. Fotoğrafların asılı olmadığı tek duvar, olduğu gibi içki raflarına ayrılmıştı. Rakıdan votkaya, viskiden şaraba renk renk şişelerin sıralandığı rafların önünde ahşap bir tezgâh enlemesine uzanıyordu. Özerinde iki camdan sürahi duruyordu. Yangını bu sürahilerle söndürmeye çalışmış olmalıydılar. Tezgâhın ünündeki uzun bacaklı taburelerde üç zebella oturuyordu, bizi görünce saygıyla ayağa kalktılar. Yanımdaki cep herkülünün el işaretiyle, yeniden çöktüler eski yerlerine. Nasıl yanı, bu devlerin şefi yanımda ki bastıbacak mıydı? Anlaşılan daha bir ciddiye almam gerekiyordu yedi cücelerin en irisinden biraz hallice olan bu arkadaşı. Üç izbandutun oturduğu bar tezgâhıyla camı kırılan pencere arasındaki geniş alanda altı masa yer alıyordu, üzerlerinde çuhadan yeşil örtüler. Sadece sol pencerenin önündeki ahşabı yanmış masanın örtüsü yoktu. Dikkatli bakınca gördüm, yarı yarıya yanmış halde yerde sürünüyordu yeşil örtü. Yanık masa örtüsü de, bal rengi parke zemin de ıslaktı.</p>

  <p class="block4">“Fazla zarar yok galiba?” diye mırıldandım. “Daha kötüsünü bekliyordum.”</p>

  <p class="block4">Sanki ilk kez görüyormuşçasına o da ilgiyle süzdü salonu.</p>

  <p class="block4">“Allah korudu, ucuz atlattık Başkomiserim.”</p>

  <p class="block4">“Bir yaralı varmış galiba?”</p>

  <p class="block4">“Evet, bizim Nazif Efendi. Mutlak işlerine bakar. Temizlik yapıyormuş içeride. O olmasa yangın büyürdü. Şükür ucuz atlattık. Söndüreyim derken de ellerini yakmış zaten. Ee, benzin kolay sönmüyor tabii, önemli değil, hastanede bile tutmadı doktorlar. Bir haftaya kalmaz iyileşirmiş.”</p>

  <p class="block4">Biblo bodyguard konuşurken, bakışlarım pencerenin önündeki camcılara kaydı. İçeri girdiğimizi fark etmeyen kumral kalfa bir yandan camın kenarını macunluyor, bir yandan da çırağı kalaylamayı sürdürüyordu.</p>

  <p class="block4">“Ya yetişmeseydim, koca cam olduğu gibi aşağıda. N’apacam lan ben senle? Adam kuruşun hesabını yapıyor diyorum, ne diyecektik patrona. Ya aşağıdan geçen birinin başına düşseydi. Hapse atarlardı oğlum bizi. Yaşın küçük sana bir bok olmaz, ama benim ağzıma sıçarlar...”</p>

  <p class="block4">On dördünde bile yoktu çırak, suratı sapsarıydı, ama gözleri kıpır kıpır, beklenmedik anda gelebilecek bir tokada karşı kalfasını kolluyordu.</p>

  <p class="block4">“Geri zekâlıya bak.” dedi fark eden kalfa, sağ elini vuracakmış gibi kaldırarak. “ Bir de alttan alttan beni kesiyor”</p>

  <p class="block4">Çırak anında çekti başını geri, kalfanın eli hâlâ havadaydı, tokadı yapıştırsam mı diye duraksıyordu.</p>

  <p class="block4">“Yeter.” diye gürledi durumu fark eden kumarhane pehlivanı. “Uzattın ama! Geldin geleli dırdır ediyorsun. Bak Başkomiserim var burada. Ayıp oluyor, çok ayıp. Akşam oldu, daha bitiremediniz bir işi zaten.”</p>

  <p class="block4">Hemen elini indirdi kalfa, kıpkırmızı olmuştu yüzü. “Ama abicim...”</p>

  <p class="block4">“Abicim mabicim yok, yeter, o çocuğun üstüne de fazla gitme artık. Düşmedi işte cam, olur böyle şeyler... Hadi, hadi bir an önce takın şu camları, sonra da naş naş...”</p>

  <p class="block4">Senin yüzünden başımıza neler geliyor dercesine çırağa kin dolu bir bakış fırlattı kalfa, sonra derinden bir iç geçirerek camıyla uğraşmaya başladı.</p>

  <p class="block4">“Kusura bakmayın Başkomiserim.” dedi palabıyık bebe ruhi bana dönerek. “Kendini bilmez işte. İçeri giren kim, çıkan kim farkında bile değil.”</p>

  <p class="block4">Anlayışlı amir gülümsemesini takındım.</p>

  <p class="block4">“Önemli değil, senin adın ne?”</p>

  <p class="block4">“Necmi.” Sağ elini göğsüne koyup hafifçe eğildi önümde. “Sizin döneminize yetişemedik, ama yine de duymuşsunuzdur belki, naçizane. Pire Necmi derler bize Beyoğlu’nda. Cemal Abi de iyi tanır bizi. Onun rahle-i tedrisinden geçtik. Malumat gerek olursa yani, ona sorabilirsin Başkomiserim.”</p>

  <p class="block4">Lakabından duyduğu memnuniyeti açık eden bir gülümseme belirmişti yuvarlak yüzünde.</p>

  <p class="block4">“Pire Necmi ha.” diye tekrarladım. “Pire Necmi... Yok, hatırlamadım. Demek ki kötü bir vukuatın yok.”</p>

  <p class="block4">Onur kırıcı bir lakırdı etmişim gibi gülümsemesi ağır ağır söndü, ama belli etmemeye çalıştı. Söylemesi gerekeni dile getirecek kadar feraseti vardı.</p>

  <p class="block4">“Estağfurullah Başkomiserim, ne vukuatı, biz ekmeğinin peşinde koşan insanlarız. Şurda bir çorba kaynıyor, ocak sönmesin diye uğraşıyoruz.”</p>

  <p class="block4">Güvenle konuşuyordu Pire Necmi, hiç çekincesi olmayan insanlar gibi. Benden bir zarar gelmeyeceğinden emindi sanki. Yoksa beni de yemledikleri polislerden biri mi sanıyordu? Belki de Barbut İhsan, “Merak etme Janti Cemal'e söyledim. Başkomiser Nevzat'la konuştu, o iş tamam.” dediği içindir. Bozuntuya vermemekte yarar vardı, madem öyle biliyordu, bize de bu yanılgıdan yararlanmak düşerdi.</p>

  <p class="block4">“Dün gece burada mıydın Necmi?”</p>

  <p class="block4">Duraksadı, elbette buradaydı, ama ne desin şimdi?</p>

  <p class="block4">“Af buyurun, anlamadım Başkomiserim.”</p>

  <p class="block4">“Dün gece diyorum, burada mıydın?” Olduğum yerde durdum, cevap vermezsen burada dikiliriz böyle dercesine. “Geç saatlere kadar açıkmışsınız.”</p>

  <p class="block4">Kara gözleri bocaladı.</p>

  <p class="block4">“Biliyorsun, biri öldürüldü sizin kapının önünde.”</p>

  <p class="block4">“Biliyorum.” diyebildi nihayet. “Biz kapadıktan sonra olmuş.”</p>

  <p class="block4">“Kaçta kapamıştınız kulübü?”</p>

  <p class="block4">Şakaya vurmak istedi.</p>

  <p class="block4">“Yeni yılda.”</p>

  <p class="block4">Gülümsemediğimi görünce. “Yani on ikiden sonra,” diyerek ciddileşti. “Bir buçuk filan olmalı.”</p>

  <p class="block4">“Sen mi kapatmıştın kulübü?”</p>

  <p class="block4">Bir çuval inciri berbat ettik ifadesi vardı hacıyatmaz suratında. İşin kötüsü artık inkâr da edemezdi.</p>

  <p class="block4">“Ben kapatmıştım, ama ceset filan görmedim sokakta.” Bakışlarını kaçırdı. “Biz gittikten sonra halletmişler Engin'i.”</p>

  <p class="block4">İstediğim kıvama geliyordu.</p>

  <p class="block4">“Tanıyorsun yani maktulü?”</p>

  <p class="block4">İğrenç birini hatırlamış gibi ekşitti suratını.</p>

  <p class="block4">“Burada herkes tanırdı onu. Pek muteber bir arkadaş değildi. Bildiğin ucuz çapkınlardan. Hani şu kadınların eteğinin altında yaşayan lavuklardan.”</p>

  <p class="block4">Yoksa Engin bu minyatür kabadayıya da mı kazık atmıştı?</p>

  <p class="block4">“Senin de mi sevgiline bulaştı?”</p>

  <p class="block4">Öfkeleneceğini sanmıştım, oysa eğlenceli bir konudan bahsetmişim gibi sessizce güldü.</p>

  <p class="block4">“Onun gibiler kime bulaşacağını iyi bilir Başkomiserim. Eğer öyle bir hata yapsaydı bu kadar da yaşamazdı.”</p>

  <p class="block4">Kabadayı böbürlenmesi miydi, hakikati mi söylüyordu anlamak zordu. Kurcalamayı sürdürdüm:</p>

  <p class="block4">“Üzülmemiş gibisin öldüğüne?”</p>

  <p class="block4">Bir çocuğunkinden hallice ellerini usulca yana açtı.</p>

  <p class="block4">“Öldü diye yalan söyleyecek değilim Başkomiserim. Tamam, öldürenin ellerine de sağlık demeyeceğim, ama Engin pek sevilmezdi buralarda.”</p>

  <p class="block4">“Kavga etmişsiniz galiba.”</p>

  <p class="block4">Marifetiyle övünen bir delikanlı gibi kibirle mırıldandı.</p>

  <p class="block4">“Yanlış adamdı Başkomiserim, yanlış yerlerde gezerdi. O zaman insanın başına her bela gelir. Kara Nizam'ın yanında olması bir kere baştan faul. Gerçi iyi de oldu, millet ne mal olduğunu anladı bunun. Zaten ondan sonra iş filan da yapmadık onunla.”</p>

  <p class="block4">Kendi diliyle açık vermişti, hemen sordum:</p>

  <p class="block4">“Ne işi yapıyordunuz, kumar mı?”</p>

  <p class="block4">Yüzündeki samimiyet, molotof kokteyli çarpmış kumarhane penceresi gibi paramparça oldu. Yoksa yanılmış mıydı benim hakkımda? İhsan Abi'si yanlış mı bilgi vermişti? Ama çabuk toparladı.</p>

  <p class="block4">“Yok Başkomiserim, ne kumarı... Burası bir kulüp. Kadınlı erkekli aileler gelir buraya. İsteyen eğlencesine kâğıt çevirip isteyen taş dizer, ama kimse para süremez ortaya. Böyle bir şeye izin vermeyiz.” Müstehzi bir ışık belirdi karanlık gözlerinde “Hem versek bile sizin meslektaşlarınız soluk aldırmaz bize.”</p>

  <p class="block4">Açıktan iğneliyordu, böyle konuşuyorsunuz, ama sizin de ne mal olduğunuzu biliyoruz diyordu kara gözlerinde arsızca parıldayan ışık. Elbette anlamazlıktan geldim, ama şimdilik.</p>

  <p class="block4">“Ya, şu molotof kokteyli meselesi? Kim yakmak istemiş olabilir bu masum eğlence yuvasını?”</p>

  <p class="block4">Yayvan bir gülümseme belirdi geniş ağzında, öyle ki pala bıyıklarının ucu nerdeyse kulak memelerine değecekti.</p>

  <p class="block4">“Nerden bileyim Başkomiserim, burası Beyoğlu. Şeytan yatağı, ecinni sofrası... Hırsızı mı dersin, arsızı mı, pezevengi mi dersin, af buyurun ibnesi mi, alayı burada. Daha iki gün önce şu arka sokakta bir ihtiyarı hastanelik ettiler, hem de yirmi lira için. Hangi cins psikopat istersen, alayı burada. Puştun tekini içeri almamışızdır, kinlenmiş, sallamıştır şişeyi.” İlerdeki kırmızı ışıklı, loş koridoru gösterdi başıyla. “En iyisi sizi İhsan Abi’ye götüreyim. Belki o biliyordur molotof kokteyllerini kimin attığını. Zaten Ali Komiser de yanında bekliyor sizi.”</p>

  <p class="block5" id="calibre_pb_20">&nbsp;</p>
</body>
</html>
