<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>BEYOĞLUNUN EN GÜZEL ABİSİ</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block6">“Yoksa aradığınız katil o mu?”</h1>

  <p class="block8">&nbsp;</p>

  <p class="block4">Bunca yıllık meslek hayatımda, karımla kızımın katillerini saymazsak, ilk kez failini bulamadan kapatıyordum bir cinayet dosyasını. Kara Nizam’ın on dokuz yeğenini, avukatı Damat Sacit’i, Barbut İhsan'ın üç korumasını tek tek sorgulamıştık. Çilem'le, Azize’yle, Nazlı’yla, Janti Cemal’le, hatta Saltanat Süleyman'la bir kez daha konuşmuştuk. Hayır, milim ilerlemiyordu soruşturma, aynı fasit dairenin içinde dolanıp duruyorduk. Çaresizlikten eski senaryoya, Engin'i, kiralık katilin öldürmüş olma ihtimaline geri döndük. Ali'nin fikriydi bu. Şöyle diyordu: Titiz Tarık, cinayeti İhsan'ın üzerine yıkmak için, Engin'i Tarlabaşılılar Kulübü'nün önünde öldürdü. Oradan Kasımpaşa'ya indi, bıçağı Haliç’in karanlık sularına bıraktı. Sonra Jale'den aldığı anahtarla Engin'in evine geldi. Çünkü tapuları almak istiyordu. O belgeler, Jale'yi maktulle ilişkilendiriyordu. Evde tapuları bulmaya çalışırken bizimle karşılaştı. Bu da tetikçinin sonu oldu. Yani Titiz Tarık, bütün bu cinayetler zincirini başlatan uğursuz katilin ta kendisiydi. Öldüğüne göre de yorgan gitmiş, kavga bitmişti. Artık dosyayı kapatabilirdik. Mantıklı geliyordu, ama nedense ikna olamıyordum. Sanki kaçırdığımız bir şey vardı, eksik bir parça. Gözlerimizin önünde durduğu halde göremediğimiz basit bir ayrıntı.</p>

  <p class="block4">Tarık'ı kendisi vurduğu için değil, elimizde başka ihtimal kalmadığı için bu senaryoya inanmak istiyordu yardımcım. Tüm tezcanlı insanlarda görülen bir an önce sonuca ulaşıma isteği, onun da zihnini yakıp kavuruyordu. Zeynep daha temkinliydi, ama yeni bir bulguya rastlayamazsak o da inanacaktı elbette bu varsayıma. Bana gelince, aklımda hep bir kuşku kalsa da onlara uymak zorunda kalacaktım sonunda. Fakat lakırdı dönüp dolaşıyor, Engin’in katiline bağlanıyordu hep. Öyle ki o pazar gecesi Zeynep'in ailesinin davetine gitmeden önce, çocukları uyarmak zorunda kalmıştım.</p>

  <p class="block4">“Bakın, bu mesele hepimizin kafasını kurcalıyor, ama yemekte asla açılmayacak. Veli Bey'le Sakine Hanım'a çok ayıp olur sonra.”</p>

  <p class="block4">Önemsemez göründü Zeynep.</p>

  <p class="block4">“Bizimkiler pek aldırmaz Başkomiserim. Ama haklısınız, Evgenia Hanım da olacak. Sofrada cinayet konuşmak pek hoş kaçmaz.”</p>

  <p class="block4">Aslında Evgenia'nın da umursayacağını zannetmiyordum; her ne kadar geçen sabah anlattığım Kader'in hikâyesine üzülmüşse de nelerle uğraştığımı öğrenmek için merakla yanıp tutuştuğunu biliyordum. Eminim ilgiyle dinlerdi tartışmamızı, dinlemekle de yetinmez, katilin kim olabileceği konusunda fikirler bile öne sürmeye başlardı. Belki Zeynep'in anne babası da katılırdı ona. Haydi, cümbür cemaat, cinayet konuşurduk yemekte. Ama korktuğum gibi olmadı. Bırakın cinayeti, kimse ölümden bile söz açmadı, öyle de olması gerekiyordu zaten, ölümden çok düğüne yakın bir topluluktu bizimkisi.</p>

  <p class="block4">Zeyneplere giderken önce Evgenia'ya uğramıştım. Kurtuluş'ta, üçüncü katında oturduğu, o anıt değerindeki enfes apartmanının önünde bekliyordu beni. Mavi bir manto giymişti, gözlerinin rengini belirginleştiren lacivert bir fular takmıştı ince uzun boynuna. Çiçekler içindeydi, kucağında beyazlı sarılı nergisler, frezyalar. Nergis, frezya, lavanta kokularıyla girdi içeri. Heyecanlıydı, mutluydu, ilk kez birlikte gidiyorduk bir aile yemeğine.</p>

  <p class="block4">Ali de yolda katılmıştı bize; sevdiği kızın evine tek başına gitmeyi gözü yememişti bizim korkusuz polisin. Aslında tanışıyordu Veli Bey ve Sakine Hanım'la, ama nedense bu defa epeyce gergin görünüyordu. Polis balolarında bile takım elbise giymeyen arkadaş, lacileri çekmiş, üstüne üstlük bir de kırmızı kravat geçirmişti boynuna. Elinde iğreti bir eşyaymış gibi duran kocaman baklava kutusuyla bizi beklerken bulmuştuk Beşiktaş’taki evinin kapısında. Arka koltuğa yeni yerleşmişti ki, “Kızı istemeye ne zaman gideceğiz Ali?” diye lafı dokundurmuştu Evgenia.</p>

  <p class="block4">Yeniyetmeler gibi yüzü kıpkırmızı olmuştu çiçeği burnunda aşığın.</p>

  <p class="block4">“Ne kızı Evgenia Hanım?” Güya saf saf bakarak sormuştu Evgenia. “Nasıl yani, Zeynep'ten başka biri daha mı var?”</p>

  <p class="block4">“Çocuğu rahat bırak Evgenia.” demiştim bıyık altından gülerek. Zamanı gelince onun için de gideriz inşallah.”</p>

  <p class="block4">Ne onaylamış ne karşı çıkmıştı Ali, ama gözlerindeki o tatlı ışık, Zeynep'i isteme zamanının çok da uzak olmadığını söylüyordu sanki. Gaziosmanpaşa'nın tepelerinde, genzimizi yakan kömür kokulu dar bir sokağın köşesindeydi Zeynep’lerin tek katlı evi. Küçük bahçesinde kışın ayazında dımdızlak kalmış, eğri büğrü bir dut ağacıyla, nedense yoksulluğu çağrıştıran ince uzun bir kavağın bulunduğu şirin bir gecekondu. Kulaklarım beni yanıltmıyorsa bir yerlerden güvercin guruldamaları geliyordu; erkek kardeşlerden biri kuşlara meraklıydı galiba. Zeynep anlatmıştı. Bulgaristan'dan gelen akrabalarının hemen hepsi üç dört katlı binalar dikmişlerdi arsalarının üzerine. Ama babasının bahçe merakı olduğundan böyle bırakmıştı evi. Beş kişilik aile kapıda karşıladı bizi. Evgenia'nın çiçekleri vazoya konuldu. Ali’yle benim aldığım tatlılar mutfağa götürüldü. Küçük salondaki koltuklara sütlü sahanları gibi yan yana dizildik. Paltolarımızı, mantolarımızı çıkarttıktan sonra koltuklara otururken yaşanan telaşta ortamıza düşmüştü Ali. Sanki oğullarına kız istemeye giden anne baba gibiydik. Evgenia da aynı şevi düşünüyor olacak ki arada bir bana bakıp muzip muzip gülümsüyordu.</p>

  <p class="block4">Veli’yle iki oğlu, Özkan'la Serkan yanımızda kalmıştı. Sakine ile Zeynep ise ortalıkta dönüyor, bizi mutlu etmek için mutfakla küçük salon arasında mekik dokuyorlardı. Özkan'la Serkan'ın gözü Ali'deydi. Güya ekibin patronu bendim, ama bıçkın yardımcım o süklüm püklüm haliyle bile çok daha etkileyiciydi orta yaşlı başkomiserinden. Ama onun yerinde olmayı hiç istemezdim doğrusu; ellerini bacaklarının arasına koymuş, suratındaki sıkıntılı ifadeyi gizleyerek sevimli görünmeye çalışıyordu herkese. Hoş geldin faslından sonra hemen kolonya ikram edildi. Aptalca gelebilir, ama gitgide kaybolmaya yüz tutan bu eski geleneklerle her karşılaştığımda içim ısınır, büyük bir mutluluk duyardım. Mis gibi limon kolonyası kapladı küçük salonun her yerini. Ellerimi burnuma götürürken Veli Bey'in çaktırmadan Ali'yi incelediğini fark ettim. Zeynep'in konuyu çıtlattığını sanmıyordum, fakat zeki baba galiba anlamıştı durumu. Kolonyadan sonra bir sessizlik çöküyordu ki büyük oğlan, Ali'ye tabancasını sordu. Markası neydi? Ablasınınki gibi 58'lik mi taşıyordu yoksa daha büyük bir silahı mı vardı? Aslında yardımcımın ballandıra ballandıra anlatacağı bir konuydu bu, ama beni şaşırttı.</p>

  <p class="block4">“Silah özenecek bir alet değil Serkan.” dedi akil bir adam gibi. “Mecbur olmasam elimi bile sürmem.”</p>

  <p class="block4">Aferin Ali, diye geçirdim içimden. Konuştuğu çocuk daha on altı yaşındaydı, muhtemelen televizyonda izlediği ucuz mafya dizileri yüzünden silahlara ilgisi vardı. Lafın sonuna yetişen Zeynep de uyardı kardeşini.</p>

  <p class="block4">“Duydun mu Serkan? Hep söylüyorum sana. Delikanlılık silahla, vurmakla kırmakla olmaz diye...”</p>

  <p class="block4">Ablasının sözleri değil de idolü ol<span class="text7">an</span> Ali Abi’sinin öğüdü hayal kırıklığına uğratmıştı Serkan’ı.</p>

  <p class="block4">“İyi de,” diye homurdandı. “Daha kimin ne olduğunu bilmiyorsun. Omzun değdi diye, adam çekip tabancasını boşaltıyor üzerine. Ne yapacaksın o zaman?”</p>

  <p class="block4">Tabakları dizdiği masanın başından laf yetiştirdi Zeynep.</p>

  <p class="block4">“Dikkat edeceksin. Kimseye omzunu değdirmeyeceksin, diyelim ki değdi, özür dileyeceksin, ite kopuğa bulaşmayacaksın...” Dönüp baktı kardeşine. “Söyleyeyim mi daha?”</p>

  <p class="block4">“Ablan haklı.” dedi müstakbel enişte. “Diyelim ki senin de silahın var, çektin ne olacak? Ya adamı vuracaksın doğru hapse ya da Allah göstermesin, adam seni vuracak, doğru mezara...”</p>

  <p class="block4">Söylediklerine inandığını bilsem, gözlerim yaşaracaktı, yıllardır benim ona anlattıklarımı bir bir tekrarlıyordu gelecekte kayınçosu olacak çocuğa.</p>

  <p class="block4">-Yok Serkancım, silah meselesi delikanlı adama uymaz. Ne silahşor adamlar gördük biz bu alemde, ne oldu, harcanıp gitti hepsi birer birer.”</p>

  <p class="block4">“Hay diline sağlık Ali evladım.” diye takdir etti bizim haytayı müstakbel kayınpederi. “Anlatamıyoruz bu bizim kopuklara. Yiğitliği vurmak kırmak sanıyor... Oysa asıl yiğitlik efendi olmayı becermektir. Öyle değil mi Başkomiserim.”</p>

  <p class="block4">Artık sessiz kalamazdım.</p>

  <p class="block4">“Aynen öyle Veli Bey.” Bıyıkları yeni terlemekte olan Serkan’a baktım. “Çok meraklıysan silahlara, bir gün poligona gidelim. Ateş et, hevesini al, ama baban doğru söylüyor, asıl yiğitlik iyi insan olmaktır. Sana hakaret eden birini dövmeye çalışmak, hele hele silaha sarılmak yiğit insanların işi değildir.”</p>

  <p class="block4">Ablasınınkiler gibi kahverengi gözleri sevinçle ışıldadı. Söylediklerimin sadece ilk kısmını duymuş gibi istekle atıldı.</p>

  <p class="block4">“Tamam Nevzat Amca, ne zaman gidiyoruz poligona?”</p>

  <p class="block4">Evgenia ters bir bakış fırlattı bana, oysa ne yaptığımı biliyordum.</p>

  <p class="block4">“Elimizde bir dosya var, onu kapatır kapatmaz arayacağım seni. Hem Ali de gelir belki bizimle...”</p>

  <p class="block4">Daha önce de üç kez denemiştim bu yöntemi, her defasında olumlu sonuç vermişti. Silah sıkmaya özenen bu çocuklar, poligonda barutun kokusunu alıp merminin sesini duyunca -elbette kurnazlık yapıp kulaklık taktırmıyordum- titremeye başlıyordu bacakları. Tırsıp vazgeçiyorlardı bu sevdadan.</p>

  <p class="block4">“Hadi bakalım, buyurun yemeğe.” diyen Sakine Hanım’ın samimi sesiyle ayaklandık hepimiz, ince uzun masanın üzeri birbirinden nefis yiyeceklerin servis edildiği tabaklarla kaplanmıştı. Kocaman bir kış salatası, iki ayrı kapta ev yapımı turşular, küçük kâselerde muhtemelen yine evde mayalanmış yoğurt, koyu yeşil sarmalar, açık yeşilbiber dolmaları... Önce mercimek çorbası ikram ettiler. Rakı içeceğimiz için çok az çorba aldım, ardından etli kuru fasulye, elbette yanında mis gibi kokan şehriyeli pirinç pilavı. Abartmıyorum, hayatımda yediğim en lezzetli kuru fasulyeydi.</p>

  <p class="block4">“Enfes!” diye benden önce atıldı Evgenia. “Güveçte mi pişirdiniz bunu?”</p>

  <p class="block4">Gözleri ışıldadı Sakine Hanım’ın.</p>

  <p class="block4">“İşin ustası nasıl da biliyor, evet Evgenia Hanım güveçte, kısık ateşte pişirdik.”</p>

  <p class="block4">Ama zavallı Ali bizim gibi düşünmüyordu galiba, kuru fasulyeden iki kaşık aldıktan sonra bir dikişte bitirmişti bardağındaki suyu. Sakine Hanım'ın gözünden kaçmadı damat adayının düştüğü durum.</p>

  <p class="block4">“Acı mı olmuş evladım?'“ dedi utana çekine. “Biberini fazla mı kaçırmışız?”</p>

  <p class="block4">Kimin haddine düşmüş gerçekleri söylemek!</p>

  <p class="block4">“Hayır canım, acı değil... Ben pek alışkın değilim de böyle baharatlı yemeklere...”</p>

  <p class="block4">Kadıncağız üzülmeye başlamıştı.</p>

  <p class="block4">“Yok, yok tam kıvamında.” dedim sağ elimin başparmağıyla işaret parmağını birleştirip havada sallayarak. “Ellerinize sağlık, çok lezzetli olmuş.”</p>

  <p class="block4">Yine muzırlığı tuttu Evgenia'nın. “Zeynep de böyle acılı yapıyorsa yemekleri, aç kalacak bu çocuk.”</p>

  <p class="block4">Arzını dağlayan acıyı dindirmeye çalışan yardımcım anlamadı Allahtan.</p>

  <p class="block4">“Efendim Evgenia Hanım?”</p>

  <p class="block4">“Yok evladım, yok bir şey, işine bak.” dedim, ama Zeynep duymuş, kıs kıs gülüyordu.</p>

  <p class="block4">Olanın bitenin farkında olmayan babası, “Bizim ora usulü.” dedi gururla. “Dobruca'da böyle pişiriyoruz fasulyeyi... Pilavı da çok güzeldir Sakine Hanım'ın... Halis tereyağından yapar.”</p>

  <p class="block4">Çatalımı pirinç pilavına daldırırken aklına nereden geldiyse bizim klarnetçiyi sordu Zeynep. “Sadri diye bir adam var baba. Bulgaristan göçmeniymiş, tanıyor musun? Dobruca’lıymış. Klarnetçi, şu Roman vatandaşlardan...”</p>

  <p class="block4">Ağzıma yayılan lezzetin tadını çıkartırken yanıtladı babası.</p>

  <p class="block4">“Çok çalgıcı çıkar onlardan. Sanatkâr adamlardır. Sarı Mahmut köyünden miymiş?”</p>

  <p class="block4">Ekmek sepetine uzandı Zeynep. “Yok, köyünü söylemedi ama Dobruca’lıymış adı da Sadri...”</p>

  <p class="block4">“Sadri mi?” dedi Sakine Hanım Ali'nin bardağını suyla doldururken. “Öyle birini duymadım.”</p>

  <p class="block4">“Bulgarlar Sergey adını takmışlar... Yani kendi ismini kullandırmıyorlarmış.”</p>

  <p class="block4">Sakine Hanım’ın alnı kırıştı.</p>

  <p class="block4">“Sergey diye bir Çingene vardı ama... Yok, yok o değildir… Hatırlıyor musun Veli, hani gazetelere de çıkmıştı? Kız kardeşini öldürmüştü ya...”</p>

  <p class="block4">Veli boş boş bakıyordu karısına ama ben, klarnetçim “Kız kardeşim bir kazada yaşamını kaybetti.* dediğini hatırladım.</p>

  <p class="block4">“Bu Sadri'nin de kız kardeşi ölmüş.” Ağzının yanmasını umursamadan atılmıştı yardımcım. O da benim gibi can kulağıyla dinlemeye başlamıştı demek muhabbeti. “Ama onunki bir kazada ölmüş.”</p>

  <p class="block4">“Sergey’in kız kardeşi de kazada öldü evladım.”</p>

  <p class="block4">Gitgide daha ilginç olmaya başlıyordu bu Sadri konusu. Eşelemeyi sürdürdü Ali.</p>

  <p class="block4">“Ama kendisi öldürmedi değil mi?”</p>

  <p class="block4">“Kendisi öldürdü, isteyerek değil tabii, söylediğim gibi kazayla.” Bu olayla neden bu kadar ilgilendiğimize şaşırmış gibi omzunu silkti. “Ama sizin Sadri değildir herhalde. Çalgıcılık yapmaz, bıçak atardı bu Sergey.”</p>

  <p class="block4">Ali'yle ben nerdeyse oturduğumuz yerde zıplayacaktık.</p>

  <p class="block4">“Bıçak mı atardı?”</p>

  <p class="block4">Karısının yanlış anlattığını düşünen Veli girdi söze.</p>

  <p class="block4">“Sandığınız gibi değil Nevzat Bey. Sirkte, sirkte... Ben de hatırladım şimdi. Günlerce konuşulmuştu... Ama çok evveldi. Biz Türkiye'ye gelmeden iki sene önce filan.” Karısına baktı. “Değil mi Sakine?”</p>

  <p class="block4">“Yok be, bir sene evveldi. Devresi sene mayısta geldik ya Edirne'ye...”</p>

  <p class="block4">Eliyle alnına vurdu Veli usulca.</p>

  <p class="block4">“Doğru ya, unutmuşum... Evet, bıçak atardı bu Sergey. Dalyan gibi bir gençti. Gözleri kartal gibi keskin, kolları kuvvetli, parmakları uzun... Lakabı da Bıçakçı Sergey'di zaten. Bizim alt köydendi bunlar. Uzun Mehmet'in oradan... Sepet örerdi annesi. Kadınların hepsi sepet örerdi o köyde, erkeklerin hepsi da çalgı çalardı. Baba, oğul, torun. Ama müzisyenliğe gönül indirmemiş Sergey. Dediğim gibi sirkte çalışıyordu. Şumnu'da... Parası daha iyiymiş...”</p>

  <p class="block4">Hiç beklemediğimiz anda karşımıza çıkan bu bilgi hepimizi sarsmıştı. Ama aklımıza gelen ihtimal doğruysa belki katilimizi bulmuşuz demekti.</p>

  <p class="block4">“Tam olarak ne yapıyormuş sirkte?” diye sordum. “Yani nasıl bıçak atıyormuş?”</p>

  <p class="block4">Geçmişi hatırlamanın verdiği iştahla anlatmayı sürdürdü Veli.</p>

  <p class="block4">“Hani var ya, biri tahtaya öylece dayanıyor, öteki de karşısına geçip bıçak savuruyor. İki kere seyrettim ben, beş metreden sineği çiviliyordu tahtaya. Zaten o kadar maharetli olmasa sirkte çalıştırmaz Bulgarlar... Yani o kadar maharetliydi Sergey. İşi o kadar abartmıştı ki, gözü kapalı yapıyordu gösteriyi. Ama o kadar güven iyi değil işte.” Oğluna bakarak söylendi. “Bıçak da bir tür silah, şakaya gelmez. Bir gün eli titremiş işte, bıçak rotasını şaşırıp saplanıvermiş zavallı kızın kalbine...”</p>

  <p class="block4">“Ah.” dedi merhametli Evgenia'm. “ Ah, yazık be.”</p>

  <p class="block4">Hakikat ortaya çıkmıştı, ama tümüyle emin olmak istiyordum.</p>

  <p class="block4">“Kız kardeşinin adı Jenya mıydı?”</p>

  <p class="block4">Kederle onayladı Sakine.</p>

  <p class="block4">“Evet, evet, Jenya'ydı. On yedi yaşındaydı masumcağız. Nasıl da güzel bir kızdı... Gelinliğiyle verdiler toprağa...” Kuşku dolu gözleri tek tek gezindi yüzümüzde. “Niye sustunuz? Niye öyle tuhaf tuhaf bakıyorsunuz?”</p>

  <p class="block4">Hiçbirimizden ses çıkmadı; Ali, Zeynep ve ben, öylece kalakalmıştık masanın başında, ilk Evgenia anladı durumu.</p>

  <p class="block4">“Yoksa, yoksa aradığınız katil o mu?”</p>

  <p class="block5" id="calibre_pb_67">&nbsp;</p>
</body>
</html>
