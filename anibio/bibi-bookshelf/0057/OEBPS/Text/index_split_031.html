<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>BEYOĞLUNUN EN GÜZEL ABİSİ</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block6">“Olsun, yine de insanların sizi sevmesi güzel”</h1>

  <p class="block8">&nbsp;</p>

  <p class="block4">“Ömrümüzün son demi, son baharıdır artık / Maziye bir bakıver, neler neler bıraktık...” Müzeyyen Senar söylüyordu. En sevdiğim şarkılardan biri. Feraye Meyhanesi'nin, İstiklal Caddesi'ne bakan cumbasında oturuyorduk. Kar yağışı yeniden artmış, zemin kısa sürede bembeyaz bir örtüyle kaplanmıştı.</p>

  <p class="block4">“Manyak mı bunlar ya?” Beyaz karın üzerinde hareketli kara lekeler gibi eğilip doğrulan, düşmemek için birbirine yapışarak yürümeye çalışan İstanbullulardan bahsediyordu Ali. “Bu kışta kıyamette ne arıyorlar burada? Baksanıza düşüp bir taraflarını kıracaklar.”</p>

  <p class="block4">Başı, neredeyse cama değecek kadar pencereye yaklaşan Zeynep:</p>

  <p class="block4">“Bi'şey olmaz Ali,” dedi. “N'apsın millet, eğlenmeye gelmişler işte.” Bakışlarını binaların arasından güçlükle seçilen gökyüzüne çevirdi. “Ne kadar güzel yağıyor. Işıklar filan da acayip. İnsan kendini bir masal âleminde sanıyor.”</p>

  <p class="block4">“Hüzünlü bir masal âlemi,” diye mırıldandım, ardından yarı şaka yarı ciddi çıkıştım. “Şarkıyı duymuyor musunuz çocuklar?”</p>

  <p class="block4">Sahiden duymuyorlardı, anında toparlandılar, başkomiserlerine ayıp olmasın diye kulak kesildiler. Müzeyyen en samimi haliyle söylemeyi sürdürüyordu.</p>

  <p class="block4">“Maziye bir bakıver, neler neler bıraktık / Küserek ayrılırsak, olur inan ki yazık...”</p>

  <p class="block4">Güzel bir anıyı hatırlamış gibi derinleşti Zeynep'in gözleri.</p>

  <p class="block4">“Evet, bu şarkıyı biliyorum. Nihal Abla söylerdi. Yan komşumuzdu. Her akşamüstü yemek yaparken duyardık. Çok da güzel sesi vardı. Hep böyle şarkılar söylerdi.”</p>

  <p class="block4">“Tamam da bazıları hakikaten çok bayıyor ya.” diye yakındı Ali. “Bizim yurtta bir edebiyat öğretmeni vardı. Şinasi Bey. Bu şarkıların meraklısı. Alışalım diye bize de dinletirdi. Dede Efendi, Itri filan... Öyle böyle değil, ölürdük sıkıntıdan.”</p>

  <p class="block4">Ders verir gibi konuşmak istemiyordum, ama bahsettiği büyük bestekârlar hakkında yanlış yargıda bulunmasına da gönlüm razı olmuyordu.</p>

  <p class="block4">“Belki öğretmenin uygun şarkıları seçmemiştir. Meseli Dede Efendi’den 'Yine bir gül nihai aldı bu gönlümü' dinletseydi eminim sıkılmazdınız. Yahut Itri’nin 'Tûti-i mucizei guyem ne desem laf degil'ini.”</p>

  <p class="block4">“Bilmiyorum ki Başkomiserim,” dedi anlamamış olmanın verdiği sıkıntıyla. “Fakat bu çalan şarkı iyiymiş.” Melodiye uygun başını sallayarak mırıldandı. “'Maziye bir bakıver, neler neler bıraktık.’ Güzel sözler be.” Kendini kıstırılmış hissediyor olmalıydı, kurtulmak için arkadaşına baktı. “Sahi ya, biz bu şarkıları niye dinlemiyoruz?”</p>

  <p class="block4">Ne diyeceğini bilemedi Zeynep.</p>

  <p class="block4">“Abuk sabuk pop şarkılarından vakit kalmıyordur belki, diye sokuşturdum lafı. “Hani sesinden çok, şarkıcı hanımın bedeniyle ilgi çekmeye çalıştığı şu şarkılardan.”</p>

  <p class="block4">Suçunu kabullenen çocuklar gibi sessizce güldüler. “Hakikaten Başkomiserim.” dedi Zeynep neşesini yitirmeden. “Bu sabah, radyoda bir şarkı çalıyordu. 'Tuttun elimi, sıktın belimi, sevdin beni mi, döndün geri mi...' Valla abartmıyorum, böyle devam edip gidiyordu...”</p>

  <p class="block4">“İyileri de var ama, hepsi de kötü değil.”</p>

  <p class="block4">Başımı çevirince Erdinç'le karşılaştım, masanın başında durmuş, sımsıcak bir gülümsemeyle bize bakıyordu.</p>

  <p class="block4">“Merhaba Başkomiserim.” Tek tek elimizi sıktı. “Hoş geldiniz.” Zeynep'e bakarak muhabbeti sürdürdü. “Öyle değil mi ama. Barış Manço’nun. Cem Karaca'nın, Sezen'in ne kadar güzel şarkıları var...”</p>

  <p class="block4">Böyle damdan düşer gibi Zeynep'le konuşulması pek hoşuna gitmemişti Ali'nin.</p>

  <p class="block4">“Biz onlardan bahsetmiyoruz, şu abidik gubidik şarkıcılardan bahsediyoruz.”</p>

  <p class="block4">“Bu arkadaş Erdinç,” diyerek araya girdim. “Meyhanenin ortaklarından. Zeynep'le Ali de benim yardımcılarım.”</p>

  <p class="block4">Muhabbetle süzdü Erdinç hepimizi.</p>

  <p class="block4">“Biliyorum Başkomiserim, sizin ekibi kim bilmez?”</p>

  <p class="block4">Ne yalan söyleyeyim şaşırmıştım. Erdinç beni tanırdı ama Zeynep'le Ali'yi nereden biliyordu? Aklımdakini okumuş gibi açıkladı.</p>

  <p class="block4">“Hakkınızda yazılanlardan.”</p>

  <p class="block4">Gazetedeki haberlerden söz ediyor olmalıydı, aslında çok da özen gösteriyorduk adımızın geçmemesi için, ama demek ki daha dikkatli olmamız gerekiyordu.</p>

  <p class="block4">“Evgenia Hanım yok mu?”</p>

  <p class="block4">“Yok,” dedim aldırmaz görünmeye çalışarak. “Yunanistan’dan akrabaları geldi, bu akşam Evgenia yok.”</p>

  <p class="block4">“O zaman söyleyeyim donatsınlar masayı.” Ayrılmadan önce şöyle bir baktı. “Herkes rakı mı içiyor?”</p>

  <p class="block4">Usulca elini kaldırdı Zeynep.</p>

  <p class="block4">-Ben şarap istiyorum, beyaz şarap.”</p>

  <p class="block4">Ali de soğuk bir tavırla mırıldandı. “Ben de bira içerim, ama fıçı bira... Bulunur değil mi?”</p>

  <p class="block4">İş bilir bir mekân sahibinin kalenderliğiyle açıkladı Erdinç.</p>

  <p class="block4">“Olmaz mı? İçkiler geliyor.” Çekik gözlerini bana dikti. “Sizinki rakı, değil mi Başkomiserim bir değişiklik yok.”</p>

  <p class="block18">“Yok, Erdinç yok, yalnız karnımız çok aç, ne kadar çabuk olursa o kadar iyi.”</p>

  <p class="block18">Mutfağa yönelmeden önce bizi rahatlatmayı da ihmal etmedi:</p>

  <p class="block18">“Tamam, hemen koşturuyorum Cengiz’i.””</p>

  <p class="block4">Mutfağa ilerleyen Erdinç'i izlerken, meyhanenin aklımda kalandan daha geniş olduğunu fark ettim, insanın gözünü yormayan sıcak bir sarı ışıkla aydınlanıyordu içerisi. Bizden başka kimse olmamasına rağmen sağ taraftaki şömineyi de yakmışlardı, cumbada üşürsek belki içeri geçeriz diye. Beyoğlu'nda eski meyhane geleneğini sürdüren az sayıdaki yerden biriydi, cumbasının dışında yine caddeye bakan iki balkonu vardı ki yaz aylarında masaya kurulup biranızı yudumlarken aşağıda dalgalanmakta olan renkli kalabalığı izlemenin zevkine doyulmazdı.</p>

  <p class="block4">“Unutmadınız değil mi Başkomiserim,” diyen Zeynep’in sesiyle masaya döndüm yeniden. “Bu hafta bize geleceksiniz. Dün gece tam üç kere söyledi annem. Bu sabah çıkarken de babam hatırlattı. Nevzat Bey’e selam söyle, mutlaka bekliyoruz diye. Gününü siz seçecekmişsiniz, öyle söylediler.”</p>

  <p class="block4">Ayıp olmuştu, kaç zamandır çağırıp duruyordu insanlar. Çok da severdim Zeynep'in babası Veli'yi, ekmeğini taştan çıkaran, namuslu bir adamdı. Annesi de öyle, kocasının kıt maaşıyla üç çocuk büyütmek kolay mı? Gerçi bizim Zeynep de katkıda bulunuyordu aile bütçesine ama...</p>

  <p class="block4">”Seni de çağırıyorlar tabii Ali.” diye sözlerini sürdürdü. “Kambersiz düğün olmazmış öyle söyledi babam”</p>

  <p class="block4">Düğün lafını duyunca yüzü kıpkırmızı oldu bizim haytanın, ama belli etmemeye çalıştı. “Sağ olsun, gelirim tabii.” dedi ciddi bir tavırla. “Şahane adamdır Veli Amca... Sakine Teyze'nin yemeklerini de çok severim.”</p>

  <p class="block4">Şanslı adamsın, kadıncağız kayınvaliden olacak demek geçti içimden, ama aralarım bozmaktan korktuğum için söylemedim.</p>

  <p class="block4">“Bu hafta yapalım o işi,” diye bizim utangaç âşığı onaylamakla yetindim. “Biraz daha gecikirsek çok ayıp olacak. Bu gün çarşamba, evet, bu pazar gidelim işte.”</p>

  <p class="block4">Bana uyar dercesine sessizce başını salladı Ali.</p>

  <p class="block4">“Tamam o zaman, bu pazar geliyoruz Zeynepcim.”</p>

  <p class="block4">İki ayağımızı bir pabuca sokmuş olmaktan endişeliydi kızımız.</p>

  <p class="block4">“Bana kalsa o kadar acele etmezdim ama...”</p>

  <p class="block4">“Yok, yok Zeynep, ne zamandır çağırıyor insanlar, bu hafta hallediyoruz bu işi...”</p>

  <p class="block4">“Teşekkür ederim Başkomiserim, ama Evgenia Hanım da gelecek değil mi?”</p>

  <p class="block4">Bayılırdı Evgenia böyle davetlere.</p>

  <p class="block4">“Gelmez mi? Son gördüğümde, çocukları toplayıp niye gelmiyorsun Tatavla'ya, diye azarladı beni. Çok özlemiş sizi…”</p>

  <p class="block4">İkisinin de dudaklarında tatlı bir gülümseme belirdi.</p>

  <p class="block4">“Biz de onu özledik Başkomiserim,” dedi Ali samimi bir tavırla. “Bir ablam olsa ancak o kadar severdim. Süper bir insan valla.” Tuhaf tuhaf bakmaya başlamıştı yüzüme. Onun için düşündüğüm evlilik meselesini, o da benim için mi düşünüyordu yoksa?</p>

  <p class="block4">“Şu adam,” diyerek bakışlarını kapıya diken Zeynep endişelerimi dağıttı. “Şu adam, şey değil mi?”</p>

  <p class="block4">Kapıya bakınca gördüm o tuhaf polisiyeciyi; başındaki bereyi çıkartmış, paltosunun üzerindeki kar tanelerini silkeliyordu. Yanında saçı sakalı birbirine karışmış, zayıf biri vardı. Onu daha önce hiç görmemiştim. Sabah karşılaşmamış mıydım ben bu yazarla? Beni takip mi ediyordu ne? Hayır, içeri girer girmez, birini arar gibi dikkatli gözlerle etrafı araştırmamıştı. Fakat Erdinç'i tanıyor olmalıydı, baksanıza, hemen sarmaş dolaş olmuşlardı. Sarılıp koklaşmaları bitince, meyhane sahibi bizim masayı işaret etti. Demek yazarın benimle ilgilendiğini biliyordu, belki komşu olduğumuzdan bile haberdardı. Yoksa bu akşam Feraye'ye geleceğimi de o mu fısıldamıştı kulağına? Hayır. Erdinç ağzı sıkı çocuktu, yapmazdı. Belli ki rastlantıydı. Doğru, bak nasıl da şaşırdı beni görünce. Ama fark etmez, hemen sıyrıldı şaşkınlığından. Evet, tam düşündüğüm gibi sırıtarak bize yaklaşmaya başlamıştı bile. Ne tuhaf adam yahu, sanki canciğer dostmuşuz gibi nasıl da rahatça geliyordu yanımıza.</p>

  <p class="block4">“Şu adam kimdi yahu?”</p>

  <p class="block4">İşte bizim Ali de fark etmişti bu cüretkâr yazarı.</p>

  <p class="block4">“Şey değil mi ya.” diye bocaladı Zeynep. “Adı dilimin ucunda... Ya şey işte, yazar bu. Polisiye yazıyor. <i class="calibre2">Beyoğlu Rapsodisi</i> diye bir kitabı var. Tuhaf bir kitap. Beğensem mi, beğenmesem mi kararsız kaldım. Güya Agatha Christie'ye nazire olsun diye yazmış. Fakat alıştığımız polisiye romanlar gibi değil. Katili iyi gizlemiş, tamam da okuru biraz enayi yerine koyuyormuş gibi geldi bana. Ama hakkını yemeyelim. Beyoğlu'nun tarihini iyi anlatmış…”</p>

  <p class="block4">Bakışları hâlâ bu tuhaf yazarın üzerinde olan Ali, biraz da telaşla mırıldandı:</p>

  <p class="block4">“Buraya mı geliyor?” Yanıt alamayınca yineledi. “Evet, bize bakarak gülümsüyor. Sizi tanıyor galiba Başkomiserim...”</p>

  <p class="block4">“Komşum...”</p>

  <p class="block4">Genç arkadaşlarım aynı anda sordular.</p>

  <p class="block4">“Komşunuz mu?”</p>

  <p class="block4">“Evet, mahalleden komşuyuz.”</p>

  <p class="block4">Herifteki cürete bak, tanıştırılmaya gerek duymadan pat diye girmişti lafın ortasından.</p>

  <p class="block4">“İyi akşamlar.” Elini uzatmıştı bile, tokalaşmamak ayıp olurdu. İsteksizce sıktım elini. Aldırmadı bile, hâlâ ilgiyle kendisini süzen yardımcılarıma döndü. “Merhaba Zeynep Hanım, merhaba Ali Komiserim, sizleri burada görmek ne güzel.” Bu samimiyetin sırrını çözemeyen arkadaşlarım da soru dolu gözlerle yazarı süzüyorlardı. “Nasıl gidiyor Tarlabaşı cinayeti soruşturması?”</p>

  <p class="block4">Ali şimdi tersleyecek diye düşündüm, hayret, hiç itiraz etmedi, beni asıl şaşırtan ise Zeynep oldu.</p>

  <p class="block4">“Daha başlardayız.” diye ayrıntıya girdi. “Sandığımızdan daha karışık bir iş.” Nerdeyse flörtöz bir tavırla gülümsedi. “Belki bir roman çıkartırsınız bundan.”</p>

  <p class="block4">Gördüğü ilgiden memnun, keyifle söylendi.</p>

  <p class="block4">“Yardımcı olursanız elbette yazarım.”</p>

  <p class="block4">Sağduyusunu tümüyle yitirmemiş olacak ki, “Ama olay çözüldükten, katil yakalandıktan sonra,” diye şart koştu Zeynep.</p>

  <p class="block4">“Elbette, işinize burnumu sokmayı hiç istemem.”</p>

  <p class="block4">Güya saygılı davranmaya çalışıyordu ama suratındaki şu kendinden emin tavır yok mu, çıldırtıyordu beni. O usulca baş sallayış, sanki olan biteni biliyorum, her şey denetimini altında der gibi bakan o içe dönük gözler. Fakat Zeynep’in ilgisini yazarın hemen arkasında dikilen sakallı, zayıf adam çekmişti.</p>

  <p class="block4">“Arkadaşınız da mı yazar?”</p>

  <p class="block4">“Evet,” dedi polisiyeci. Eğlenceli bir ifade belirmişti esmer yüzünde. “Ayhan da yazar, aynı zamanda şair ve aktör.”</p>

  <p class="block4">Terbiyeli bir gülümseme belirdi çok yönlü sanatçının yüzünde, hafifçe öne eğilerek masayı kibarca selamladı.</p>

  <p class="block4">“İyi akşamlar, sizi burada görmek gerçekten büyük mutluluk.”</p>

  <p class="block4">Dayanamayıp iğneledim.</p>

  <p class="block4">“Siz de polisiye şiirler mi yazıyorsunuz yoksa?”</p>

  <p class="block4">Hiç alınmadı, aynı mütevazı tavırla yanıtladı.</p>

  <p class="block4">“Yok Başkomiserim. Ne haddimize, polisiye şiiri Attila İlhan yazmıştı. Cinayet Saati...”</p>

  <p class="block4">“Hadi ya, polisiye şiir de mi var?” diye hayretle söylendi Zeynep. “Hiç duymamıştım. Siz biliyor muydunuz Başkomiserim.</p>

  <p class="block4">Aslında bu konuya hiç girmek istemiyordum ama meydanı bu iki yazar bozuntusuna bırakmaktan korkuyordum, daha şimdiden etkilemeyi başarmışlardı bizim çocukları, müdahale etmezsem anında masamıza çöreklenebilirlerdi.</p>

  <p class="block4">“Biliyorum tabii, çok güzel bir şiirdir.”</p>

  <p class="block4">“Aklınızda mı, okusanıza Başkomiserim.”</p>

  <p class="block4">Ne oluyordu bu bizim Zeynep'e yahu? Niye böyle ısrar ediyordu.</p>

  <p class="block4">“Yeri değil, başka zaman okurum.”</p>

  <p class="block4">Neredeyse şımarık bir genç kız gibi diretti.</p>

  <p class="block4">“N'olur Başkomiserim, çok merak ettim ama, nasıl oluyor polisiye şiir?”</p>

  <p class="block4">Sırnaşık yazarın yanındaki şairin heveskâr bir tavır içinde şiir okumaya hazırlandığını fark edince. “Peki, birkaç dizesini okuyayım o zaman.” dedim. Şiir okumaya bayıldığımdan değil, bu münasebetsiz ziyaretçileri bir an önce sepetlemek için. “Şöyle başlıyordu galiba: 'Haliç'te bir vapuru vurdular dört kişi / demirlemişti eli kolu bağlıydı ağlıyordu / dört bıçak çekip vurdular dört kişi / yemyeşil bir ay gökte dağılıyordu.” Hayranlıkla beni dinleyen şaire baktım. “Böyleydi değil mi Ayhan Bey?”</p>

  <p class="block4">“Aynen öyleydi Başkomiserim, neden durdunuz?”</p>

  <p class="block4">Arkaya yaslanarak ciddi bir tavırla mırıldandım.</p>

  <p class="block4">“Önemli bir mesele konuşuyorduk, şu anda şiir için pek vaktimiz yok.”</p>

  <p class="block4">Sadece o iki edebiyatçı bozuntusu değil, masadakiler de anlamıştı memnuniyetsizliğimi.</p>

  <p class="block4">“Sizi daha fazla rahatsız etmeyelim.” diye toparlandı polisiyeci. “Afiyet olsun...”</p>

  <p class="block4">Arkadaşı da onu taklit etti.</p>

  <p class="block4">“İyi akşamlar. Sizi görmek gerçekten güzeldi.”</p>

  <p class="block4">Hiç gönül koymadan sakince ayrıldılar yanımızdan, bizi göremeyecekleri yan tarafta bir masaya geçtiler.</p>

  <p class="block4">“Ne tuhaf.” diye söylendi Ali. “Sanki şu polisiye yazan adamı daha önceden tanıyor gibiyim.”</p>

  <p class="block4">Asıl tuhaf olan, öyle herkese kolay kolay kanı ısınmayan bizim yabaninin daha ilk karşılaşmalarında bu yazarı sevmeye başlamasıydı.</p>

  <p class="block4">“Televizyonda görmüşsündür. Kitapları çıktığı zaman kanal kanal dolaşıp röportajlar veriyor.”</p>

  <p class="block4">Gözlerini kısarak başını salladı.</p>

  <p class="block4">“Yok Başkomiserim, öyle değil, sanki çok eskiden tanır gibiyim. Yurtlarda filan öğretmenlik yaptı mı acaba? Oralarda bir yerlerde mi karşılaştık. Hiç yabancı gelmedi bana.”</p>

  <p class="block4">“Size bir şey söyleyeyim mi.” dedi Zeynep, duyulmasından çekiniyormuş gibi sesini kısarak. “Ben de öyle hissediyorum. Yani daha önce televizyonda filan dinlemiştim tabii, gazetedeki röportajlarını okumuştum, ama böyle yüz yüze gelince bana da tanıdık geldi adam. Sanki bir akrabaymış gibi...”</p>

  <p class="block4">İyice saçmalamaya başlamışlardı.</p>

  <p class="block4">“Ne akrabası çocuklar! Dediğim gibi televizyonda ya da gazetelerde gördünüz, o yüzden tanıdık geliyor size. Bazı cinayet davalarında televizyonlara çağırıyorlar bunu. Yok siz olsaydınız bu cinayeti nasıl çözerdiniz filan diye. Oradan aklınızda kalmış işte. Adamın yazar olmasından da etkilendiniz, durduk yere esrar katıyorsunuz olaya.”</p>

  <p class="block4">Yadırgayan gözlerle baktılar yüzüme. Kızımız, oğlumuzdan daha cesur çıktı.</p>

  <p class="block4">“Ondan hoşlanmıyor musunuz Başkomiserim?”</p>

  <p class="block4">Elbette hoşlanmıyordum. Burnumun dibinde oturuyordu, orada burada zırt pırt karşıma çıkıyordu, soruşturduğum davalarla ilgileniyordu... Son derece sinir bozucu biriydi, neden hoşlanayım ki? Ama itiraf etsem, sebebini soracaklardı, ben de ikna edici bir açıklama yapamayacaktım.</p>

  <p class="block4">“Yok canım, onu da nereden çıkardın Zeynep? Sadece fazla meraklı. Ne zaman karşılaşsam, elimizdeki dosyalarla ilgili sorular soruyor.”</p>

  <p class="block4">Evet, sonunda başarmıştım, ikisinin de gözlerinde kuşku bulutları dolanmaya başladı.</p>

  <p class="block4">“Doğru, şimdi de Tarlabaşı’ndaki cinayeti sordu ya. Nerden biliyor sahi bunları?”</p>

  <p class="block4">Nihayet Ali de destek çıkmıştı bana, ama Zeynep bizimle aynı fikirde değildi.</p>

  <p class="block4">“Nereden bilecek.” diye açıklamaya yeltendi. “Gazetelerden, televizyonlardan. Adamın yazdığı konu cinayet. Muhtemelen her gün gazetelerdeki cinayetleri okuyup notlar alıyordur.</p>

  <p class="block4">Sahi, kadınlar bu sanatçıları niye hep hoş görürler, hep olumlu bir önyargıyla bakarlar. Allahtan benim inatçı Ali’m öyle kolay kolay ikna olacak biri değildi.</p>

  <p class="block4">“Onu anladık da Zeynepcim, bu davayla bizim ilgilendiğimizi nereden biliyor?”</p>

  <p class="block4">Güzel kriminoloğumuzun pürüzsüz alnı kırıştı, zorlanmasına rağmen eminim sonunda mantıklı bir ihtimal bulacaktı, ama üzeri meze tabaklarıyla dolu bir tepsiyle, meyhanenin sevimli garsonu Cengiz görününce konu kendiliğinden dağıldı.</p>

  <p class="block4">İncecik yüzünde, kocaman bir gülümsemeyle, “Merhaba Başkomiserim.” dedi tepsiyi masanın üzerine koyarken. “Hoş geldiniz.”</p>

  <p class="block4">“Hoş bulduk Cengiz, neredeydin yahu?”</p>

  <p class="block4">“Mutfaktaydım Başkomiserim, aşçı yamağı geç geldi de yardım ediyordum.”</p>

  <p class="block4">Becerikli hareketlerle mezeleri beyaz örtünün üzerine dizerken yarı şaka yarı ciddi sordum.</p>

  <p class="block4">“Şu senin nişan işi ne oldu Cengizcim?”</p>

  <p class="block4">Asma yaprağında sardalya tabağını koymuştu ki şöyle bir durdu. Utangaç gözlerle, bir Zeynep'e bir Ali'ye baktı. Anlaşılan baltayı taşa vurmuştuk, ama bu haliyle bırakamazdım çocuğu, cesaretlendirmem gerekiyordu.</p>

  <p class="block4">“E diyordun ya, gidip kızı isteyeceğiz diye?”</p>

  <p class="block4">Masum bir gülümsemeyle sıyrıldı mahcubiyetinden.</p>

  <p class="block4">“İsteyeceğiz Başkomiserim, kız hazır. Biz konuştuk, anlaştık. Bu yaz gideceğiz inşallah, ama söz verdiniz, siz de geleceksiniz.”</p>

  <p class="block4">“Tamam Cengizcim, bize düşen görev neyse yaparız.”</p>

  <p class="block4">“Sağ olun Başkomiserim, zaten bizi hiç yarı yolda bırakmadınız...”</p>

  <p class="block4">Sevimli garson, özel soslu ahtapotla levrek marineyi ada börülcesinin yanına koyarken hiç gereği yokken başka bir konuya geçti Ali.</p>

  <p class="block4">''Başkomiserim, şu Beyoğlu’nun En Güzel Abisi muhabbeti ne ya? Barbut İhsan anlatıyordu bugün siz gelmeden önce...”</p>

  <p class="block4">Yine şu netameli konu. Hiç kapağını kaldırmamakta fayda vardı.</p>

  <p class="block4">“Her duyduğuna inanma,” diye geçiştirmeye çalıştım, ama az önceki tutukluğundan kurtulan Cengiz'in işgüzarlığı tuttu.</p>

  <p class="block4">“Evet, evet, öyle.” diye onayladı yardımcımı. “Beyoğlu’nun En Güzel Abisi derler burada Başkomiserime... Köyden geldiğimde duymuştum ilk. Hatta çok merak ettim kimmiş bu Beyoğlu'nun En Güzel Abisi diye.” Yine o kırmızılık yayılmıştı yanaklarına. “Kusura bakmayın Başkomiserim ama Cüneyt Arkın gibi artist filan zannediyordum Beyoğlu’nun En Güzel Abisi’ni...” Ali'ye dönerek sürdürdü anlatmayı. “Sonra bir gün beni içeri aldılar. Turist bir kadının cüzdanı çalınmış, beni suçluyorlar. Nezarethanede üç iri memur etrafımı sardı, ellerinde hortumlar... İş ciddi yani... Sağ olsun Başkomiserim. Hızır gibi yetişti. İşte o gün anladım Beyoğlu'nun En Güzel Abisi'nin kim olduğunu. İstiklal’de hangi esnafa sorsanız bilir Başkomiserimi... Tabii eski olanlar.”</p>

  <p class="block4">Asla hak etmediğim sözlerdi bunlar.</p>

  <p class="block4">“Hadi hadi Cengiz.” diyerek kestim lafını. “Gevezeliği bırak da bize ekmek getir, öldük açlıktan... Bak rakı da yok hâlâ...”</p>

  <p class="block4">“Hemen Başkomiserim...”</p>

  <p class="block4">Elindeki boş tepsiyle mutfağa yönelen garsonun ardından bakarak söylendim. “Millet abartmayı nasıl da seviyor.”</p>

  <p class="block4">“Siz de fazla mütevazısınız.”</p>

  <p class="block4">Anlaşılan bu gece, bunlar elbirliğiyle sinirlendirmeye karar vermişlerdi beni.</p>

  <p class="block9"><span class="text">“Yapma Zeynep.” diye homurdandım. “Mütevazılıkla ne</span> <span class="text">ilgisi var?”</span></p>

  <p class="block4">Anında yetişti arkadaşı yardımına.</p>

  <p class="block4">“Yani kurtarmadınız mı Cengiz'i?”</p>

  <p class="block4">“Kurtaracak bir şey yoktu ki Ali. Cüzdanım çalındı diyen kadın, Alzheimer hastasıydı. Hastalık henüz çok ilerlememişti, biraz dikkatli bakan bir göz anlardı bunu. Kadıncağız cüzdanını otelde unutmuş, ama yanına aldığını sanıyor. Neyse, sonunda gerçek ortaya çıktı, Cengiz’i de serbest bıraktılar. Hepsi bu.”</p>

  <p class="block4">“Hepsinin bu olduğunu sanmıyorum.” Evet, yine Zeynep. Başkomiserlerini almışlar ortalarına sıkıştırıyorlardı işte. “Siz olmasaydınız, kimse kadının hasta olduğunun farkına varmazdı. Zavallı Cengiz de yediği sopayla kalırdı. Belki hapse bile girerdi. Çocuk, size saygı duymakta haklı...”</p>

  <p class="block4">Evet, bir zamanlar bir başkası da saygı duymuştu bana, inanmıştı, ama sonunda bu inancın bedelini çok ağır ödemişti. Hayır, şimdi bu konuyu açmanın ne yeri ne de zamanıydı.</p>

  <p class="block4">“Ben Cengiz'e özel bir iyilik yapmadım arkadaşlar.” diyerek masada dönen muhabbete sadık kaldım. “Bir polis olarak vazifemi yerine getirdim. Bu çocuktan her ay alınan vergilerle ödenen maaşımın karşılığını verdim... Yok, hiç öyle bakma Zeynep. Kötü bir durumdan bahsediyorum. Devlet, vatandaşa karşı olan görevini gerektiği gibi yerine getirse ne Beyoğlu’nun en güzel abisi olur ne de en şahane babası... Devlet işini yapmadığı için, görevini yapan memurlar kahraman muamelesi görüyor... Öyle bir şey yok. Ben yapmam gerekeni yaptım. Benim yerimde olan her polisin yapması gerekeni... Anladınız mı?”</p>

  <p class="block4">“Anladık.” diye usulca başını sallayan Ali'nin heyecanı geçmişti, ama Zeynep'in yüzündeki o hayranlık ifadesi kaybolmuyordu.</p>

  <p class="block4">“Olsun, yine de insanların sizi sevmesi çok güzel Başkomiserim.”</p>

  <p class="block4">O anda yeni bir şarkı başladı meyhanede. Münir Nurettin Selçuk söylüyordu. “Ne doğan güne hükmüm geçer / ne halden anlayan bulunur.”</p>

  <p class="block5" id="calibre_pb_31">&nbsp;</p>
</body>
</html>
