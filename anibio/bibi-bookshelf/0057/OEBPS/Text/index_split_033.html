<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>BEYOĞLUNUN EN GÜZEL ABİSİ</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block6">“Görmüyor musunuz katiller orada!”</h1>

  <p class="block4">Tarlabaşılılar Kulübü'nün alt paralelindeki sokakta yer alıyordu Öztarlabaşılılar Kulübü. Kıymet bilmeyen mahallelinin elinde eprimiş, çürümüş, yıkılmaya yüz tutmuş o kâgir binalardan oluşan kambur bir sokakta. Nizam da hasmı Barbut İhsan gibi o yüzyıllık binalarından birine sermişti postu. Ama itiraf etmek gerekirse bu bina daha görkemliydi, daha güzeldi, alacakaranlıkta tam olarak anlaşılmasa da sanırım dış cephesi de elden geçirilmişti. Yine de, daha sokağın girişinden görülen turuncu ışıktan harflerle yazılmış Öztarlabaşılılar Kulübü tabelası, bu tarihi binanın mimarisiyle fena halde çelişiyordu. Dün gecekinden çok daha fazla polis vardı sokakta, girişi ve çıkışı tutan iki ekip otosunun kırmızı mavi ışıkları karlar üzerinde yanıp sönüyordu. Girişteki aracın önünde bekliyordu Sami. Karanlıktaki siluetimizden tanımıştı bizi, bir adım öne çıkarak hazır ol vaziyeti aldı.</p>

  <p class="block4">“Merhaba Başkomiserim.” Öztarlabaşılılar Kulübü yazan binaya yöneldi. “Buyurun şöyle gidelim.”</p>

  <p class="block4">Cinayet haberini aldığımdan beri aklımı kurcalayan konuyu sordum hemen:</p>

  <p class="block4">“Maktul bıçakla mı öldürülmüş?”</p>

  <p class="block4">Kafasıyla birlikte çelimsiz bedenini de salladı.</p>

  <p class="block4">“Yok Başkomiserim, tabancayla... Yedi el ateş edilmiş.”</p>

  <p class="block4">“Yedi el mi?” diye hayretle söylendim. “Maktulün de silahı mı varmış.”</p>

  <p class="block4">Bakışlarını kaçırdı. “Maktulün arkadaşlarının varmış.” Sözlerinin arkasında duramadı. “Yani zanlı öyle söylüyor. Olay yerinde başka silah bulamadık. Mermi kovanı, çekirdek filan da yoktu.”</p>

  <p class="block4">“Cinayet silahını buldunuz mu?”</p>

  <p class="block4">Gergin yüzü rahatladı.</p>

  <p class="block4">“Tabii Başkomiserim... Dokuz mm.lik bir Browning. Şu özel yapımlardan, kabzası da gümüş kaplamalı... Ruhsatı da var... Binanın içinden ateş edilmiş.” Eliyle ilk kattaki pencereyi gösterdi. “İşte şuradan.”</p>

  <p class="block4">Şaşkınlıkla suratına baktığımızı görünce baklayı ağzından çıkardı.</p>

  <p class="block4">“Zanlı kulüpte bizi bekliyordu. Her şeyi anlattı...”</p>

  <p class="block4">Bu kadar lakaytlığa dayanamayan Ali patladı sonunda. “Söylesene be adam, kimmiş bu zanlı?”</p>

  <p class="block4">“Kudret.” Neden kızdığımızı anlamamıştı bile, haksızlığa uğramış gibi mırıldandı. “Kara Nizam’ın yeğeni Kudret.”</p>

  <p class="block4">Akşamüzeri amcasıyla konuşurken yan masada oturan karanlık bakışlı ikizlerden biri olmalıydı. Hangisiydi acaba? Ne önemi var? Peki dünkü cinayet? Engin'i öldüren de Kudret miydi? Ardı ardına uçuşuyordu kafamda sorular, ama Ali yine benden önce davrandı.</p>

  <p class="block4">“İtiraf etti mi suçunu? Niye öldürmüş?”</p>

  <p class="block4">İnsanı çıldırtan aynı vurdumduymazlıkla yanıtladı.</p>

  <p class="block4">“Terörist oldukları için... Mekânlarına molotofkokteyli attıkları için...”</p>

  <p class="block4">“Dur, dur.” dedim işin önemini anlaması için sert bir sesle. “Şu olayı başından anlat. Ama en başından, hiçbir ayrıntıyı atlamadan.”</p>

  <p class="block4">Yanlış anlayıp yürümeyi kesti.</p>

  <p class="block4">“Hayır durma, hem yürüyelim hem de anlat.”</p>

  <p class="block4">Sıkıntıyla gözlerini devirdi ama buyruğuma uymamazlık edemedi.</p>

  <p class="block4">“Tabii Başkomiserim. Sayılarını tam tespit edemediğimiz sekiz on kişilik terörist bir grup, saat on bir sularında Öztarlabaşılılar Kulübü'nün önüne gelmiş. Aslında kulüp Engin Akça'nın ölümü nedeniyle kapalıymış, ama Kudret'le Medet ve onların iki kuzeni içeride kafa çekiyorlarmış. Gruptakilerden biri elindeki molotof kokteylini ateşleyerek kulübün penceresine savurmuş. Yanan şişe, camı kırarak oturdukları masanın önüne düşmüş. Her tarafı alev almış tabii. Medet’le iki kuzeni yangını söndürmeye çalışırken Kudret de yan odanın penceresini açmış. 'Ne yapıyorsunuz, yapmayın!' diye bağırmış. Ama sokaktaki eylemciler aldırmamışlar. 'Defolup gidin buradan,' diye haykırarak benzin dolu bir şişeyi daha Kudret'e doğru fırlatmışlar. Şişe Kudret'e isabet etmemiş, duvara çarpıp yere düşmüş. Ellerinde silahları da varmış. İki tane kalaşnikoftan bahsediyor Kudret. Kalaşnikofları görünce gayriihtiyari silahını çekmiş. ‘Öldürmek kastıyla ateş etmedim, kendimi korumaya çalıştım.' diyor ama, işte eylemci ölmüş...” Başıyla üniformalı polislerin gerisindeki bir yeri işaret etti. “Ceset orada, incelerseniz ne demek istediğimi daha iyi anlarsınız.”</p>

  <p class="block4">“Bunları zanlı mı anlattı sana?”</p>

  <p class="block4">İnanmadığımı düşünmüş olacak ki yüzü düştü.</p>

  <p class="block4">“Sadece Kudret değil Başkomiserim, ötekiler de aynısını anlattılar.''</p>

  <p class="block4">Ağzında lafı yuvarlıyor, muğlak konuşuyordu.</p>

  <p class="block4">“Ötekiler derken Kudret'in ikizi Medet'ten ve kuzenlerinden mi bahsediyorsun?”</p>

  <p class="block4">İri iri açıldı koyu renk gözleri.</p>

  <p class="block4">“Başka tanık yoktu ki. Hem tanıyorum, Kudret yalan söylemez.”</p>

  <p class="block4">“Nerden tanıyorsun?” diye payladı Ali. “Arkadaşın mı yoksa?”</p>

  <p class="block4">“Yok Komiserim hâşâ, nerden arkadaşım olacakmış onun gibi zibidiler. Yani bunların emniyete çok girip çıkmışlığı vardır, oradan tanıyorum hepsini. Her pislik vardır bu Kudret'te, ama yalanına rastlamadım diyorum.”</p>

  <p class="block4">“Engin'i niye tanımıyorum dedin dün gece?”</p>

  <p class="block4">Ali'nin sorusu bir tokat gibi patladı çelimsiz polisin suratında.</p>

  <p class="block4">“Na... Nasıl Komiserim?”</p>

  <p class="block4">“Bir de anlamazlığa mı vuruyorsun?” diye kükredi yardımcım. “Engin'i tanımıyorum demedin mi lan sen? Şimdi de diyorsun ki bunların hepsini tanırım. Hepsini tanıyorsan Engin'i nasıl bilmiyorsun? Engin bunların adamı değil mi oğlum?”</p>

  <p class="block4">“Yok yani yanlış anlaşılmış. Ta... Tabii Engin de bunların adamı da...”</p>

  <p class="block4">Konuştukça daha çok batıyordu.</p>

  <p class="block4">“Tamam Sami, tamam.” dedim uzatmamak için. “Engin meselesini sonra konuşacağız. Şimdi lafı dolandırmadan söyle. Eylemcilerle konuştun mu, onlar ne anlattı sana?”</p>

  <p class="block4">Ardı anlına yutkundu zayıf meslektaşımız.</p>

  <p class="block4">“Onlarla da konuşacaktık tabii, ama yoktular. Silahlı çatışmadan sonra kaçmışlar... Teröristlerin sayılarını da o yüzden tespit edemedik ya. Arkadaşları vurulunca paniklediler herhalde.”</p>

  <p class="block4">“Nasıl teröristmiş lan bunlar?” diye kinayeli bir tavırla söylendi Ali. “Ellerinde iki keleş var, ama tabancayı görür görmez tabanları yağlıyorlar...”</p>

  <p class="block4">Dilini yuttu Sami. Onunla uğraşmaya değmezdi.</p>

  <p class="block4">“Sabah Barbut’un mekânına molotof atanlar olmalı,” diye mırıldandı Zeynep. “Ellerinde silah olduğunu filan da zannetmiyorum. Kudret ateş açınca panikleyip kaçtı aptal çocuklar...”</p>

  <p class="block4">Muhtemelen öyle olmuştu, ama şu anda kimliğini bilmediğimiz meçhul eylemcilerden daha önemlisi elimizdeki zanlıydı.</p>

  <p class="block4">“Nerde şimdi bu Kudret?”</p>

  <p class="block4">“Merkezde Başkomiserim... Burada kalmasının sakıncalı olacağını düşündük. Maktulün arkadaşlarının toplanıp kulübü basmasından endişelendik. Belli ki öldürülen eylemci siyasi bir grubun üyesi. Ne olur ne olmaz diye zanlıyı gönderdik. Kudret merkezde, sorgu için sizi bekliyor... Yani vakit geç oldu tabii de... Yani sorgulamak isterseniz. Yarına da bırakabilirsiniz elbette...”</p>

  <p class="block4">Densiz densiz sayıklamalarına cevap vermeyince eliyle cinayet mahallini gösterdi.</p>

  <p class="block4">“İşte maktul de orada Başkomiserim... Merak etmeyin kimseyi hiçbir şeye dokundurtmadım.”</p>

  <p class="block4">Bakışlarımız Öztarlabaşılılar Kulübü önüne kaydı. Beyaz karların üzerinde kandan oluşun bir adanın içinde yatıyordu maktul. Katılaşmış parmaklarının arasında hâlâ sımsıkı tuttuğu şişeden benzin kokusu yayılıyordu soğuk havaya. Yeşil bir parka vardı sırtında, bacaklarında mavi bir kot pantolonu ve şaşılacak şey, ayaklarında yazlık bir spor ayakkabı. Üniformalı polislerden birinin bacağı araya girdiği için önce giremedim. Tıpkı Engin gibi sırtüstü düşmüştü yere. Ama sadece göğsünün sol tarafı değil, parkası olduğu gibi kana batmıştı, kana ve kara... Aramıza giren polis iki adım sağa kayınca başını da gördüm; incecik bir yüz... Beyaz karların üzerine bir yas duvağı gibi yayılmış gece rengi saçlar...</p>

  <p class="block4">”Bu bir kız,” diye şaşkınlıkla söylendi Zeynep. “Bir kızı öldürmüşler.”</p>

  <p class="block4">Evet, bir kızdı yerde yatan, başının az ilerisinde yeşil bir bere duruyordu. Rengini kestiremediğim gözleri tıpkı Engin gibi gökyüzünde bilinmez bir nesneye takılıp kalmıştı. Birden yedi yıl öncesinden gelen başka bir görüntü kapattı genç kızın cesedini. Başka bir genç kızın ölüsü. Muhtemelen aynı yaşlarda... Kısa, kıvırcık saçlı, ufacık yüzlü, üzüm gözlü... Kurşunla değil, bıçakla öldürülmüş bir kız, öz babası tarafından. Birkaç sokak ötede. Hayır, kar yağmıyordu, kış değildi. Sıcak nemli, bunaltıcı bir temmuz gecesi. Dünyanın son gününü çağrıştıran, Allahın belası bir yaz gecesi... Tıpkı bu kızcağız gibi sırtüstü düşmüştü yere... Kendi kanının ortasında yatıyordu. Tek fark, onun cesedinin etrafında kimsecikler yoktu. Yaz gecesi olmasına rağmen, bir Allahın kulunu bulamamıştık sokaklarda. Koca mahallede bütün insanlar sanki yer yarılmış içine girmişti. O sıcak gecenin içinde, ılık taşların üzerinde kendi ailesi tarafından öldürülen o genç kızın soğumaya yüz tutmuş bedeni vardı sadece.</p>

  <p class="block4">“Katiller... Katiller...”</p>

  <p class="block4">Hayır, benim sesim değildi bu. Hayır, o yaz gecesi ben dahil hiç kimse sokakta böyle cesurca haykıramamıştı.</p>

  <p class="block4">“Katiller, katiller...”</p>

  <p class="block4">Hayır, zihnimin puslu odalarında unutulmuş anılardan değil, dondurucu kış gecesinin hüküm sürdüğü Tarlabaşı’ndaki bu sokağın girişinden geliyordu ses. Acılı bir kadın sesi.</p>

  <p class="block4">“Nasıl kıydınız Fidan'ıma... Alçaklar, katiller...”</p>

  <p class="block4">Kızın annesi miydi yoksa? Sevindim kızın adına, ölümüne üzülen bir annesi vardı hiç değilse. O yaz gecesi vücudu delik deşik edilen zavallının annesi tek damla gözyaşı dökmemişti kızının ardından. Dikkatle kadının geldiği yöne baktım, sesin sahibi yaklaşınca tanıdım. Nazlı adındaki kadındı bu. Akşamüzeri yürüyüşçülerin başında gördüğümüz eylemci. Şu kültür merkezinin sahibi olan kadın. İki üniformalı polis engellemeye çalışıyordu güya, ama dinleyen kim; Bir kadın için oldukça iri sayılacak cüssesiyle. “Bırakın, bırakın beni,” diyerek iki polisi aşmıştı bile. Sahne gerçekten de görkemliydi, müzelerde heykellerini gördüğüm tanrıçaları hatırlatıyordu; tıpkı onlar gibi başını geriye atmış, saçlarını uçuran rüzgâra aldırmadan, gözlerinde o derin yasla, dimdik yürüyordu genç kızın cesedine doğru. Çıt çıkarmadan izliyorduk kadını. Baktılar olacak gibi değil, bizim süt hırası Sami'yle bir polis daha katıldı engelleme timine, cesede beş altı metre kala dört kişi güçlükle durdurabildi onu.</p>

  <p class="block4">“Bırakın! Bırakın!” diye haykırdı yine. “Beni engelleyeceğinize Fidan’ı vuran alçağı engelleseydiniz...”</p>

  <p class="block4">Haykırmanın da çabalamanın da boşa olduğunu anlayınca ağlamaya başladı, ama çok sürmedi, yine o vakur tavrını takındı.</p>

  <p class="block4">“Tamam, tamam, çekin ellerinizi üzerimden... Tamam sakinleştim. Ama Fidan'ı bir kere görmeme izin verin. Sadece bir kere.”</p>

  <p class="block4">“Olmaz Nazlı Hanım,” dedi Sami. Demek tanıyordu kadını. “Olay yeri orası, delilleri bozarsınız. Başımız belaya girer.”</p>

  <p class="block4">İlk kez yalvaran bir ifade belirdi Nazlı'nın gözlerinde. “Bozmam, sadece o yavrucağı son bir kez görmek istiyorum.”</p>

  <p class="block4">“Bırakın,” diye seslendim. “Bırakın gelsin.”</p>

  <p class="block4">Duyduklarına inanamayan Sami alık alık yüzüme bakıyordu.</p>

  <p class="block4">“Bırak evladım, bırak gelsin...”</p>

  <p class="block4">“Ama Başkomiserim...”</p>

  <p class="block4">Anlaması için sesimi yükseltmek zorunda kaldım.</p>

  <p class="block4">“Tamam dedim Sami, rahat bırak kadını.”</p>

  <p class="block4">Sadece polislerin değil. Nazlı’nın da yüzünde tuhaf bir ifade belirmişti. Ama çok sürmedi bakışları, yeniden yerdeki genç kızın cansız bedenine kaydı. Önünden çekilen polislerin arasından yavaş adımlarla yürüdü. Genç kızın cesedini görünce durdu, iri bedeninin sarsıldığını fark ettim. Sessize ağlıyordu. Ne bir bağırış ne bir feryat, çaresizlik içinde öylece gözyaşı döküyordu. Ali'yle Zeynep'e oldukları yerde kalmalarını işaret ederek kadına doğru yürüdüm. Yaklaşınca bir şeyler mırıldandığını fark ettim. Dua mı okuyordu, hayır itiraf gibi bir şeydi. Birkaç adım sonra işittim sözlerini.</p>

  <p class="block4">“Kurtaramadım,” diyordu başını usulca sallayarak. “Onu kurtaramadım…”</p>

  <p class="block4">Merakıma yenilip sordum:</p>

  <p class="block4">“Kimden kurtaramadınız?”</p>

  <p class="block4">İrkilerek başını çevirdi.</p>

  <p class="block4">“Ne?”</p>

  <p class="block4">Ölçülü bir gülümseme yerleştirdim dudaklarıma.</p>

  <p class="block4">“Maktul diyorum, tehdit mi alıyordu?”</p>

  <p class="block4">Açık renk gözlerinde yadırgayan, nerdeyse vahşi bir anlam belirmişti.</p>

  <p class="block4">“Siz de kimsiniz? Daha önce sizi burada hiç görmedim.”</p>

  <p class="block4">Dostça bir tavır takındım.</p>

  <p class="block4">“Başkomiser Nevzat, cinayet masasından, bu soruşturmayı ben yürütüyorum. Maktul yakınınız mıydı?”</p>

  <p class="block4">O derin acı gelip oturdu yine gözlerine.</p>

  <p class="block4">“Fidan mı? Kızım sayılırdı...” Ağlamamak için alt dudağını çiğniyordu, yüreğini basan acı dalgası geçince sürdürdü sözlerini. “Daha doğrusu ben öyle sanmışım, sonra bırakıp gitti beni. Ona sahip çıkamadım, koruyamadım.”</p>

  <p class="block4">“Kimden koruyamadınız?” diye bir kez daha sordum.</p>

  <p class="block4">Sanki ilk kez görüyormuş gibi tepeden tırnağa süzdü beni. Sahi gerçekte kimdim ben, dost mu düşman mı, karar vermeye çalışıyordu.</p>

  <p class="block4">“Kimden olacak bunlardan.” Öztarlabaşılılar Kulübü’nü gösteriyordu. “Şu binadaki alçaklardan, bu semtten, bu şehirden, insan görünümündeki canavarlardan, dini imanı para olmuş yamyamlardan.” Yine genç ölüye takıldı bakışları “Çok söyledim hâlbuki, çok anlattım. Böyle olmaz, bunlarla böyle başa çıkamazsın diye... Dinlemedi...” Yine ağlamaya başladı, ama bir yandan da konuşmayı sürdürüyordu. “Evet, dinlemedi beni, korkak olmakla suçladı. 'Ablamın intikamını alacağım.' dedi. 'Annemin intikamını alacağım...’ Ama bakın ne oldu... Onu bırakmayacaktım. Ona kızmaya hakkım yoktu, onu yalnız bırakmaya hakkım yoktu...”</p>

  <p class="block12">Kadının acısı hissedilmeyecek gibi değildi ama böyle sayıklarcasına bölük pörçük konuştuğundan, neden bahsettiğini anlamak zordu. Belki ayrıntıya girer diye konuyu eşelemeyi sürdürdüm.</p>

  <p class="block12">“Ne olmuştu ki annesine, ablasına?”</p>

  <p class="block12">“Mahvettiler.” dedi çaresizce başım sallayarak. “Onları mahvettiler...”</p>

  <p class="block4">“Kim?”</p>

  <p class="block4">“Bunlar işte, kumar çetesi... Barbut İhsan diye bir rezil var, o. Sonra bu binadaki namussuz... Kara Nizam... Onun yeğenleri... Dün öldürülen Engin... Hangi birini söyleyeyim.” Ellerini yana açtı. “Sonra bu terk edilmiş semt, sonra bu acımasız şehir, sonra siz, ben, biz işte. Hepimiz mahvettik onları…”</p>

  <p class="block4">Sesi yüzyıllık binaların köhnemiş duvarlarına çarparak yankılandı gecenin içinde. Sokaktaki herkes dönmüş bizi izliyordu, ama umurumda bile değildi, belki de cinayetlerin gerçek nedeni bu alışılmadık kadının anlatacaklarında gizliydi.</p>

  <p class="block4">“Fidan'ın annesini mi öldürdüler? Kız kardeşine bir zarar mı verdiler? Anlamıyorum, biraz daha açık konuşur musunuz?”</p>

  <p class="block4">Nemli gözleri yüzümde durdu. “Daha nasıl açık konuşayım, onları mahvettiler... İkisini birden öldürdüler. Ellerinden her şeylerini aldılar. Evlerini, mallarını, bedenlerini, canlarını...'' Eliyle yerdeki Fidan’ı gösterdi bir kez daha. “Bir tek o kalmıştı, sonunda onu da aldılar.”</p>

  <p class="block4">Gözleri yine yaşlarla dolmuştu.</p>

  <p class="block4">“Nazlı Hanım,” dedim olabildiğince saygılı davranmaya çalışarak. “İsterseniz daha uygun bir yere gidelim. Söyledikleriniz çok önemli. Katilleri, onların arkasındaki kişileri saptamakta çok işime yarayabilir.”</p>

  <p class="block4">Nemli gözleri alev alev yanmaya başlamıştı.</p>

  <p class="block4">“Katilleri mi?'' diye söylendi. Mantığını yitirmiş gibi. Çılgınca bakıyordu yüzüme...” Katiller ortada Nevzat Bey, görmüyor musunuz her şey ortada. Bu semti mahvettiler, bu şehri mahvettiler, bu ülkeyi mahvettiler, hepimizi mahvettiler. Görmüyor musunuz, katiller orada?”</p>

  <p class="block4">“Anlıyorum... Ama durum sandığınızdan karışık. Oturup biraz konuşsak...”</p>

  <p class="block4">Yüzüme bile bakmadan başını salladı.</p>

  <p class="block4">“Neden? Ne faydası olacak ki?” Dönüp şöyle bir baktı yüzüme. “Benimle konuşacağınıza Kara Nizam denen o şerefsizle konuşun...”</p>

  <p class="block4">Kendince son noktayı koymuş olmalı ki az önce geldiği tarafa yöneldi. Israr etmenin bir anlamı yoktu, ama onun ifadesine ihtiyacımız olacaktı, korkarım mahkeme kararıyla getirmek zorunda kalacaktık. Öyle cebri bir durumda bize ne kadar yardım ederdi, o da ayrı bir konuydu. Fakat birden durdu, artık aklına ne takıldıysa geri döndü.</p>

  <p class="block4">“Siz neyin peşindesiniz?” dedi meydan okuyan bir sesle. “Dosyayı kapatmak mı istiyorsunuz, yoksa hakikati öğrenmek mi?”</p>

  <p class="block4">Soruyu sorarken bir an bile gözlerini gözlerimden ayırmamıştı. Hayır, tehdit etmiyordu, anlamaya çalışıyordu sadece.</p>

  <p class="block4">“Elbette hakikati öğrenmek istiyorum. Tabii bilenler anlatırsa...”</p>

  <p class="block4">Yanıtım yeterli gelmemiş olacak ki, başını usulca geriye attı, bir süre daha inceledi beni.</p>

  <p class="block4">“Peki o zaman, gelin gidelim,” dedi sonunda kül rengi mantosuna sarılarak, “hava soğuk, size bir çay yapayım, konuşuruz.”</p>

  <p class="block5" id="calibre_pb_33">&nbsp;</p>
</body>
</html>
