<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>BEYOĞLUNUN EN GÜZEL ABİSİ</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block6">“Cesaretin yoksa niye silah çekiyorsun…”</h1>

  <p class="block8">&nbsp;</p>

  <p class="block4">Hiç istifini bozmadan hep aynı rehavet, hep aynı üşengeç tavırla ağır ağır yağıyordu kar. Bulvarın inşaat alanı dışında kalan birahanelerinden, pavyonlarından, batakhanelerinden yansıyan ışıklar renkten renge boyuyordu kar taneciklerini Ama bu görüntü bile caddeye hâkim olan kederi dağıtmaya yetmiyordu. Oysa etrafı kaplayan beyazlığa, gitgide artan soğuğa aldırmayan akşamın müdavimleri daha şimdiden doldurmuştu bulvarı. İstiklal Caddesi'yle kıyaslandığında feleğin sillesini yemiş garibanların demlenme ve eğlenme mekânları diyebileceğimiz bu yerlerin önünde çelimsiz fedailer, anasının gözü garsonlar, etini satan kadınlar, aç erkekler, ayağına çabuk torbacılar, eli uzun cepçiler, gelen geçenden para toplayan sinyalciler, kalender ayyaşlar, erkenci müşteriler sanki yağan karın tutmasını istemiyormuş gibi oradan oraya dolanıp duruyorlardı. O anda düştük arbedenin ortasına. Yirmi metre kadar önümüzde bağrış çağrış, küfür, kıyamet, üç kişi birbirine girmişti.</p>

  <p class="block4">“Şu sizin eski kabadayı değil mi?”</p>

  <p class="block4">Aç kurtlar gibi etrafını çevreleyen iki delikanlıya yumruk yetiştirmeye çalışan iriyarı adamı gösteriyordu Ali. Yağan kar görüntüyü bulanıklaştırıyor, tam seçemiyordum. Kavgayı ayırmak için adımlarımızı hızlandırırken tanıdım: evet, bu bizim Saltanat Süleyman'dı. Kavga ettiği kişiler hiç korkak sayılmazlardı, üstelik oldukça atiklerdi, ama her ikisiyle de rahatça başa çıkıyordu. Ta ki, gümüş renkli anorağı yarı yarıya parçalanmış olan genç, meyhanenin kapısında duran bira tüpünü kaptığı gibi, bizimkinin sırtına indirinceye kadar. Kötü yerine gelmişti Süleyman'ın, şöyle bir sallandı ayakta. Bunu fırsat bilen rakibi tüpü ikinci kez indirecekti ki iri gövdesinden beklenmeyen bir çeviklikle yana çekildi kıdemli külhani. Salladığı tüp hedefini bulamayınca öne doğru savruldu hasmı. Bizim sokak efesi okkalı bir tokat salladı, tutturamayacak dedim, ama tam hedefini buldu şamar. Kafasına balyoz inmiş gibi küt diye devrildi oğlan kaldırıma. Elindeki tüp bir yana, kendi bir yana. Yoldaşının akıbetini gören öteki genç saldırdı bu defa. Ama siyah deri pardösülü yeniyetmenin yumruğunu havada yakaladı Süleyman, hem de sol eliyle. Rakibinin yumruğunu küçük bir top gibi avucunda ezmeye başladı. En az bir baş daha uzundu delikanlıdan, en az üç beden daha büyük. Düşmanının cüssesiyle yüzleşen genç dehşet içinde kalarak elini kurtarmaya çalıştı, ama boşuna çaba... İşte o anda beklenmedik bir şey oldu. Yere düşmüş olan yırtık anoraklı aceleyle toparlandı, az ötesindeki tüpü kaptığı gibi, yeniden sırtına indirdi bizimkinin. Nefesi kesilir gibi oldu Süleyman'ın, parmakları gevşedi. Bunu fırsat bilen tutsak delikanlı, yumruğunu devin pençesinden kurtarıp kaçmaya başladı. Zaten sırtına bira tüpünü indiren oğlana dönmüştü Süleyman. Ama daha kendini tam toparlayamamış olacak ki delikanlının iki eliyle kaldırdığı tüpü bir kez daha indirmesine engel olamadı. Allahtan tam isabet ettiremedi oğlan, zaten iğreti tuttuğu tüp, çarpmanın etkisiyle elinden kurtulup yere yuvarlanmıştı. Hadi bakalım şimdi ne yapacaksın dercesine bakıyordu Süleyman. Rakibinin yüzündeki bozgun ise görülmeye değerdi. Kısa bir duraksamanın ardından en akıllıca işin arkadaşı gibi tüymek olduğuna kanaat getirerek ani bir hareketle tabanları yağladı. Ardından koşacak takati yoktu Süleyman'ın, ama gözlerindeki nefret öyle kolay kolay sona ereceğe benzemiyordu. Yılların verdiği maharetle elini paltosunun içine soktu, aynı hızla bir avcı bıçağı çıkardı.</p>

  <p class="block4">'Yapma!” diye bağırdım, ama beni duymadı bile, hırsla savurdu bıçağı delikanlının arkasından. Allahtan çocuk duymuştu sesimi, gayriihtiyari kendini yere attı. Bıçak bir karış yukarıdan geçerek kaldırımın kenarındaki ahşap tabelaya saplandı. “Peruklarımızın hakiki saçtan farkı yoktur” yazan tabelada titreyen kesici aleti gören çocuk, kan tutmuş gibi kıpırtısız kaldı bir süre, sonra Süleyman'a döndü, rakibinin gözlerindeki nefret şimdi ona geçmişti, elini beline attı. Bu kaç kez denedi, ama ne çıkartacaksa bir yerlere takılıyor, bir türlü giysilerinden kurtaramıyordu, sonunda başardı, elinde beliren küçük tabancayı Süleyman'a doğrulttu.</p>

  <p class="block4">“Şimdi siktim ananı!”</p>

  <p class="block4">Zerre kadar korkmadı Süleyman: yarım asıra yaklaşan hayatında kim bilir kaç kez çevrilmişti bu namlular suratına.</p>

  <p class="block4">“Asıl ateş etmezsen ben sikecem ananı,” diyerek silahın üzerine yürümeye haşladı. Delikanlının gözlerindeki öfke yerini önce kararsızlığa, sonra endişeye ve ardından korkuya bıraktı. Elindeki tabanca titremeye başlamıştı. Elbette gözünden kaçmadı bizim eski kurdun.</p>

  <p class="block4">“Ateş etsene lan! Cesaretin yoksa niye silah çekiyorsun yavşak.”</p>

  <p class="block4">“Yeter!” diye bağırdım. “Kesin artık.”</p>

  <p class="block4">Uyarımla birlikte yardımcım da silahını çekmiş, oğlana doğrultmuştu. Nereden çıktığımızı anlayamayan Süleyman duraksamış, şaşkın gözlerle bizi süzüyordu. Bunu fırsat bilip elindeki tabancaya rağmen korkudan ödü bokuna karışmış olan yeniyetmeye döndüm.</p>

  <p class="block4">“At o silahı, at çabuk.”</p>

  <p class="block4">Kim olduğumuzu anlayamayan delikanlı bocalıyordu hâlâ.</p>

  <p class="block4">“Polis!” diye açıkladı iki eliyle tabancasını kavrayan Ali. “At şu silahı...”</p>

  <p class="block4">Yüzündeki korkunun yerini bir rahatlama aldı delikanlının, hiç uzatmadan bıraktı elindeki soğuk metali, kaldırıma.</p>

  <p class="block4">“Aferin.” dedi yardımcım yerdeki silahı alırken. “Aferin, doğrusunu yaptın yoksa öldürtecektin kendini.”</p>

  <p class="block4">Yeniden delikanlının üzerine yürümeye hazırlanan deve döndüm.</p>

  <p class="block4">“Tamam Süleyman, tamam, dur artık.”</p>

  <p class="block4">Öfkesini içine atıp sağ elini kalbinin üzerine koydu eski kabadayı.</p>

  <p class="block4">“Eyvallah Başkomiserim, siz ne derseniz o olsun.” Böyle söylemesine rağmen, içinde büyüyen öfkeyi bastıramıyordu, öyle ki yardımcımın arkasına saklanmış olan toy hasmına seslenmekten kendini alamadı.</p>

  <p class="block4">“Verilmiş sadakan varmış lavuk. Başkomiserime dua et, yoksa o tabancadaki bütün mermileri yedirirdim sana.”</p>

  <p class="block4">Önüne dikildim, kesin bir tavırla başımı salladım.</p>

  <p class="block4">“Tamam dedik Süleyman, tamam, uzatma artık.”</p>

  <p class="block4">Durdu, boynunu büktü.</p>

  <p class="block4">“Yok, uzatmıyorum Başkomiserim. Uzatmıyorum da benim hiçbir suçum yok. Her şeyi bu şerefsizler başlattı... Biri de şu rezil işte.”</p>

  <p class="block4">Gösterdiği yere döndüm, birkaç metre ilerde toplanmış kalabalığın arasında, az önce kurtuluşu kaçmakta bulan öteki delikanlı duruyordu.</p>

  <p class="block4">“Şerefsiz şensin,” diye uludu kalabalıktan ayrılmayarak. “Kaç kere söyledik sana, kadın burada beklemesin diye.” Eliyle sokağın girişindeki cep telefonu satan dükkanı işaret etti. “Dükkânımızın önünde karı satıyor. İşte bütün bu esnaf da şahit...”</p>

  <p class="block4">Ama kimseden çıt bile çıkmadı, kalabalıktan umudunu kesen delikanlı, kendi söküğünü kendi dikmek zorunda olduğunu anlamıştı.</p>

  <p class="block4">“Burası bizim ekmek kapımız Başkomiserim. Sabah ondan itibaren dikiliyor kadın. Her sabah, her sabah... Sokak cenabet oluyor. Ne bet kalıyor ne bereket... Bu dükkânı babamız açtı.” Eliyle Ali'nin yanındaki kavgadaşını gösterdi. Abimle bana... Babamız hacı, bu sebepten dükkâna gelemiyor.” Sesi gibi elleri, ayakları, bütün vücudu titriyordu. “Kadının başka yerde beklemesini istedik. Aracı koyduk, haber gönderdik, rica ettik, dinlemedi.”</p>

  <p class="block4">“Tamam lan.” diye kesti Süleyman. “Dinlemedim sizi, takmadım, siklemedim. Çünkü bu semt benim oğlum, anlıyor musun? Bin yıldır buradayım lan ben. Öyle bin lira kira verdim diye, beni kovamazsın buradan...”</p>

  <p class="block4">Uyarmasam yanlış olacaktı.</p>

  <p class="block4">“Dikkatli konuş Süleyman, bu sokak kimsenin değil.”</p>

  <p class="block4">“Tamam Başkomiserim, siz öyle diyorsanız kabul, cezam neyse ona da kabul... Ama puştların davası benimle, zavallı kadına niye saldırıyorlar?”</p>

  <p class="block4">Zavallı kadın derken eski otobüs durağının oraya çevirmişti bakışlarını. O anda gördüm karısını, ne bir öfke ne bir utanç, dün gece lokantadaki gibi aynı bomboş gözlerle bakıyordu Naciye. Siyah mantosunun bir yanı boydan boya çamur içindeydi, ama kendisi sanki yaşananların, zamanın, bütün bir hayatın dışındaymış gibi öyle umarsız, öyle aldırmaz, kurumaya yüz tutmuş bir ağaç gibi dikiliyordu yağan karın içinde.</p>

  <p class="block4">“Sesini duyduğumda tekmeliyorlardı Naciye'yi Başkomiserim.” Anlattıkça sanki biraz daha bileniyor gibiydi Süleyman. “Sarı'nın meyhanesindeydim, söylemesi ayıp, ayakyoluna gitmiştim. Hiçbir şeyin farkında değilim yani. Sarı’nın köse garsonu, 'Yetiş Abi. Naciye'yi öldürüyorlar.' Deyince fırladım. Anlayın artık nasıl vurduklarını. Yetişmesem paralayacaklardı kadıncağızı, öyle acımasız, öyle zalimce vuruyorlardı ki alçaklar...”</p>

  <p class="block4">En çok Ali etkilendi bu sözlerden; nefret ederdi kadına el kaldıran erkeklerden.</p>

  <p class="block4">“Öldürecek miydiniz lan?” diye gürledi sanki az önce gençlerle kavga eden kendisiymiş gibi. “Öldürecek miydiniz lan kadını?”</p>

  <p class="block4">Kalabalığın arasına sığınmış olan oğlanın bakışları kırıldı, utanmasa insanların içinde eriyip kaybolacaktı, yapamadı, sadece başını öne eğmekle yetindi. Öfke dolu bakışlarını, yanında dikilmekte olan büyük kardeşe çevirdi yardımcım “Sana söylüyorum, öldürecek miydiniz lan kadını?”</p>

  <p class="block4">Hayal kırıklığı içinde toparlanmaya çalıştı abi.</p>

  <p class="block4">“Bize küfretti Başkomiserim...”</p>

  <p class="block4">Aklı yerine duygularıyla hareket etmeyi marifet sayan yardımcımdan önce Süleyman patladı.</p>

  <p class="block4">“Yalan söyleme şerefsiz!” Beni aşamayınca işaretparmağını havada salladı. “Delikanlı adamsın, bak yalan söyleme, Naciye'm konuşmak için bile ağzını açmıyor, bir de size küfredecek öyle mi?”</p>

  <p class="block4">“Konuşmak için ağzını açmıyor, ama günde elli kişiye...” diye laf yetiştirecek oldu kalabalığın arasındaki küçük kardeş... Bu sefer Ali'den yedi paparayı.</p>

  <p class="block4">“Kes lan, bir de konuşuyor halâ!”</p>

  <p class="block4">Yardımcımın bu kadar bariz taraf tutması iyi değildi, ortalığı daha da karıştırmanın gereği yoktu.</p>

  <p class="block4">“Tamam,” diye susturdum bir kez daha herkesi. “Tamam, anlaşıldı...” Süleyman'la arasındaki uzaklığı korumaya özen gösteren delikanlıya döndüm. “Bak kardeşim, bir şikâyetin varsa karakol yüz metre ilerde, öyle kadına, kıza saldırarak zorbalıkla olmaz bu iş. Ver dilekçeni, ilgilensin arkadaşlar...”</p>

  <p class="block4">Çaresizliğin verdiği sıkıntıyla açıkladı.</p>

  <p class="block4">“Verdik Başkomiserim, vermez miyiz? Ama hiçbir işe yaramadı. Herkes tanıyor bu herifi... Bir iki sorguya çağırdılar o kadar. Yine eski hamam, yine eski tas...”</p>

  <p class="block4">“Orada da bir şeyler dönüyor.” dedi kardeşinden cesaret alan abi. ''Sizin günahınızı almayayım, ama bazı polisler...”</p>

  <p class="block4">Ali'nin tepesi atmak üzereydi, meydanı ona bırakmak doğru olmazdı.</p>

  <p class="block4">“O zaman savcılığa başvuracaksınız. Bunun başka yolu yok.”</p>

  <p class="block4">“Ama Başkomiserim...”</p>

  <p class="block4">“Aması maması yok,” diye tersledi bizim iyi kalpli serseri. “Sen onu bunu bırak da şunun ruhsatı var mı onu söyle.”</p>

  <p class="block4">Elinde tuttuğu tabancayı sallıyordu.</p>

  <p class="block4">“Var tabii. Devlet görevini yapmayınca, ne yapalım biz de ruhsatlı silah aldık kendimize...”</p>

  <p class="block4">Artık daha cesur çıkıyordu sesi.</p>

  <p class="block4">“Peki o zaman,” dedim otoriter polis rolüne bürünerek. “Eğer şikâyetçiyseniz, hadi karakola gidelim...”</p>

  <p class="block4">Gençlerin suratı ekşidi; karakol demek sorgu sual demek, bir sürü dert demekti. Süleyman'dan da çıt çıkmıyordu. Elbette kimsenin niyeti yoktu karakolun kapısından girmeye. O halde babacan polise dönebilirdim.</p>

  <p class="block4">“Anlaşıldı. Kapatalım bu işi burada diyorsunuz.” Yardımcıma seslendim. ''Ali, arkadaşlar silahın belgelerini göstersinler sana. Tamamsa mesele yok. “</p>

  <p class="block4">“Tabii mesele yok Başkomiserim, bizde kanunsuz iş olmaz, buyurun dükkâna, gösterelim.”</p>

  <p class="block4">Yardımcım iki kardeşi önüne katıp cep telefonu satan dükkâna yönelirken seslendim arkasından.</p>

  <p class="block4">“Şu tabeladaki bıçağı da al, kalmasın orada.”</p>

  <p class="block4">'Emredersiniz Başkomiserim.” diyerek perukçunun tabelasına doğru sürükledi iki delikanlıyı.</p>

  <p class="block4">“Bıçağıma el koymayacaksınız değil mi?”</p>

  <p class="block9"><span class="text">Adeta yalvarırcasına söylenmişti Süleyman, beni bu savaşın</span> <span class="text">ortasında silahsız, bırakmayacaksınız değil mi dercesine.</span></p>

  <p class="block4">“Seni içeri atmadığına şükret Süleyman.” diye azarladım. “Öldürecektin az daha çocuğu.”</p>

  <p class="block4">Niyetimin ciddi olduğunu anlayınca, sesini kesip boynunu büktü. Ben de merakla etrafımızda dikilen kalabalığa döndüm.</p>

  <p class="block4">“Evet arkadaşlar, hadi bakalım... Yeter artık, hadi siz de dağılın. Bu kadar seyir yeter.”</p>

  <p class="block4">Homurdanarak dağıldı kalabalık. Boyalı saçlarına yağan karlarla bir anda yaşlı bir adama dönüşmüştü Süleyman, o sıra fark ettim yüzündeki kanı.</p>

  <p class="block4">“Kaşın patlamış.”</p>

  <p class="block4">Sakin bir tavırla elini yüzüne attı. Parmaklarına bulaşan koyu sıvıyı görünce utançla söylendi.</p>

  <p class="block4">“Vay be, yumruk yemişiz ha... Bizden geçiyor artık Başkomiserim, eskiden bu hamam oğlanlarının bir düzinesiyle kapışır, tek yumruk yemeden çıkardım aralarından. Şu halimize bak... Demek ihtiyarlamışız.”</p>

  <p class="block5" id="calibre_pb_25">&nbsp;</p>
</body>
</html>
