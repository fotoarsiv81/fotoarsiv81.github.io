<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>BEYOĞLUNUN EN GÜZEL ABİSİ</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block6">“Seven erkek ne yapmaz?”</h1>

  <p class="block8">&nbsp;</p>

  <p class="block4">“Adamın ismi Lütfü'ymüş. Milano'dan gelmiş, tahmin edeceğiniz gibi İtalyan mafyası yollamış. Uludağ'daki otelde buluşmuşlar. Düşünebiliyor musunuz adamdaki rezilliği, balayını geçirdiği kral dairesinde İtalyan mafyasının adamıyla görüşüyor. Belki de özellikle İstanbul dışında bir yerde buluşmak istedi Nizam. Şerefsizdeki ferasete bakın Başkomiserim, bir yandan nikâh yapıyor, bir yandan işini hallediyor. Engin'in İstanbul'da Lütfü'yü görmesinden korkuyor. Çünkü Lütfü eskiden Engin’lerin adamıymış...”</p>

  <p class="block4">Tarlabaşılılar Kulübü'nde, Mualla adındaki buldokun sırtüstü yatıp bacaklarını açarak, süt dolu memelerini beş yavrusuna cömertçe sunduğu fotoğrafın altındaki masasının başında, heyecanla anlatıyordu Barbut İhsan. Ama coşkusunun asıl nedeni öğrendiği ilginç bilgilerden çok Çilem'le konuşmuş olmasıydı. Kadın masum olduğuna ikna etmiş olmalıydı onu, muhtemelen ikna olmaya çoktan hazırdı zaten. Yeşilçam filmlerinin klişe lafını biraz çarpıtırsak, şöyle de diyebilirdik: “Seven erkek ne yapmaz?” Evet, emindim İhsan da tıpkı Nizam gibi seviyordu o sarışın kadını.</p>

  <p class="block4">“Kral dairesinin salonunda konuşuyorlarmış.” diye sürdürdü dudaklarını yalayarak. “Lütfü'yle Nizam diyorum. Baş başa, koruma için yanında olan dört yeğeninden tekini bile sokmamış içeriye. Çilem’i de yan odaya yollamış. Ama duvarlar o kadar inceymiş ki ne konuşuluyorsa hepsi duyuluyormuş içeriden. ‘İtalyanlar seninle iş yapmak istiyor.’ diyormuş Lütfü. Çünkü Engin'in amcası Durdu ölünce Türkiye'den eroin sevkiyatı kesilmiş. Güvenilir bir satıcıya ihtiyaçları varmış adamların. Nizam önce uzak durmak istemiş, bunu üzerine Lütfü, üç yıl önce yakalanan uyuşturucu meselesini açmış. Biliyorsunuz Nizam üç yıl önce yüklü miktarda uyuşturucu yakalatmıştı bir gemide. Eroin, kireç taşının içine gizlenmiş, ama polis sanki eliyle koymuş gibi bulmuş malı. Yani içeriden birinin ihbar ettiği kesinmiş. Meğerse ihbarı yapan Engin'miş. Elbette Amcası Durdu'nun emriyle. Çünkü Durdu, İsviçre-İtalya ekseninde kendisinden başka satıcının olmasını istemiyormuş. Tabii Lütfü’nün bu sözlerine hemen inanmamış Nizam, 'İspat edebilir misiniz?' diye sormuş. Hazırlıklı gelen Lütfü, İtalyan polisinin gizli raporlarını önüne sermiş. Bunun üzerine çıldırmış Nizam. Zaten öyledir, önce hiç sesini çıkarmadan dinler, ama bir kere tepesi attı mı, gözü hiçbir şey görmez. Dünya yansa, oluk oluk kan aksa umurunda olmaz. Affedersiniz, 'O Engin'in anasını siktim o zaman!' diye bağırmış. 'Demek amca yeğen bana oyun oynadılar, ben de onun burnundan fitil fitil getirmezsem bana da Kara Nizam demesinler!' diye ulumuş. Bütün detaylarıyla anlattı Çilem. Lütfü'yü yolladıktan sonra da bir türlü kendine gelememiş. 'Bir ara dışarı çıktı.’ diyor Çilem. Muhtemelen yeğenleriyle konuşmaya. Belki de İstanbul'u arayıp Engin’i ortadan kaldırın demeye...”</p>

  <p class="block4">Oldukça önemliydi anlattıkları, Nizam'ı zanlılar listesinde ilk sıraya oturtabilirdi, ama acele etmemekte yarar vardı.</p>

  <p class="block4">“Ne zaman olmuş bu konuşma?” diye didiklemeye başladım. “Nikâhtan önce mi, sonra mı?”</p>

  <p class="block4">Sözlerinin beni yeterince heyecanlandırmamış olmasından çok, şu nikâh meselesini sormam canını sıkmıştı.</p>

  <p class="block4">“Nikâhtan sonra, akşam yemeğinden hemen önce...”</p>

  <p class="block4">Emin olmam gerekiyordu.</p>

  <p class="block4">“Yani 31 Aralık günü...”</p>

  <p class="block4">“Evet,” diye onayladı. “Yani Engin öldürülmeden altı yedi saat önce.”</p>

  <p class="block4">Böyle söylemesine rağmen bir yandan da neyi sorguluyorsun, her şey gün gibi ortada dercesine sabırsızca bakıyordu.</p>

  <p class="block4">“Yanlış anlama İhsan. Sana inanıyorum. Çilem'in yalan söylemesi için de bir neden yok. Ama Nizam’ı tanıdım, öyle aldığı malumatla en yakın adamını öldürecek biri değil. Sağlamcı bir adam. Emin olması gerekir.”</p>

  <p class="block4">Neden anlamıyordum ki?</p>

  <p class="block4">“Olmuş zaten.” diye söylendi. “Yoksa niye bağırıp çağısın? Karar vermek için Engin'le görüşmeyi beklerdi.”</p>

  <p class="block9"><span class="text">“Sanmıyorum, ama diyelim ki öyle oldu. Engin'in kendisine</span> <span class="text">kazık attığına inanmaya başladı. O durumda bile, ihanet eden kişiyi öyle emirle ortadan kaldırtacak bir adam değil Nizam. Üstelik bu kişi onun en güvendiği insan. Nizam’ın böyle bir davranışta bulunması imkânsız. Muhtemelen kendi elleriyle öldürür Engin'i. En azından yüzleşmek ister. Kendisini satan adamın çektiği acıyı, hissettiği korkuyu görmek ister. Hiç değilse bu fenalığı neden yaptığını, onun ağzından duymak ister. O yüzden Engin'i onun öldürtmüş olması ihtimali çok zayıf.”</span></p>

  <p class="block4">İhsan'ın hevesi kursağında kalmıştı.</p>

  <p class="block4">“Nasıl bu kadar emin olabiliyorsunuz?”</p>

  <p class="block4">Aslında anlıyordum onu, bir taşla iki kuş vurmanın eşiğine kadar gelmişti. Bu bilgiyle hem Nizam’ı hapse yollayacak hem de kaptırdığı sevgilisini geri alacaktı. Ama bu ayrıntı okuma manyağı başkomiser, Engin'in ölümünde Nizam'ın parmağı olmadığını söyleyerek bütün umutlarını suya düşürmüştü.</p>

  <p class="block4">“Emin değilim.” diye gönlünü almaya çalıştım. “Nizam hala zanlılar listesinde. Zayıf da olsa senin tahmininin doğru çıkma ihtimali var. Ama Nizam gibi adamlar ezik insanlardır. En dipten geliyorlar, üstüne üstlük adamcağız çok çirkin. Ömrü boyunca horlanmış. Horlanmak, kindar yapar insanları. İntikamcı yapar. Sen söyledin öfke dolu ve acımasız biri olduğunu. Çilem’e duyduğu tutkudan da anlayabilirsin bunu. Kızı elde etmek için yapmadığı pislik kalmamış.”</p>

  <p class="block4">Bam teline basmıştım; anbean değişmeye başladı yüzü, utançtan öfkeye, coşkudan yenilgiye, aşık bir erkeğin yaşayabileceği tüm duyguları aynı anda yaşıyor gibiydi.</p>

  <p class="block4">“Evet, olanları biliyorum İhsan. Az önce Çilem’i gördüm, Nizam’ın ocak başında. Sen aradığında da oradaydım. Daha önce de Azize'yle konuştum. Her şeyi anlattı kızcağız bana. Adamlar iğrenç bir tezgâh düzenlemiş, ama sen de büyük yanlış yapmışsın...”</p>

  <p class="block4">Ne demek istediğimi anlamıştı, bakışlarını hemen arkada, kapının önünde dikilen cep herkülüne çevirdi. Tarlabaşılılar Kulübü'ne geldiğim andan itibaren yanımızdan ayrılmamıştı Pire Necmi. Muhtemelen Çilem'le buluşmaya da birlikte gitmişlerdi.</p>

  <p class="block4">“Necmi, biraz dışarıda beklesene.”</p>

  <p class="block4">Hiç alınganlık göstermedi hafif sıklet kabadayı.</p>

  <p class="block4">“Emredersin Abi.”</p>

  <p class="block4">“Nerde yanlış yapmışım?” diye söylendi adamı dışarı çıkınca. Gergin bir tel gibi tiz çıkıyordu sesi. “Nasıl yanlış yapmışım?”</p>

  <p class="block4">Beni anlayacağından emin olarak bir dostumu eleştirir gibi, samimiyetle açıkladım.</p>

  <p class="block4">“Çilem'i göndermekle yanlış yapmışsın. Onların oyununa gelmekle... Anlamadın mı hâlâ Nizam’ın derdi senin kumarhaneni ele geçirmek değildi, buna ihtiyacı yoktu. Adamın yeterince parası var zaten. N'apacak senin kulübünü? Nizam senin sevgilini istiyordu. Evet, Çilem'i... Belli ki görür görmez aşık olmuş kıza. Seninle ortak olmak istemesinin nedeni de bu. Bir şekilde Çilem'le ilişki kurmak, hiç değilse kıza yakın olmak.”</p>

  <p class="block4">Kuşkuyla gerildi yüzü.</p>

  <p class="block4">“Nizam mı anlattı bunları size?”</p>

  <p class="block4">Bu âlemdeki adamların hepsinin ortak yanı paranoyak olmalarıydı, bu salak da Nizam’la işbirliği yapmamdan şüpheleniyordu şimdi.</p>

  <p class="block4">“Nizam gibi adamlar mahremiyetlerini paylaşmazlar.” diye tersledim. “Üstelik Çilem onun en zayıf tarafı. Kadının kendisini sevmediğini de biliyor. Evet, daha birkaç gün önce evlenmelerine rağmen, adı gibi emin bundan. Ama umudu var, umudu olmasaydı tutkusu da olmazdı zaten. O yüzden Çilem'le ilişkisi hakkında asla konuşmaz. Konuşmasına da gerek yok. Kız onun yanında zaten. Amacına ulaşmış. Çilem’i avucuna almış. Niye konuşsun? Sen de sahip çıkmamışsın kıza...”</p>

  <p class="block4">Tokat gibi çarpmıştı sözlerim suratına.</p>

  <p class="block4">“Tamam da...”</p>

  <p class="block4">“Biliyorum, fotoğraflar diyeceksin. Uyuşturucu vermişler Çilem’e. Hepsini anlattı Azize. Engin'in tezgâhı... Nizam’ın gözüne girmek için yapmış. Biliyor adamın kıza düşkünlüğünü. Azize'yi de kandırmışlar. Zavallı ne kadar pişman şimdi. Asıl oyun sana yapılmış, sen de bi'güzel yemişsin... Sahi Çilem anlatmadı mı sana bunları?”</p>

  <p class="block4">Sıkıntıyla kıvrandı oturduğu yerde.</p>

  <p class="block4">“Anlattı tabii, anlatmaz mı? İnanmadım...” Gözleri nemlenir gibi oldu. “Bilmiyorum, Çilem'in böyle bir hata yapmasını kabul edemiyorum. Haksız da sayılmam aslında. Hapse girdiğimde onu uyarmıştım. Bu Engin puştuna dikkat et, Nizam’dan uzak dur diye...”</p>

  <p class="block4">İhsan hakkında hâlâ İyi düşüncelerimi korumak istiyordum.</p>

  <p class="block4">“Kız çok genç...” diye yumuşatmayı denedim. Tamam, toyca davranmış Azize’nin evine giderek. Nizam geldikten sonra orada kalması da hoş değil tabii. Ama o sıralar henüz açığa çıkmamış düşmanlığınız Nizam’la... Belki de bir abi olarak görüyordu onu...”</p>

  <p class="block4">Kederli başını usulca salladı.</p>

  <p class="block4">“Öyle, öyle görürdü. Nizam Abi derdi. O şerefsiz de kızım diye hitap ederdi Çilem'e. Evet, inanabiliyor musunuz, kızım derdi Çilem'e. Gördünüz zaten, ancak kızı yaşında. Sinsi herif, niyeti başkaymış tabii, nereden bilecektim.”</p>

  <p class="block4">“Bilmeliydin,” diye uyardım bir abi edasıyla. “Bir erkek hisseder. Kızı korumalıydın.”</p>

  <p class="block4">Pişmanlık içinde söylendi.</p>

  <p class="block4">“Hapse girmeseydim korurdum. Tongaya düşürmüşler. Ama Çilem de düşmüş işte. Artık o gece n'olduysa...”</p>

  <p class="block4">“Boş ver artık o geceyi...”</p>

  <p class="block4">“Nasıl boş vereyim,” diye yakındı. “Boş veremiyorum. Orada olanlar bir türlü aklımdan çıkmıyor...”</p>

  <p class="block4">Kıskançlık nasıl da aklını bağlıyordu insanın. Nasıl da kör ediyordu gözlerimizi.</p>

  <p class="block4">“Yok, ne yaparsam yapayım, onu affedemiyorum. Üzülmüyorum mu zannediyorsunuz? Bugün kuaför Tebernüş’ün orada buluştuğumuzda içim parçalandı. Gözyaşları içinde elime sarıldı Çilem. İşte o zaman anladım kızı kendi ellerimle o çirkin gavata teslim ettiğimi... İlk kez o gün lanet ettim kendime...” <sup class="calibre1">f</sup>”'</p>

  <p class="block4">“Peki, özür diledin mi kızdan?”</p>

  <p class="block4">Tuhaf bir şey demişim gibi, yadırgayan gözlerle baktı. Üzüntüsü öfkeye dönüştü.</p>

  <p class="block4">“Niye özür dileyeyim? Bu işte asıl suçlu ben değilim ki. Çilem'in kendini koruması gerekmiyor muydu? Ama zayıflık gösterdi, yapamadı. Belki biran kafası karıştı. Belki Nizam'ın servetinden etkilendi. Belki de hakikaten uyuşturucunun etkisiydi. Bilmiyorum, ne önemi var artık. Zaten Çilem de özür beklemiyor benden. Aksine kendisini affetmemi istedi. Nizam’ı da bu yüzden ihbar etti zaten...”</p>

  <p class="block4">Kendine verilen değeri anlamayan bu zavallıyı süzdüm.</p>

  <p class="block4">“Bunu yaparken Çilem’in nasıl büyük bir tehlikeye atıldığının farkındasın değil mi?”</p>

  <p class="block4">Bakışları donuklaştı, suratı asıldı.</p>

  <p class="block4">“Farkındayım, ama ben hapisteyken...”</p>

  <p class="block4">Aptallığı sinirlendirmeye başlamıştı beni.</p>

  <p class="block4">“Bırak şimdi hapsi filan!” diye açıkça azarladım. “Sen bu kızı seviyor musun?”</p>

  <p class="block4">Hemen yanıtlayamadı, bocalıyordu.</p>

  <p class="block4">“Bir zamanlar sevmiştim...” diyebildi nihayet. “Çocukluğunu bilirim Çilem'in. Dokuz yaş küçüktür benden. Hayatında ilk öpüştüğü erkek benim. Daha o yaşlarda âşık olmuştu bana. Gözleri benden başkasını görmezdi... Yani çok önemliyimdir onun için.”</p>

  <p class="block4">Bir de aptal aptal böbürlenmez mi karşımda, dayanamadım.</p>

  <p class="block4">“Ya o? O da senin için önemli mi?”</p>

  <p class="block4">Bir kez daha kaçırdı bakışlarını, önemliydi elbette, ama bunu söylemeyi bile gururuna yediremiyordu.</p>

  <p class="block4">“Hakkında yanılmışım,” dedim küçümseyen bir sesle. “Seni cesur biri sanmıştım, değilmişsin...”</p>

  <p class="block4">Anlaşılan ağırına gitti beyzadenin.</p>

  <p class="block4">“Böyle konuşmak kolay. Sizin başınıza gelseydi ne yapardınız? Nizam elindeki o fotoğrafları her önüne gelene gösterirken. Tarlabaşı’nda herkese, onun sevgilisiyle âlem yaptım diye anlatırken...” Gözleri iri iri açılmıştı. “Yok Başkomiserim, o kadar basit değil. Çilem’i ne kadar sevemem seveyim, onu kabul edemezdim.”</p>

  <p class="block4">“Nizam ederdi.” diye yapıştırdım lafı. “Evet, Nizam ederdi, çünkü senden daha çok seviyordu Çilem'i. Çünkü senden daha cesur, daha tutkulu bir adam.”</p>

  <p class="block4">Panik halinde kıpırdamaya başlamıştı gözbebekleri. Hep babasının gölgesinde kalmış o korkak çocuğun ruhu tümüyle ele geçirmişti benliğini. 'Hayatımda zara dokunmadım.” demişti ya, galiba doğruyu söylemişti. Evet, aslında karanlık işlerin adamı değildi İhsan, ne aklı ne yüreği böylesi belalı meselelerle uğraşmaya yatkındı. Aptal bakışlı buldog köpeklerinin sevimli aile fotoğraflarını mekânına asan sevgi dolu bir adam. Nizam’la kıyaslamak bile haksızlık olurdu. Sevdiğinden değil, utandığından mıdır, yapacak başka mesleği olmadığından mıdır, babadan miras kalan bu berbat işi sürdürüyordu. Belki de itiraf edebilse, kendiyle yüzleşse daha kolay olacaktı her şey. Fakat boşuna umut ediyordum. Pek çoğumuz gibi İhsan da kendi istediğini değil, bankalarının hayatını yaşamayı sürdürecekti.</p>

  <p class="block4">“Zaten siz, başından beri Nizam'ın tarafını tuttunuz.” diye mızıktı nitekim. “Cemal Abi'ye rağmen bana güvenmediniz.”</p>

  <p class="block4">“Benim kimsenin tarafını tutmadığımı çok iyi biliyorsun. Kendi çaresizliğine kılıf bulmak için başkalarını suçlama.”</p>

  <p class="block4">Oturduğum koltuktan kalkarken aynı ses tonuyla uyardım.</p>

  <p class="block4">“Sakın şehirden ayrılma, anlattıkların seni zanlı olmaktan kurtarmıyor. Sen de en az Nizam kadar şüphelisin.”</p>

  <p class="block4">Düşmanca gözlerle süzdü beni.</p>

  <p class="block4">“Hiç öyle kasma kendini İhsan.” diye tersledim paltomu giymeden önce. “Beceremiyorsun. Hem yerinde olsam kulübü de birkaç gün kapalı tutarım. Nizam’ın yeğeninin öldürdüğü kızın arkadaşları çok öfkeli. Bir kez daha yakmayı deneyebilirler mekânını. İçeride olmasanız iyi olur.”</p>

  <p class="block5" id="calibre_pb_57">&nbsp;</p>
</body>
</html>
