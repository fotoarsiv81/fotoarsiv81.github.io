<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>BEYOĞLUNUN EN GÜZEL ABİSİ</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block6">“Bu kadınlar kim?”</h1>

  <p class="block8">&nbsp;</p>

  <p class="block4">Titiz Tarık'ın düştüğü yerdeki kan koyulaşmış, gülkurusuna dönüşmüştü. Saatler önce kaldırılan cesedin yattığı yeri belirlemek için çizilen beyaz çizgileri aşıp ayaklarımızın dibine kadar uzanan bu koyu renk lekeye takılmıştı ikimizin de bakışları.</p>

  <p class="block4">“İşimiz bitmeden temizletmek istemedim Başkomiserim.”</p>

  <p class="block4">Başımı kaldırınca merdivenin ahşap basamağında dikilen kriminoloğumuzun yorgun bakışlarıyla karşılaştım.</p>

  <p class="block4">“Merhaba Zeynep, kolay gelsin.”</p>

  <p class="block4">Işıklandı durgun yüzü.</p>

  <p class="block4">“Sağ olun Başkomiserim...” Yaşlı amire bu kadarı yeterdi, onun için asıl cazibe merkezi yanımda dikiliyordu. “N'aber Ali, nasılsın görüşmeyeli?”</p>

  <p class="block4">Birçok erkeğin başını döndürecek o tatlı ses tonu, o sevgi dolu ilgiye, bizim hödüğün verdiği yanıt, soğuk bir “İyiyim”, oldu. Bakışlarını yerdeki kandan koparmıştı, ama yüzü hâlâ gölgeliydi. Demek Zeynep'i görmek bile neşesini yerine getiremiyordu. “İyiyim, ne olsun işte.”</p>

  <p class="block4">Yoksa az önce çektiğim nutuk nedeniyle mi bozuktu? Göz ucuyla süzdüm, dargın mıyız gibisine. Anladı.</p>

  <p class="block4">“Sizinle hiç alakası yok Başkomiserim.” Devasa bir karanfili andıran yerdeki kırmızı lekeye baktı bir daha. “İçeri girince bir tuhaf oldum.”</p>

  <p class="block4">Haklıydı, etkilenilmeyecek gibi değildi, ama bu suçluluk duygusuyla yaşanmazdı, üzerinden atlayıp geçmesi gerekiyordu.</p>

  <p class="block4">“O mesele bitti Ali,” dedim kesin bir tavırla. “Hadi işimize bakalım.” Yeniden Zeynep'e seslendim. “Evet, neler bulduk bakalım?”</p>

  <p class="block4">Kararlı davranışım, kriminoloğumuzun da hoşuna gitmişti, kahverengi gözlerinde başlayan endişe bulutları hızla dağıldı.</p>

  <p class="block4">“Yukarı gelin.” dedi hevesle. “Hepsi burada.”</p>

  <p class="block4">Yerdeki kan lekesine basmamaya özen göstererek merdivenlere yöneldik. Ben önde, Ali arkada ahşap basamakları çatırdatarak tırmanmaya koyulduk.</p>

  <p class="block4">“Engin'in bekâr olduğuna inanmak çok zor.” diye sürdürdü konuşmasını Zeynep. “Ev o kadar temiz, o kadar derli toplu ki kumarhane fedaisi değil, tertipli düzenli bir kadın yaşıyor zannedersin.”</p>

  <p class="block4">Sabah geldiğimizde ben de aynı izlenime kapılmıştım. Ama yerde yatan ceset nedeniyle pek inceleyememiştik binayı. Zeynep'in durduğu basamağa yaklaşırken açıkladım tahminimi: “Şu yeni sevgilisi temizliyordur belki, adını bilmediğimiz şu kız...”</p>

  <p class="block4">“Belki Başkomiserim.” Önündeki birkaç basamağı çevik hareketlerle tırmanıp sofaya ulaşmıştı Zeynep. “Ama Engin'in özel eşyaları da düzenli, her şeyi dosyalamış. Adam sanki arşivci. Bir kasanın içine o kadar çok evrak yerleştirmiş ki şaşırıyor insan.”</p>

  <p class="block4">Sanırım, sonunda güzel bir haber duyacaktım.</p>

  <p class="block4">“Yoksa kasayı açtınız mı?”</p>

  <p class="block4">Zafer dolu bir gülümseme süsledi dudaklarını.</p>

  <p class="block4">“Açtık, haklı çıktınız, kasanın anahtarı Engin’in boynuna astığı cevşen duasının kabındaydı. Adam yanında taşıyormuş anahtarı.” Gizemli bir parıltı yanıp söndü koyu renk gözlerinde. “Yanında taşıdığı kadar da varmış.”</p>

  <p class="block4">“Neler çıktı kasadan?” diye sordum sofaya ulaşır ulaşmaz. Ama zaferinin tadını çıkarmak istiyordu Zeynep, plastik bir eldivenle kaplı sağ eliyle, kapısı ardına kadar açık odayı gösterdi.</p>

  <p class="block4">“Şöyle buyurun, hepsi masanın üzerinde.”</p>

  <p class="block4">Küçük bir salonu andırıyordu buyurun dediği oda. Tıpkı alt katta olduğu gibi burası da binanın eskiliğine inat, son derece modern bir tarzda döşenmişti. Ahşap zemine geometrik şekillerle süslü kırmızılı beyazlı bir makine halısı serilmişti. Orta yerde, yine kırmızı renkli büyükçe bir masa duruyordu; evet adamdaki nasıl bir zevkse cart kırmızı bir masa koymuştu odanın göbeğine- aynı renkten iki küçük sehpa. Divanla iki koltuktan oluşan bej renkli bir oturma takımı ve duvarda bir kara delik gibi duran LCD televizyon.</p>

  <p class="block4">“Kasa televizyonun arkasına gizlenmişti Başkomiserim.” Zeynep'in gösterdiği duvara yaklaştım. Kirlenmeye yüz tutmuş bej rengi duvar kâğıdının ortasında yarım metre eninde, otuz santim boyunda bir kasa göze çarpıyordu. Kasayı gizleyen kapak aşağıya sarkmıştı.</p>

  <p class="block4">“Bakın, duvar kâğıdının renginde metal bir kapak yapmışlar, hafif dokununca aşağıya açılıyor. Önüne de televizyonu yerleştirerek kamufle etmişler kasayı.”</p>

  <p class="block4">LCD televizyon, hareket edebilecek şekilde yerleştirilmişti, öne arkaya yarımşar metre çekilebiliyordu. Engin istediği zaman kolayca açabiliyordu kasasını.</p>

  <p class="block4">“Bu kadınlar kim?”</p>

  <p class="block4">Ali'ydi soran, masanın üzerine eğilmiş, iki fotoğrafa bakıyordu.</p>

  <p class="block4">“Maktulün sevgilileri olmalı.” diye yanıtladı Zeynep. “Adamın çapkın olduğunu biliyoruz.”</p>

  <p class="block4">Üzeri dosya, tapu, senet benzeri evraklarla kaplanmış masaya yaklaştım. Yakın gözlüklerimi burnumun ucuna takıp siyah kaplı bir defterin üzerinde yan yana duran fotoğraflara baktım. Henüz sararmaya başlamamışlardı, iki fotoğrafta da hep aynı soğuk gülümseme, gözlerinde duygularını ele vermeyen hep aynı ifadeyle bakmıştı kameraya Engin. Her ikisinde de birer kadın vardı yanında. İlkindeki kadın daha gençti, daha güzel, ama makyajı abartılı, giysileri zevksizdi. Oysa yüzündeki ifade o kadar masumdu ki insanda yardım etme, koruma isteği uyandırıyordu. Zaten fotoğrafta da ürkek ürkek bakmıştı iri siyah gözleri, koyu rimellerin arasından.</p>

  <p class="block4">“Yeni sevgili bu kız olmalı.”</p>

  <p class="block4">“Haklısınız Baş komiserim,” diye onayladı Ali. “Sizin Külbastı Mehmet'in tarifine uyuyor.” İkinci fotoğraftaki kadın da güzeldi, ama geçkinceydi. Makyajı abartısız, giysileri kusursuzdu, platin sarısı sacları gayet güzel boyanmıştı, ela mı yeşil mi olduğu anlatılmayan güzlerinde tuhaf bir gurur okunuyordu.</p>

  <p class="block4">İki kadınla da aynı zamanda çıkıyormuş.” Dijital kamerayla çekilmiş fotoğrafların altındaki tarihleri gösteriyordu Zeynep. “Bakın iki fotoğraf da geçen ağustosta çekilmiş. Üç gün var tarihlerin arasında. Kadınlar bunun farkında mıydı acaba?”</p>

  <p class="block4">Zeynep'in ne düşündüğünü anlamıştım.</p>

  <p class="block4">“Yani kıskançlık cinayeti mi diyorsun?”</p>

  <p class="block4">“Neden olmasın?”</p>

  <p class="block4">Üçümüz birden yeniden fotoğraftaki kadınlara baktık.</p>

  <p class="block4">“Sanmıyorum.” dedi Ali başını kaldırırken. “Hiçbir kadın böyle bir adamı öldürmeye cesaret edemez.”</p>

  <p class="block4">Omuz silkti Zeynep.</p>

  <p class="block4">“Niye? Bu kadınları tanımıyoruz ki. Belki onlar da bu âlemin içindedir. Olamaz mı? Hadi genç kız yaptıramaz diyelim ya şu kadın? Kınalı Meryem'i hatırlasana... Hani şu Süryani cinayetindeki...”</p>

  <p class="block4">Yine de ihtimal vermedi Ali.</p>

  <p class="block4">“Anlarız...” Masanın üzerindeki dosyalan gösterdi. “Şunlar ne?”</p>

  <p class="block4">“Tapu...” Üstteki senet defterini kaldırdı Zeynep, mavi dosyanın kapağını açtı, birbirine benzeyen dokuz adet evrakı önümüze serdi. “Tarlabaşı'ndaki dokuz müstakil evin tapusu. Hepsi de Engin Akça'nın üzerine. Hepsi de son altı ay içinde satın alınmış.”</p>

  <p class="block4">Altın damarına rastlamış madenci gibi parıldadı gözleri Ali'nin.</p>

  <p class="block4">'Vay be! Demek Kara Nizam değil, asıl Engin satın alıyormuş Tarlabaşı’nı parsel parsel.”</p>

  <p class="block4">“Belki de Kara Nizam'ın yerine satın alıyordur,” diyecek oldum, anında araya girdi Zeynep.</p>

  <p class="block4">“Yok Başkomiserim, Kara Nizam zaten kendi adına epeyce ev kapatmış burada. Yirmi iki binanın tapusu da onun üzerine.” Sanki onun tapularını da gösterecekmiş gibi baktığımızı görünce gülümsedi. “Hayır, onunkiler burada değil bu konuyu sabah öğrenmiştim. Siz söylediniz ya araştır diye. İlk elde ulaştık bu bilgilere.”</p>

  <p class="block4">Takdir dolu gözlerle süzerek sordum: “Peki kimmiş bu Kara Nizam?”</p>

  <p class="block4">“Günümüzün tipik babalarından. Çek, senet tahsilatından gaspa, kanunsuz otopark işinden haraca, ne kadar pis iş varsa hepsine bulaşmış. Adam öldürme, yaralama, azmettirme, onlarca sabıka kaydı, onlarca şikâyet. Uyuşturucu işine de girmiş bir ara, hatta Napoli'de yakalanan yüklüce bir eroin sevkiyatına adı karışmış, ama delil yetersizliğinden yakayı sıyırmış. Son merakı Tarlabaşı. Belki de Barbut İhsan'la çekişmesi, bu Öztarlabaşılılar Kulübü filan bahane, asıl derdi rant olabilir. Ha bu arada adamın soy ismi Kara. Yani Kara Nizam değil. Nizam Kara...”</p>

  <p class="block4">“Bence Kara Nizam daha anlamlı,” dedi Ali tatlı tatlı sırıtarak. Neşesi yerine gelmeye başlamıştı serserinin. “Belki de Kara Nizam bu dokuz tapuyu kendisinden gizlediği için öldürmüştü Engin'i. Yolda konuştuğumuz gibi arkasından iş çevirdiği için. Daha da önemlisi biti kanlanan Engin'in kendisini alaşağı edip babalık koltuğuna oturmasını engellemek için. Barbut İhsan doğruyu söylemiş galiba Başkomiserim.”</p>

  <p class="block4">“Evet. Barbut İhsan,” diye başını salladı Zeynep. “İhsan Yıldızeli'ymiş gerçek adı. Kumar mafyasının ikinci sınıf adamlarından. Babası Osman Yıldızeli'nin yolundan gidiyor. Sadece kumar oynatmıyor, türlü hilelerle, numaralarla zenginleri masada borçlandırıp mallarına mülklerine el koyarak servet yapıyor. Vermek istemeyenlerin de ayağını bacağını kırdırıyor tabii. İhsan’ın da sabıkası oldukça kabarık. Yaralama, gasp, darp suçlarından defalarca girmiş çıkmış içeriye. Bildiğiniz rezillikler... Fakat başka işlere bulaşmamış, hep kumarla bağlantılı suçlar.”</p>

  <p class="block4">Yeniden masanın üzerindeki evraklara çevirdim bakışlarımı. “Başka ne vardı kasada?”</p>

  <p class="block4">Mavi dosyanın altından bordo kapaklı bir pasaport çıkardı Zeynep.</p>

  <p class="block4">“Engin'in pasaportu. İki yıl önce girmiş Türkiye'ye.” Plastik eldivenle kaplı ince uzun parmakları, sayfalarını çevirdi resmi evrakın. “Yıllarca yurtdışında yaşamış, daha çok İtalya'da. Defalarca giriş var İtalya'ya, çıkışlar ise genellikle İsviçre den.”</p>

  <p class="block4">İki yıldır Türkiye'deydi demek, emin olmak için sordum:</p>

  <p class="block4">“Bir daha gitmemiş mi İtalya'ya?”</p>

  <p class="block4">“Hayır Başkomiserim. İki yıldır yurtdışına hiç çıkmamış. Ne İtalya ne de başka bir ülke.”</p>

  <p class="block4">“Uyuşturucu işi mi diyorsunuz?”</p>

  <p class="block4">Ali anlamıştı ne düşündüğümü.</p>

  <p class="block4">'Neden olmasın? Kara Nizam'la ilişkisi de uyuşturucu bağlantılı olabilir. Baksana adam Napoli'ye uyuşturucu yolluyormuş gemiyle. Avrupa polisi Engin'i izlemeye başladıysa kapağı Türkiye'ye Kara Nizam'ın yanına atmıştır. Belki de uyuşturucu işinde ortaklık karşılığı, onu saklamayı önermiştir Nizam.”</p>

  <p class="block4">Zeynep'in aklına yatmamıştı yine.</p>

  <p class="block4">“Olabilir tabii ama Napoli'ye uyuşturucu sevkiyatı işi üç yıl önce olmuş. Ondan sonra Kara Nizam uyuşturucuyla ilgili hiç suçlanmamış. Sanki bir daha o işlere hiç bulaşmamış gibi görünüyor. Bir de şu var Başkomiserim.” Mavi dosyanın altından A4 boyutunda, saman sarısı bir zarfın içinden çıkardığı üzerinde çizimler olan beyaz bir kâğıtla, bir başka fotoğrafı uzattı, “içinde bir kroki ve üçüncü bir kadının fotoğrafı var.”</p>

  <p class="block4">Önce fotoğrafa kaydı gözlerim: dalgalı saçları omuzlarına yayılmış, geniş alınlı, biçimli kaşlarının altındaki gözleri kararlılıkla bakan bir kadın, arkasında insanlar...</p>

  <p class="block4">“Bu o kadın değil mi?” Heyecanla atılmıştı Ali. “Evet, az önce kalabalığın önünde yürüyen kadın bu.”</p>

  <p class="block4">Gözlerimi kısarak baktım. Haklıydı, az önceki göstericilerin lideri olan kadındı bu. “Yine bir protesto yürüyüşünde çekilmiş galiba.” diye onayladım. “Birde pankart var.”</p>

  <p class="block4">Fotoğrafı burnuna kadar soktu.</p>

  <p class="block4">“Evet, mitingde çekilmiş... Bir de pankart var. Bu da gördüğümüz pankart ya. Baksanıza Başkomiserim, ‘Tarlabaşı'nda Ranta Hayır’ yazıyor.”</p>

  <p class="block4">Ne kadar yakından bakarsam bakayım, seçemiyordum harfleri...</p>

  <p class="block4">“Tarlabaşı'nı okudum da ranttan emin değilim, ama haklısın, bir protesto gösterisi olmalı, insanların yüzündeki öfkeyi fark ettiniz mi?”</p>

  <p class="block4">Meraklanan Zeynep de fotoğrafa bakmaya çalışıyordu. İşte o anda saçları birbirine dokundu gençlerin. Sanki başı ateşe değmiş gibi alelacele toparlanan yardımcım, telaşını gizlemeye çalışarak söylendi.</p>

  <p class="block4">“İyi de, bu kadının fotoğrafı Engin'de ne arıyor?” Bakışlarımı Zeynep'in elindeki beyaz kâğıda diktim,</p>

  <p class="block4">“O elindeki kroki mi demiştin? Neyin krokisi anlaşılıyor mu?”</p>

  <p class="block4">“Evet, bir binanın krokisi. Giriş kapılan, pencereleri sonradan yapılmış yangın merdivenleri, arkadaki servis kapısı... Binanın adı da yazıyor.” Yanlış bir şey söylememek için kâğıda göz attı. “Ferhat Çerağ Kültür Merkezi. Bakın Sakızağacı Caddesi'yle Tavla Sokak’ın buluştuğu bina.”</p>

  <p class="block4">Birkaç sokak ötedeydi, buraya gelirken önünden geçmiş olmalıydık.</p>

  <p class="block4">“Ferhat Çerağ Kültür Merkezi,” diye mırıldandı Ali. “Az önceki göstericilerin toplandığı yer olmalı. Evet, bunların arasında husumet var Başkomiserim. Kadın bunların işine taş koyuyordu besbelli. Herhalde kadını korkutmayı düşünüyorlardı.” Gözlerindeki düşünce ağırlaştı. “Belki de kültür merkezini basacaklardı. Yoksa kadını öldürtmeyi mi düşünüyorlardı? Belki Titiz Tarık'ı da Engin çağırmıştı evine, bu amaçla.”</p>

  <p class="block4">Dudak büktüm.</p>

  <p class="block4">“Kimse kiraladığı katili evine çağırmaz Ali. Hele Engin gibi bu işlerin içinde olan biri hiç yapmaz. Üstelik biz geldiğimizde Tarık eve yeni girmişti. Hatırlasana kapı aralıktı.”</p>

  <p class="block4">O anda fark ettik ahşap merdivenlerden çıkan polisi. Kapıdaki görevli iki memurdan tombul olanıydı. Şu kadarcık basamağı tırmanmak bile yormuştu zavallıyı.</p>

  <p class="block4">“Bir adam geldi Başkomiserim.” dedi nefesini düzenlemeye çalışarak. “İçeri girmek istiyor. Giremezsin dedim, ısrar etti. Sizinle konuşmak istiyormuş.”</p>

  <p class="block4">Allah Allah, kimdi acaba, bizim Janti Cemal olmasın?</p>

  <p class="block4">“Adı neymiş?”</p>

  <p class="block4">“Nizam'mış... Nizam Kara... Maktulün arkadaşıymış.”</p>

  <p class="block5" id="calibre_pb_23">&nbsp;</p>
</body>
</html>
