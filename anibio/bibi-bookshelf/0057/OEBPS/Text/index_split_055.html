<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>BEYOĞLUNUN EN GÜZEL ABİSİ</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block11" id="calibre_pb_54">“Niye olmasın arkadaşlar? Mesela adam eskiden sirkte çalışmıştır. Hani şu bıçak atanlar var ya, onlardan biridir. Sonra da o işi bırakıp tetikçi olmuştur.”</p>

  <p class="block4">Ali dallanıp budaklandırdı işi.</p>

  <p class="block4">“Adam kendini yetiştirmiş de olabilir. Yani sirkte çalışması filan da şart değil. Her gün antrenman yaparak ustalaşmıştır. Yani Nizam'ın yeğenlerini araştıracaksak bunu da göz önünde bulundurmakta fayda var.”</p>

  <p class="block4">Umutsuzca başını salladı Zeynep.</p>

  <p class="block4">“Canınızı sıkmak istemem ama. Nizam'ın yeğenlerini araştırdım. Nerdeyse hepsi suça bulaşmış. Kudret gibi cinayet işleyenler de var, yaralama, gasp gibi olaylara karışanlar da. Ama uzaktan bıçak atarak birini yaralama ya da öldürme vakası hiç yok.”</p>

  <p class="block4">Sakız Ağacı’nın Tarlabaşı Bulvarı’na kavuştuğu yerde gördüğüm üç seks işçisi kadından ikisi müşteri bekliyordu hala. Onları görünce Saltanat Süleyman geldi yine aklıma.</p>

  <p class="block4">“Sahi Zeynep, dün gece verdiğimiz bıçak ne oldu? Saltanat tanıdığımız biri, ama onun da maktulle sorunları varmış. Kumar masasında kendisi için çalışan üç hayat kadınını kaybetmiş Engin'e. Aşağılanması filan da cabası... Yani cinayet işlemesi için yeterli nedeni var. Kan izi tespit edebildiniz mi?”</p>

  <p class="block4">Göz ucuyla Ali'ye baktı, çünkü dün gece bu teoriye ısrarla karşı çıkmıştı bizim heyecanlı polis, ama nedense şimdi sesi çıkmıyordu.</p>

  <p class="block4">''Bıçağı adli tıbba gönderdim.” dedi kriminoloğumuz. “Yara yerinin ölçüleriyle karşılaştıracaklar. Hem kan izi olup olmadığını hem de ölçülerin uyup uymadığını yarın öğreneceğiz.”</p>

  <p class="block4">Yardımcımın sessizliği çok sürmedi.</p>

  <p class="block4">“Bu kadar zanlının arasında,” diye mırıldandı düşünceli bir sesle, “Birini göz ardı etmiyor muyuz?”</p>

  <p class="block4">Trafik ışıklarının orada dikiliyorduk, önümüzden akan amansız araç trafiğinin durması için yeşil ışığın yanmasını bekliyorduk, ama neden bahsettiğini anlamadığımız için ikimizin de bakışları Ali'nin üzerinde toplanmıştı.</p>

  <p class="block4">“Şu Sadri.” diye çıkardı ağzından baklayı. “Bu adam, Azize'yle niye bu kadar ilgili? Babası değil, abisi değil. Sabah emniyete kızla geldi, öğleden sonra yine çıktı karşımıza...”</p>

  <p class="block4">Bazı ayrıntıları atlıyordu.</p>

  <p class="block4">“Azize’yi emniyete getirmesini biz söyledik.” diye hatırlattım. “Evi aramak için de önce onunla konuştuğumuzu unutma...”</p>

  <p class="block4">'Tamam Başkomiserim, bunların farkındayım da adamın kıza bu kadar yakın olması...”</p>

  <p class="block4">Kuşkularında haksız sayılmazdı; Sadri, Neşe Pavyon’da Azize’den ilk bahsettiğinde benim de aklımdan bu esmer, zayıf adamın katil olabileceği ihtimali geçmişti. Ama sonra bu ihtimal kendiliğinden çıkıvermişti zihnimden. Nedenini bilmiyorum, belki adamın yenilmişliği etkilemişti beni, o yenilgiyi engin gönüllülükle kabul edişi. Evet, bazen insandan çok hikâyesi etkiler sizi, bazen de bizzat o insanın kendisi. Kişiyi yaşadıklarından nasıl ayırabiliriz diye düşünülebilir, ama ayrıdır. Yaşam bizim dışınızdadır, biz olmasak da akar kendi başına. Bazıları kader diyor bunun adına. Kader, kim bulmuşsa bu açıklamayı, iyi bir iş yapmış. Hakikat olup olmamasının bir anlamı yok, kader bizi rahatlatır, felaketlere göğüs germemizi sağlar, çıldırmaktan alıkoyar. Öyle ya, ilahi bir güç tarafından yazılmış kutsal bir senaryoya kim karşı çıkabilir ki? Hem karşı çıksa ne olacak? Kaderin değiştirebildiğimiz kısmı çok azdır, çoğunlukla o azgın nehrin ortasında ayakta kalmaya çalışırız. Zor iştir, ama çetin şartlar altında yaşadıkları halde dimdik durmayı başarmış insanlar da vardır. Sadri de onlardan biriydi işte. Kalk Bulgaristan'dan buralara gel, berbat bir pavyonda müzisyen ol, yetmezmiş gibi bir de etrafı belalı adamlarla çevrili bir kıza yardım etmeye çalış. Cinayeti bu kurgunun ortasına yerleştiremiyordum bir türlü. Hayır. Sadri katilden çok kurban rolüne yakışıyordu bu hikâyede. Ama yardımcımın kaygılarını da yabana atmamak gerekirdi.</p>

  <p class="block4">“Şu klarnetçiyi de bir araştıralım o zaman, Zeynep,” dedim lambaların kırmızısı yeşile dönerken. “Bakalım, bizde dosyası var mı?”</p>

  <p class="block4">“Haklısınız Başkomiserim, araştıralım, hiçbir boşluk kalmasın.” Hızlı adımlarla caddenin karşısına yönelirken ekledi. “Hatta bizimkilere de bir sorayım. Dobruca’lıyım dedi ya adam. Belki bilirler...”</p>

  <p class="block4">Karşı kaldırıma geçince benim emektarın anahtarlarını uzattı Ali.</p>

  <p class="block4">“Arabayı Taksim'deki otoparka bıraktım Başkomiserim. Biz şu aradan İstiklal'a geçelim. Rikkat Otel'e uğrayacağız. Titiz Tarık'ın kaldığı yer, Sıraselviler'de...”</p>

  <p class="block4">Vurduğu adamın odasına gidiyordu, onun eşyalarına dokunacaktı.</p>

  <p class="block4">“İstersen benimle gel.” dedim zor durumda kalmaması için. “Zeynep araştırsın Tarık'ın odasını.” Anlamıştı ne demek istediğimi.</p>

  <p class="block4">“Merak etmeyin Başkomiserim, ben iyiyim.” Güven veren bir gülümseme belirdi apaş yüzünde. “Hem kaçgöçle olmaz bu işler, meselenin üzerine gideceksin demez misiniz hep.” İşine geldi mi, nasıl da güzel cümleler kuruyordu serseri.</p>

  <p class="block4">“İyi madem... Ama otelde işiniz bitince merkeze geçin. Şu mahkeme kararını merak ediyorum. Kudret’in tutuklanıp tutuklanmayacağını... Bu belalı semtte yeni ölümler olmasın.”</p>

  <p class="block4">“Tamam Başkomiserim. Oteldeki işimiz bitince merkeze geçeriz.”</p>

  <p class="block4">Ama bu kadar değildi, kızımızın da yapması gereken işler vardı.</p>

  <p class="block4">“Sen de şu Jale'ye yoğunlaş Zeynep,” diye bir kez daha uyardım onu. “Muhtemelen bu on yedi bina onun parasıyla alındı. Daha doğrusu kocası Rıfat Bey'in parasıyla. Anladığım kadarıyla, kocasının servetini üvey oğullarıyla paylaşmayı istemiyor. En azından bir bölümüne şimdiden el koymayı hesaplamış olabilir. Engin de bayıla bayıla suç ortağı olmuştur bu yasadışı işe. Tabii sonra da bütün binaların üzerine kendisi oturmak istemiştir.” Elimle karşımızdaki inşaat alanını gösterdim. “Cinayetin nedeni de bu rant olabilir. Sen söyledin Zeynepcim, burada milyon dolarlar yatıyor.”</p>

  <p class="block4">Sanki aradığımız katil, sadece duvarları kalmış şu binaların birinin çıplak penceresinden başını uzatacakmış gibi büyük bir merakla bakıyordu kentsel dönüşüm alanına Zeynep.</p>

  <p class="block4">“Hiç merak etmeyin Başkomiserim, birini yolladım zaten. Jale Hanım’ın banka hesaplarındaki para hareketleriyle Azize’nin hesabını tek tek araştırıyoruz.”</p>

  <p class="block4">“İyi o zaman, hadi hepimize kolay gelsin arkadaşlar...”</p>

  <p class="block4">Onlardan ayrılıp Sakızağacı taksi durağının yanındaki iki tarafı restoranlar, kafelerle çevrili Süslü Saksı Sokağı'na saptım. Saat 15:41’i gösteriyordu. Nizam'la saat: 16:00’da buluşacaktık. Erken gitmenin anlamı yoktu. İstiklale mi çıksam derken onu gördüm. Evet, şu yazarı. Sol tarafa açılan Süslü Saksı Sokağı’nın içindeki küçük kitapçının önünde, biriyle konuşuyordu. Kendini öyle kaptırmıştı ki konuşmaya, değil bu kadar uzaktan, burnunun dibinden geçsem ruhu duymazdı. Yine de ne olur ne olmaz diyerek köşedeki kafenin sundurmasının altına çekilip izlemeye başladım bu tuhaf adamı. Yollarımızın bu kadar çok kesişiyor olması bir rastlantı mıydı? Yoksa gerçekten de beni mi izliyordu? Evimin yanına taşınmış olması, benim baktığım cinayet davalarıyla ilgilenmesi... İki yıl önce bir haber okumuştum. İsveç'te bir polisiye roman yazarı, kusursuz cinayet işleyebileceğini kanıtlamak için üç kişiyi öldürmüştü. Yok canım daha neler! Evli barklı adam, torunu bile var. Niye böyle bir riske atılsın? Kendini yetersiz hissettiğinden... Yazdıkları ne kadar ilgi çekici, ne kadar çarpıcı olsa da sonuçta bir roman. Hiç bir zaman gerçek bir cinayet vakası çözmemiştir ki bu adam. Hepsi kurgu, hiçbiri hakikat değil. Kendini kanıtlamak için manyakça bir maceraya kalkışmış olamaz mı? Bu işi polislerden de, katillerden de daha iyi bildiğini herkese göstermek için... Yok canım, bu kadar da deli olamaz herhalde. Şununla oturup yüz yüze konuşsam... Anlatmaz ki. Üstelik bir daha da yakamı sıyıramam ondan. Adam şimdiden akrabammış gibi davranıyor, evimden çıkmaz valla o zaman. İşte gidiyor galiba... Evet, tokalaşıp ayrıldı dükkânın önünden. Konuştuğu adam da içeriye girdi. Dükkânın sahibi mi acaba? Yazarla konuşmam olmazdı, ama belki kitapçı onun hakkında ilgili bir şeyler anlatırdı bana.</p>

  <p class="block4">Kendini yeniden hissettirmeye başlayan keskin soğuğun etkisiyle daha şimdiden ağır ağır donmaya başlayan ıslak zeminde kaymamak için dikkatli adımlarla yaklaştım kitapçıya. Çok da geniş olmayan cam vitrinin üzerindeki gösterişsiz tabelada Semerkant Kitabevi yazıyordu. Kapıyı itip içeri girdim. O canım kitap kokusu çarptı burnuma. Çocukluğumun geçtiği evin alt katındaki salonu hatırladım. Annemin, babamın romanlarının, şiirlerinin, tarih kitaplarının sergilendiği o kocaman, ahşap kütüphanenin kokusu. Tanıdık, kalender bir ses çınladı kulaklarımda. What a Wonderful World’ü söylüyordu Louis Armstrong... Belki de bu yüzden girdiğimi duymamıştı az önce yazarla konuşan adam. Çömelmiş, Alt sıralardaki raflara bazı kitapları diziyordu, işini sevdiği nasıl da belliydi, sanki kutsal bir nesneymişçesine saygıyla dokunuyordu kitaplara; kırılacak, incinecek, canlı mahlûklarmış gibi...</p>

  <p class="block4">“Merhaba,” dedim fark etmesi için. “Bi'şey soracaktım.” Beni görünce aşina bir gülümseme yayıldı yüzüne.</p>

  <p class="block4">“Oo, merhaba Başkomiserim.”</p>

  <p class="block4">Şaşkınlığımı saklayamadım.</p>

  <p class="block4">“Beni tanıyor musunuz?”</p>

  <p class="block4">Samimi bir tavırla yaklaştı.</p>

  <p class="block4">“Ne demek Başkomiserim, sizi kim tanımaz?” Elini uzattı dostça. “Ben Kemal, hoş geldiniz.”</p>

  <p class="block4">O kadar ünlü olduğumu sanmıyordum, ama uzattığı eli sıktım tabii.</p>

  <p class="block4">“Hoş bulduk Kemal Bey. Sahi nereden tanıyorsunuz beni?”</p>

  <p class="block4">Sorumu çok anlamsız bulmuş olacak ki omuz silkti.</p>

  <p class="block4">“Çözdüğünüz cinayetlerden, başınızdan geçen maceralardan. Siz bir kahramansınız Nevzat Başkomiserim.”</p>

  <p class="block4">Allah Allah, farkına varmadan gazeteler bizim hikâyeleri tefrika mı etmişlerdi acaba? Olabilirdi valla, bir araştırmakta fayda vardı. Dükkânın içine bakarken, onu bir kez daha gördüm. Bizim tuhaf yazar, beyaz dişlerini göstererek beşlik simit gibi sırıtıyordu.</p>

  <p class="block4">“<i class="calibre2">Patasana’</i>nın İspanyolcası için yapıldı.” diye açıkladı, afişe baktığımı gören Kemal, “İspanyollar pek sevmiş kitabı.”</p>

  <p class="block4">Eh madem laf açılmıştı, artık rahatlıkla sorabilirdim.</p>

  <p class="block4">“Nasıl bir yazar bu adam?”</p>

  <p class="block4">Sanki bilmiyor musunuz dercesine baktı yüzüme.</p>

  <p class="block4">“Sahiden soruyorum... Kitabını okumak istiyorum, ama nasıl yazdığını bilmiyorum.”</p>

  <p class="block4">İnanmayan bir gülümseme belirdi dudaklarında.</p>

  <p class="block4">“Öyle diyorsanız...”</p>

  <p class="block4">Bu kitapçı da en az yazar kadar tuhaftı.</p>

  <p class="block4">“Evet, bilmiyorum, ne yazıyor, neler anlatıyor öğrenmek istiyorum.”</p>

  <p class="block4">Başıyla ilerdeki masayı gösterdi.</p>

  <p class="block4">“Buyurun şöyle geçelim, size bir çay ısmarlayayım.''</p>

  <p class="block4">Olabilirdi, ama vakit yoktu. Çilem’le konuşmam gerekiyordu.</p>

  <p class="block4">“Sağ olun, başka zaman. Söylemediniz nasıl bir yazar bu adam?”</p>

  <p class="block4">Dudaklarında o esrarlı gülümsemeyle bir süre suskun kaldı, sonra, “Benim arkadaşımdır, övmek ayıp kaçar.” Bir an düşündü. “Selim İleri’yi sever misiniz?”</p>

  <p class="block4">“Kim sevmez Selim Bey'i. İlk annem tanıştırmıştı onun kitaplarıyla beni. Bizim Evgenia da bayılır romanlarına. Elinde son romanı vardı. <i class="calibre2">Mel’un</i>’du galiba adı.”</p>

  <p class="block4"><i class="calibre2">“Mel’un Bir Us Yarılması.”</i> diye düzeltti kitapçı “Mesela Selim Bey’i beğenir, bizim polisiyeciyi. Her kitabını sever mi bilmiyorum, ama iyi ahbaptırlar.”</p>

  <p class="block4">“Haklısınız. Selim Bey iyi bir referans.”</p>

  <p class="block4">“Fakat isterseniz size bir kitabını hediye edeyim, okuyun. Kendiniz karar verin.”</p>

  <p class="block4">Polisiye yazarının, turuncu sırtlı kitaplarına ayrılmış rafa uzanıyordu ki durdurdum onu.</p>

  <p class="block4">“Teşekkür ederim, şimdi bir görüşmeye gitmem lazım. Hediye kabul etmem, ama başka zaman uğrayıp alırım.”</p>

  <p class="block5" id="calibre_pb_55">&nbsp;</p>
</body>
</html>
