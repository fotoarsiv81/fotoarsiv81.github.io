<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>BEYOĞLUNUN EN GÜZEL ABİSİ</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block6">“Kara Nizam parsel parsel Tarlabaşı'nı satın alıyor”</h1>

  <p class="block8">&nbsp;</p>

  <p class="block4">Ölgün, kırmızı bir ışıkla aydınlanan dar koridorda bej rengi üç kapı vardı. Soldaki ardına kadar açıktı, beyaz eşyalarla döşenmiş mutfak olduğu gibi görünüyordu. Hemen karşısındaki kapı ise sanki içinde hazine varmış gibi sımsıkı kapatılmıştı ve muhtemelen kilitliydi. Koridorun sonundaki kapı ise yarı aralıktı. Aralıktan süzülen mavi aydınlık, yerde lacivert renkli, ince uzun bir açı oluşturuyordu. Lacivert açının tepesine bastığım anda duydum yardımcımın sesini.</p>

  <p class="block4">“Nasıl görmez kardeşim! Eşşek kadar pencereler, şöyle bir başını uzatsa, sokak olduğu gibi gözlerinin önünde.”</p>

  <p class="block4">Yine havasındaydı Ali, yağıp gürlüyordu aslanım.</p>

  <p class="block4">“Bakamamış ki Komiserim. Adamcağız yaşlı zaten.”</p>

  <p class="block4">Yumuşak bir sesi vardı konuşan adamın, işi yokuşa sürmeden halletmek istiyordu. Yeraltında tutunmak isteyen kişinin kulağına küpe etmesi gereken şu altın kuralı çok iyi biliyor olmalıydı: “Ne olursa olsun, polislerle aranı bozma.”</p>

  <p class="block4">“Anlattım ya Komiserim, o sırada yangını söndürmeye çalışıyormuş. Aklına bile gelmemiştir dışarı bakmak. Yangının nasıl çıktığının farkında bile değil biçare. Masa örtüsünün, küllükten düşen izmaritten yandığını zannetmiş. İyice paniklemiş...”</p>

  <p class="block4">“Peki, sen ne diyorsun, kim yaptı bu işi?”</p>

  <p class="block4">Pire Necmi'nin küt parmaklarının kapıya vurmasıyla biraz ertelenmek zorunda kaldı Ali'nin beklediği cevap.</p>

  <p class="block4">“Girin.” dedi yumuşak ses. “Gelin, buyurun.”</p>

  <p class="block4">Necmi saygıyla kapıyı açıp yana çekildi. Mavi bir ışığın ortasına düştüm. Kumarhane yazıhanesine değil bir gece kulübüne girmiş gibiydim. Beni görür görmez saygıyla ayağa kalktı Ali. Karşısında oturan adam da bir anlık şaşkınlığın ardından yardımcımı taklit etti, fazladan bir de gülümseme yerleştirdi suratına.</p>

  <p class="block4">“Ben İhsan.” dedi elini uzatarak. “Şeref verdiniz Başkomiserim.”</p>

  <p class="block4">Gür kumral saçları, şakaklarından beyazlamaya başlamıştı. İnce kaşlarının altındaki tarçın rengi gözleri lüzumsuz bir samimiyetle bakıyordu. En az Engin kadar yakışıklıydı. Barbut İhsan’ı asla böyle hayal etmemiştim. Nasıl hayal ettin derseniz anlatamam, ama böyle değil.</p>

  <p class="block4">“Merhaba İhsan,” dedim uzattığı eli sıkarken. Teni bir kadınınki kadar yumuşaktı. “Mekân güzelmiş.”</p>

  <p class="block4">Sözlerim hoşuna gitmişti, gözleri mutlulukla parıldadı. “Sağ olun Başkomiserim, sayenizde.”</p>

  <p class="block4">Niye sayemizde oluyormuş dercesine baktım, ama anlamadı. Nerdeyse pürneşe içinde, maun masanın arkasındaki deri koltuğu gösterdi.</p>

  <p class="block4">“Buyurun Başkomiserim, siz şöyle geçin.”</p>

  <p class="block4">Sıradan yalakalığını bir yana bırakırsak, hiç de alışıldık mekân sahiplerine benzemiyordu. Koyu kahve bir takım giymişti, açık sarı gömleğinin yakasına kısa bir kravat takmıştı. Kumarhane sahibi değil, sanki bir sigorta acentesinin yetkili müdürü duruyordu karşımda. Gösterdiği masanın arkasındaki kocaman resme takıldı gözlerim, İhsan'ın kravatı gibi koyu kahverengi bir buldog bacaklarını açmış sere serpe yatıyor, tombul karnına tırmanmış beş tatlı enik, itiş kakış, süt dolu memelerini emiyordu. Yanakları sarkmış pörtlek gözlü köpeğin yüzündeki huzur görülmeye değerdi doğrusu, ama bu sevimli resmin gönlümü kazanmış olması, İhsan’ın gösterdiği yere oturacağım anlamına gelmiyordu elbette.</p>

  <p class="block4">“Sen yerine geç.” dedim, anlayışlı polis rolünü anında benimseyerek. <span class="tab">&nbsp;&nbsp;&nbsp;&nbsp;&nbsp;&nbsp;</span>“Ali'nin karşısına otururum.”</p>

  <p class="block4">Israr etmeyi denedi.</p>

  <p class="block4">“Hayatta olmaz.”</p>

  <p class="block4">Sözlerini tınmayıp istediğim yere oturunca, ister istemez razı oldu.</p>

  <p class="block4">“Peki Başkomiserim, siz öyle diyorsanız.”</p>

  <p class="block4">Ama bizimkilerden biraz daha irice olan siyah deri koltuğuna kurulmadan önce, “Ne içersiniz?” diyerek saygıda kusur etmemenin yanında, hürmette de kusur etmeyeceğini belli etti. “Karnınız açsa bir şeyler söyleyeyim.”</p>

  <p class="block4">“Sağ ol karnım tok. Evden çıkarken de kahvemi içtim. Belki daha sonra...”</p>

  <p class="block4">“Nasıl isterseniz Başkomiserim.” Aliye çevirdi bakışlarını. “Ya siz Komiserim, halâ bir şey istemiyor musunuz?”</p>

  <p class="block4">“Ben böyle iyiyim...” diye homurdandı bizim nobran. “Yeterince çay kahve içtim bugün.”</p>

  <p class="block4">Aralık kapının önünde dikilen cep herkülüne döndü mekân sahibi.</p>

  <p class="block4">“Bizi kimse rahatsız etmesin Necmi.”</p>

  <p class="block4">“Tamamdır İhsan Abi.”</p>

  <p class="block4">Necmi dışarı çıkarken ben de bizim delibozuğu süzdüm. Gergin görünüyordu, geceki olayın etkisinden kurtulamamıştı. Göz göze geldik.</p>

  <p class="block4">'Ne haber?”</p>

  <p class="block4">Hemen toparlandı.</p>

  <p class="block4">“İyi Başkomiserim, çok iyi.”</p>

  <p class="block4">Yok, saklamaya çalışmıyordu, travmayı atlatmıştı, yoksa böyle gülümsemezdi.</p>

  <p class="block4">“Güzel.” dedim şefkat dolu bir sesle. “Dinlenmek yaramış demek ki.”</p>

  <p class="block4">Gülümsemesi genişledi, bütün yüzüne yayıldı.</p>

  <p class="block4">“Sağ olun Başkomiserim.”</p>

  <p class="block4">Yeniden duvardaki resme takıldı bakışlarım. Aile planlamasından bihaber olan buldog, keyiften mayışmış bir halde yavrularını emzirmeyi sürdürüyordu.</p>

  <p class="block4">“Bizim Mualla.” diye açıkladı İhsan. Her sene doğurur haspam. Safkandır, meraklıysanız yavrulardan verelim size.”</p>

  <p class="block4">“Köpekleri seviyorsun ha!”</p>

  <p class="block4">“Çok severim Başkomiserim.” Rahatlayarak dirseklerini masaya yaydı. “Sadık hayvanlardır.”</p>

  <p class="block4">Sanki fotoğraftaki köpeği okşuyor gibi şefkatle dökülmüştü sözcükler ağzından, bu sevgi anını bizim anlayışsız Ali'nin sorusu bozdu:</p>

  <p class="block4">“Çilem yeterince sadık değil miydi?'“</p>

  <p class="block4">Suratına okkalı bir tokat yemiş gibi sarsıldı. Çok sürmeden toparlandı.</p>

  <p class="block4">“Çilem'in konuyla ne alakası var?”</p>

  <p class="block4">“Ne alakası olacak, adam senin mekânının önünde öldürülmüş. Engin diyorum. Çilem de adamın eski sevgilisi.”</p>

  <p class="block4">Engin'in ölümü umurunda bile değildi, ama Çilem'in adını işitmek bile sarsmıştı onu. Durgunlaştı, gözleri hülyalanır gibi oldu.</p>

  <p class="block4">“Çilem değil. Hacer...” Mutsuz bir tavırla üstüne basa basa açıkladı. “Evet, asıl adı Hacer... Babası yanımızda çalışırdı. Pala Ragıp. Dediğim on yıl önce. Sağ kolu gibiydi rahmetli babamın. Her işine bakardı. Üç yıl önce sokakta bir çatışmanın ortasında kaldı. Sırtından vuruldu, felç oldu. Ragıp o günden beri yatalak. Üç çocuğu var: Çilem ve iki erkek kardeşi. Rahmetli babam da, ben de elimizden gelen desteği verdik tabii. Çilem'le öyle tanıştık işte.” Eski bir anısı depreşmiş gibi derinden bir iç geçirdi. “Yanıma aldım, sekreter olarak. Zeki kızdı, fena da çalışmıyordu, o ara başımıza bir kaza geldi. Burada, evet bu odada, işte şu çekmecede esrarengiz şekilde bir silah bulundu. Kabak bizim başımıza patladı tabii. Eski bir dava da vardı, ruhsatsız silah bulundurmaktan içeriye aldılar beni. İşte o arada bu Engin şerefsizi kandırmış kızı. Çok iyi bilirdi bu işleri. Hapisten çıkınca durumu anlattılar, ben de gönderdim kızı selametle...”</p>

  <p class="block4">Duygulanmıştı; halâ seviyor olabilir miydi Çilem'i? Öyle olsa bile bir an önce cinayeti çözmek isteyen tez canlı yardımcımın, eskilerde kalmış bu sevgiye hürmet edecek hali yoktu.</p>

  <p class="block4">“Biz öyle duymadık. Çilem gönüllü gitmiş Nizama. Seni terk etmiş.”</p>

  <p class="block4">Zaten yaralı olan İhsan’ın gururuna dokundu bu sözler.</p>

  <p class="block4">“Yalan! Çilem’i ben yolladım. Çünkü Engin'e ispiyonculuk yapıyordu. Sanırım ben hapse girmeden önce de görüşüyorlardı. Şu ruhsatsız silah işinde bile parmağı olabilir. Ben aptal mıyım, kulübümde, üstelik odamdaki masada ruhsatsız tabanca bulundurayım?”</p>

  <p class="block4">Bodoslamadan daldı bizimki.</p>

  <p class="block4">“O yüzden mi dövdürdün kızı?” Yarı alaycı gözlerle şöyle bir tarttı kumarhane sahibini. “Yok, sen yapmamışsındır. Hakkını yemeyelim, sen, karı kız döverek adama benzemiyorsun. Şu senin yarım porsiyon mu dövdü Çilem'i? Az önce ki ampul kafa diyorum.”</p>

  <p class="block4">İnkâr edecek sandım, yapmadı.</p>

  <p class="block4">-Hataydı.” dedi pişman olmuş bir sesle. “Çok üzüldüm sonra. Kendimi aklamak için filan söylemiyorum, oldu işle bir kere. Bir anlık öfke patlaması diyelim.”</p>

  <p class="block4">Elbette fırsatı kaçırmadı bizimki.</p>

  <p class="block4">“Ya şu içerdeki çakallar da öfke patlamasına kapılıp Engin'i öldürdülerse? Olamaz mı? Patronları kendine hâkim olamayıp genç bir kadının ağzım burnunu kırıyorsa, onlar da düşman olarak gördükleri adamı rahatlıkla öteki dünyaya yollamış olamazlar mı?”</p>

  <p class="block4">Elleri ateşe değmiş gibi çekti masanın üzerinden İhsan.</p>

  <p class="block4">“Hayır, öyle bir şey yapmadılar. Yapsalar haberim olurdu.” Hâlâ kuşkuyla baktığımızı fark etti. “Yoksa benden mi şüpheleniyorsunuz? Yapmayın, neden öldüreyim Engin'i?”</p>

  <p class="block4">Sağ elini hovardaca salladı Ali.</p>

  <p class="block4">“Ooo neden mi arıyorsun. Bir sürü... Bir kere Engin, Kara Nizam’ın adamı. Kara Nizam da senin baş düşmanın. Değil mii?”</p>

  <p class="block4">“Sahi Kara Nizam'la aranızda ne var?” diyerek ben de katıldım bu eğlenceli muhabbete. “Başlarda aranız iyiymiş, ne oldu da bozuştunuz?”</p>

  <p class="block4">Yok, hemen girmedi lafa. İhanete uğramış birinin ruh hali içinde sırtını koltuğa dayadı. “Nizam, rahmetli babamın arkadaşıydı Başkomiserim. Çok tanımazdım aslında. Ama bana yakın durdu. Bizim kulüp eskiden Tarabya'daydı, babamın zamanında. Orada işler kesat gidince buraya geldik dört yıl önce. İnkâr edecek değilim, bize yer buldu Nizam. 'Baban İyi adamdı, sen bizim yeğenimizsin.' filan diye yanaştı. Fakat Karaman'ın koyunu, sonra çıkar oyunu derler. Herifin hesabı, niyeti başkaymış. İşlerimiz iyiye gidince, 'Ortak olalım,' dedi. Ben de kabul etmedim. Bir ipte iki cambaz oynamaz. Üstelik Nizam’ın açgözlülüğü dillere destan. Rabbena hep bana... Epeyce de karışık bir adam. Her tarakta bezi var. Dosyasına baktıysanız görmüşsünüzdür. Cinayetten gaspa, arsa rantından uyuşturucu işine girip çıkmadığı pislik yok. Nefret ederim uyuşturucudan. İçenden de, satandan da. Neyse işte Başkomiserim, ben bunu reddedince kıyamet koptu. Tehditler, adam tokatlamalar. Kulübün önünde silah sıkmalar filan... İşe yaramadı tabii. Kaçın kurasıyız biz. Bu sefer de nispet olsun diye aşağıya Öztarlabaşılılar Kulübü’nü açtırdı. Başına da bu Engin'i getirdi.”</p>

  <p class="block4">Lafı gediğine koydu yardımcım.</p>

  <p class="block4">“Sen de Engin'i öldürttün.”</p>

  <p class="block4">Kinayeli gözlerle süzdü Barbut.</p>

  <p class="block4">“Niye tersini düşünmüyorsunuz? Ya Kara Nizam öldürttüyse onu?”</p>

  <p class="block4">“Niye yapsın ki bunu?” dedim sağ dirseğimi masaya koyarak. “Kendi adamını niye ortadan kaldırmak istesin?”</p>

  <p class="block4">Hâlâ anlamadın mı, dercesine baktı.</p>

  <p class="block4">“Çünkü Engin'in gözü Nizam’ın yerindeydi. Evet, patron olmak istiyordu. Niyeti buydu, en büyük olmak. Yani hedefi ben değil, Nizam'dı. Çilem'e kancayı takmasının sebebi de buydu. Nizam'la bizi birbirimize düşürmek. Bizi birbirimize kırdırtmak. Böylece meydan Engin'e kalacaktı.”</p>

  <p class="block4">“Ama Nizam bunu fark etti,” dedim alaycı bir sesle. “O yüzden de Engin'i öldürttü. Bunu mu demek istiyorsun?”</p>

  <p class="block4">Sesimdeki imayı fark etmedi bile, çok heyecanlanmıştı.</p>

  <p class="block4">“Evet, aynen öyle oldu. O şerefsiz, kendi adamını öldürttü. İşi de benim üzerime yıkmak istedi. Yoksa benim Engin'le ne işim olur? O, benim hasmım bile değil. Onunla uğraşırsam kalibrem küçülür.”</p>

  <p class="block4">“İki hafta önce kavga ettiğinizi söylüyor herkes,” diye hatırlattım. “Görgü tanıkları var.”</p>

  <p class="block4">Açık kahverengi gözleri kısıldı. Ne diyeceğini düşünürken açıktan tahrik etti Ali.</p>

  <p class="block4">“Kavga değil Başkomiserim. Engin bir güzel benzetmiş bu arkadaşı.” Dik dik baktı İhsan’a. “Yalan mı? Hatta yanında bir adamın daha varmış.”</p>

  <p class="block4">Kaşları çatıldı, sinirden çenesi titremeye başladı.</p>

  <p class="block4">“Bir kere kimse kimseyi dövmüş filan değil.” Konuştukça sesi yükseliyordu. “Engin'le benim dışımda insanlar da vardı orada. Olmaması gerekirdi, oldu. Girdik birbirimize. Ee biz de bunca yılın mekâncısıyız. Elimiz armut toplamıyor herhalde. İş oraya varırsa biz de kendimizi korumayı biliriz evvel Allah...”</p>

  <p class="block4">O kibar sözlerin, şık giysilerin altındaki acımasız mafya babası sonunda ortaya çıkıyordu. Derin bir nefes alıp sakinleşmeye çalıştı, olmadı, çakmak çakmak yanan gözlerini bana çevirdi.</p>

  <p class="block4">“Cemal Abi sizi aramadı mı Başkomiserim?”</p>

  <p class="block4">“Aradı.” dedim sakin bir tavırla. “Sahi, nereden tanıyorsun Cemal’i?”</p>

  <p class="block4">Sırtını dayadığı adamla ilgilenmem birazcık olsun rahatlatmıştı onu.</p>

  <p class="block4">“Babamın arkadaşıydı.” Az önce denetimden çıkan sesini hizaya sokmaya çalışıyordu. “'Elinde büyüdük biz Cemal Abi'nin.”</p>

  <p class="block4">“Herkes de babanın arkadaşıymış.” dedim çok da rahatlamaması için. “Adı neydi babanın?”</p>

  <p class="block4">“Osman.” Yüzümde tanıdık bir mimik göremeyince izah etti. “Barbut Osman diye anılırdı daha çok.”</p>

  <p class="block4">Hiçbir çağrışımda bulunmadı bu isim, ama Ali gülmeye başladı.</p>

  <p class="block4">“Barbut Osman'ın oğlu, Barbut İhsan. Yani şimdi sen, kumar işinde ikinci kuşak mı oluyorsun? Yoksa üçüncü kuşak mı? Babandan önce bir kuşak daha var mı? Mesela Barbut Salman... Sahi var mı öyle bir deden?”</p>

  <p class="block4">Kıpkırmızı oldu İhsan'ın parlak yüzü, şimdi kendini kaybedecek diye düşünürken. “Çok şakacısınız Ali Komiserim.” dedi öfkesini yenerek. “Size bir şey söyleyeceğim, yine inanmayacaksınız, ama hayatımda zara dokunmadım. Gerçek diyorum Başkomiserim, inanmazsanız Cemal Abi'ye sorun. Ne zara dokunmuşluğum var, ne oyun kâğıdına...”</p>

  <p class="block4">Yüzümüze baka baka yalan söylüyordu herif, üstelik palavra attığının farkında olduğumuzu da biliyordu, ama inanılmaz bir pişkinlikle oyununu sürdürmekte hiçbir sakınca görmüyordu. Ali dayanamayıp bir şeyler demeye niyetlendi.</p>

  <p class="block4">“Tamam, kabul ediyorum Komiserim.” diyerek kesti sözünü, “Haklısınız, rahmetli babam kumarbazdı. Zarlara âşıktı. ‘Ben bunların tıkırtısını duymadan yaşayamam.' derdi, öyle manyakça bir bağımlılık, anlayın yani. Ne apartmanlar, ne arsalar yedi kumar masalarında. Zavallı anneciğimin ağlamaktan göz damarları kurudu. Benimki biraz da ona tepki. Yemin verdim anneme, kumara oturmayacağım diye. Allaha bin şükür oturmadım da bugüne kadar.”</p>

  <p class="block4">Az önceki gergin adamdan eser kalmamış, yerine bir hokkabaz gelip oturmuştu. İşin komiği kendisinin de anlattığı yalana inanıyor olmasıydı. Kulübünün önünde birinin öldürülmesine, mekânı molotof kokteylli saldırıya uğramış olmasına rağmen, neredeyse günü huzur içinde kapatacaktı ki bizim Ali bir kez daha hakikati çarptı suratına.</p>

  <p class="block4">“Sen oturmamış olabilirsin, ama milleti oturttun.”</p>

  <p class="block4">Yine yutkundu İhsan; bizimki ağzını her açtığında kanı beynine sıçrıyordu ama takdir etmek lazım, belli etmemek için inatla direniyordu.</p>

  <p class="block4">“Nasıl Komiserim, anlamadım?”</p>

  <p class="block4">“Bal gibi de anladın.” diyerek bu şaklaban oyununa son verdi yardımcım. “Kumara oturmadın, ama insanları kumara oturtup tavuk gibi yoldun diyorum.”</p>

  <p class="block4">Öfkesine engel olmak için gülmeye başladı İhsan. “Bakın Komiserim, yanlış düşünüyorsunuz...”</p>

  <p class="block4">Daha fazla uzatmasına izin vermedim.</p>

  <p class="block4">“Asıl sen bize bak İhsan.” dedim otoriter bir sesle. “Senin kumar oynatıp oynatmaman umurumuzda değil. Biz cinayet masasındanız, kumar ve ahlak bürosundan değil, anladın mı? Amacımız da senin kumar oynattığını ispatlamak değil, Engin Akça adındaki şahsın katilini bulmak. Bak bu iş çok ciddi. Sen de çok iyi biliyorsun ki, birini öldürmek barbut oynatmaya benzemez, öyle kolay kolay yakanı sıyıramazsın bu işten.”</p>

  <p class="block4">Kartlar açılınca suratı iyice düştü, ne kibarlık kaldı ne hokkabazlık.</p>

  <p class="block4">“Anam avradım olsun ki benim bu işle bir alakam yok.” diye maskeleri indirdi. “Engin’i üzerimize salan Kara Nizam. Ama benim o cinayette parmağım yok. Ne benim ne de adamlarımın...”</p>

  <p class="block4">“Niye kapattınız o zaman kulübü?”</p>

  <p class="block4">Bir an yalan söylemeyi düşündü, ama bunun faydasız olacağını anladı.</p>

  <p class="block4">“Kafasına sıçayım o kel Necmi'nin. Paniklemiş hayvan herif, kulübü kapatıp tüymüşler.”</p>

  <p class="block4">“Sana sormadan mı?”</p>

  <p class="block4">Pişmanlıkla başını salladı.</p>

  <p class="block4">-Aramış... Kutlamaz olaydık, yılbaşını kutluyorduk. Talimhane’de Şiribom Pavyon’da. O hengâmede nasıl duyayım telefonun zilini.” Yine o yalvaran sese geçti. “Valla Engin'i ben öldürtmedim. Dedim size, bu işi üzerime yıkmaya çalışıyorlar. Bu yangın filan da tezgâhın parçası. Bilmiyorsunuz, burada büyük rant kavgası var. Kara Nizam parsel parsel Tarlabaşı'nı satın alıyor.” Sanki ağlıyormuş gibi burnunu çekip sağ eliyle kalem tutar gibi yaptı. “Bakın şuraya yazıyorum işte. Engin'i o öldürttü. Belki de rant meselesi yüzünden. Büyük dolap Başkomiserim. O sebepten Cemal Abi'yi aradım. Yoksa niye rahatsız edeyim sizi.”</p>

  <p class="block4">“Kendini garantiye almak için.” Gerektiğinde nasıl da acımasız olabiliyordu Ali. “Bağlamışsın ya buradaki polisleri, bizi de bağlamak için.”</p>

  <p class="block4">Kumarhaneci telaş içinde ellerini yana açtı.</p>

  <p class="block4">“Yok diyorum Komiserim, valla yok... Niye inanmıyorsunuz? Allahın adını veriyorum size…”</p>

  <p class="block4">“Elini kolunu oynatma,” diye uyardı bizimki, “Öyle sesini filan da yükseltme.” Uzun boynunu içine çekti, açık kahverengi gözlerindeki parıltıların nerdeyse hepsi sönmek üzereydi.</p>

  <p class="block4">“Tamam, bir kusur yaptıysam özür dilerim ama bu cinayetle uzaktan yakından bir alakam yok.”</p>

  <p class="block4">“Peki. Titiz Tarık'ı tanıyor musun?”</p>

  <p class="block4">Önce irkildi, ardından düşünceli bir hal aldı suratı, ama oyalamadı bizi.</p>

  <p class="block4">'Tanıyorum tabii, tanımaz mıyım? Bu âlemdeki herkes tanır onu. İğrenç herifin teki. Zamane celladı. Buraya da sık sık uğrardı. Gelme desem olmaz. Düşmanın sayısını artırmanın alemi yok.” Sustu, önce Ali'ye, sonra bana baktı. “O da ölmüş değil mi? Şimdi üzülmedim desem, onu da sen öldürttün diyeceksiniz.”</p>

  <p class="block4">“Kimden duydun Titiz'in öldüğünü?” Kuşkulu bakışlarımı yüzüne diktim. “Olay sabaha karşı olmuş, nasıl duydun?”</p>

  <p class="block4">Alınmış gibi usulca geri attı başını.</p>

  <p class="block4">“Yapmayın Başkomiserim, burası bizim semtimiz, sokakta bir kedi çiğnense, bir cam kırılsa haberimiz olur. Bir tek, Titiz’in o evde ne işi var, anlamış değilim.”</p>

  <p class="block4">“Engin’in takıldığı bir kız varmış. Temiz yüzlü, masum görünüşlü biri. Kız da evde kalıyormuş...”</p>

  <p class="block4">“Valla bilmiyorum Başkomiserim. Bir sürü kız vardı Engin'in evine girip çıkan, kim bilir hangisidir... Ama Titiz Tarık’ın orada olması tuhaf. Hiç araları yoktu çünkü. Ne sebeple gitmiş ki oraya?” Alt dudağı sarkmıştı. “Titiz'in de katili yakalanmamış değil mi? Yoksa bahsettiğiniz kız mı vurmuş Titiz’i?”</p>

  <p class="block4">Tarık'ı polisin vurduğunu duymamış mıydı, yoksa numara mı yapıyordu? Anlayacaktık, ama şimdi değil.</p>

  <p class="block4">“Nerde oturuyordu bu Tarık?” diye konuyu değiştirdim.</p>

  <p class="block4">“Otellerde kalırdı. Her gece başka bir otelde. Adam kiralık katil. Çok can yaktı. Bir gün birinin de kendi canını yakacağını biliyordu. Belli bir adreste kalmak işine gelmezdi. Ama mutlaka girişinde çıkışında güvenlik kamerası olan otellerde kalırdı. Siz de çok iyi bilirsiniz, kimse o kameraların önünde birini vurmak istemez.”</p>

  <p class="block4">“Sen niye taktırmadın kamera?”</p>

  <p class="block4">Ali'nin sorusu yeniden perişan etti İhsan'ı.</p>

  <p class="block4">“Ne diyeyim şimdi Ali Komiserim.” diye yutkundu kumara tövbe diyen kumarhane sahibi. “Müşteriler... Müşteriler istemiyordu.”</p>

  <p class="block4">Köşeye sıkıştırdığı fareyle oynayan bir kedi gibi keyiflenmişti bizimki.</p>

  <p class="block4">“Niye?”</p>

  <p class="block4">Anlayış bekleyen bir gülümseme takındı öteki.</p>

  <p class="block4">“Şimdi, buraya her kesimden gelen var. Eski milletvekilleri, emekli savcılar, vali yardımcıları, valla eski bir bakan bile var. Kayıt altında olmak istemiyor insanlar.”</p>

  <p class="block4">Küçük bir kahkaha attı Ali.</p>

  <p class="block4">“Senin müşterilerde amma tuhafmış? Neden çekiniyorlar ki? Kumar mı oynatılıyor burada? Altı üstü bir eğlence kulübü. Olsa olsa tombala oynatıyorsundur değil mi? Tombala oynadığı için utanır mı hiç insan?”</p>

  <p class="block4">Arsız arsız sırıttı İhsan.</p>

  <p class="block4">“Utanmaz tabii, ama ne diyeyim, müşteri her zaman haklıdır, itiraz etmek olmaz.”</p>

  <p class="block5" id="calibre_pb_21">&nbsp;</p>
</body>
</html>
