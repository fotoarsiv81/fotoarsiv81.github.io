<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>BEYOĞLUNUN EN GÜZEL ABİSİ</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block6">“Tarlabaşı'nda Ranta Hayır!”</h1>

  <p class="block8">&nbsp;</p>

  <p class="block4">Çöken akşamla birlikte yeniden başlamıştı kar. Tarlabaşılılar Kulübü’nden çıkınca içimiz ürperdi. Paltolarımızın yakasını kaldırıp boşlukta savrulan beyaz zerrecikleri izleyerek Sakızağacı Sokağı'ndan aşağı vurduk. Kentsel dönüşüm çoktan başlamıştı; bulvardan Dolapdere'ye doğru üç blok üzerindeki eski apartmanlar, kâgir binalar tahliye edilmiş, etrafları parlak teneke bloklarla örtülmüştü. Işığını yitiren boş evler, ölümü bekleyen karantinadaki hastalar gibi sessizce dikiliyorlardı karanlığın içinde.</p>

  <p class="block4">“Burada eskiden Rumlar mı oturuyormuş Başkomiserim?” dedi binaların iç burkan görüntüsünden bakışlarını koparan Ali. “Gözde semtlerden biriymiş değil mi eskiden?”</p>

  <p class="block4">Bayılıyordum yardımcımın böyle bir ilkokul çocuğunun samimi merakıyla sorduğu sorulara.</p>

  <p class="block4">“Evet daha çok Rumlar Alicim, ama Ermenilerde varmış. Aslında çok zengin bir semt değil. Beyoğlu'ndaki mağazalarda çalışan insanlar burada yaşıyormuş, hani şu orta direk dediğimiz kesim. Mağazaların sahipleri ise İstiklal Caddesi'nin etrafında. Yani gözde olan İstiklal Caddesi. Tarlabaşı ise işte orta halli insanların yaşadığı yer.”</p>

  <p class="block4">Alnı kırıştı, kaşları çatıldı.</p>

  <p class="block4">“Ama yabancılar değil mi?”</p>

  <p class="block4">Hepimizin kavrayamadığı şu basit gerçek bizim genç komiserin de zihnini zorluyordu.</p>

  <p class="block4">“Hayır, yabancı değil, özbeöz bu toprakların insanları. Rumların kökenleri Romalılara uzanır. Osmanlılar burayı geldiklerinde onlar bu topraklarda yaşıyorlarmış zaten.”</p>

  <p class="block4">Gözlerindeki soru işaretleri azalır gibi oldu.</p>

  <p class="block4">“Yani Fatih Sultan Mehmed onlardan aldı bu şehri?”</p>

  <p class="block4">“Öyle de denebilir, ama sonra Osmanlı oldu bu insanlar. Rum ismi de Roma'dan geliyor. Mevlana'ya Rumi denmesi gibi...”</p>

  <p class="block4">Anladı mı bilmiyorum, ama uysalca başını sallayarak yeniden binalara baktı.</p>

  <p class="block4">“Vay be, kimler gelmiş kimler geçmiş.” diye söylendi. Kederlenmiş gibiydi. “Ne hayatlar yaşanmıştır bu evlerde değil mi? Şimdi de itin kopuğun elinde. Bir tarafta Barbut İhsan, bir tarafta Kara Nizam... Yazık be.”</p>

  <p class="block4">Yeri gelmişken sordum:</p>

  <p class="block4">“Sahi ne diyorsun İhsan'ın söylediklerine?”</p>

  <p class="block4">Cevap vermeden önce düşündü.</p>

  <p class="block4">“Ne yalan söyleyeyim, bana mantıklı geldi. Gerçekten de Engin, kendi patronu tarafından öldürtülmüş olabilir. Nizam, adamının art niyetli olduğunu öğrendiyse. Hem aralarında kıskançlık da olabilir. Saltanat Süleyman, maktulün Çilem’le de ilişkisi olduğunu söylemedi mi? Nizam da bunu fark ettiyse...”</p>

  <p class="block4">Olabilirdi, ama hâlâ eksik kalan parçalar vardı. Mesela Tetikçi Tarık'ın Engin'in evinde ne aradığını anlayabilmiş değildik. Eğer Engin'i öldürmek için orada bekliyorsa ki muhtemelen öyleydi, o acımasız katili kim kiralamıştı?</p>

  <p class="block4">“Rant meselesi de var.” Ağzından buğular çıkararak sürdürdü yardımcım iddiasını. “Belki Engin bu meselede de kazık atmaya kalkmıştır Nizam'a. Belki bardağı taşıran son damla da bu olmuştur.”</p>

  <p class="block4">Ali'nin sıraladıklarından daha fazla ihtimal vardı… Aklımızı karıştıracak kadar çok ihtimal. Hepsinin peşinden koşturacak olursak gerçeği kaybedebilirdik.</p>

  <p class="block4">“Benim anlamadığım.” dedim ellerimi paltomun ceplerine sokarken. “Çilem’in hangi cesaretle İhsan’ın masasına o tabancayı koyabildiği. Mata Hari mi bu kadın? Hiç mi korkmaz Barbut İhsan'dan? Eninde sonunda mafya bu adamlar. Bir kadının kıymeti nedir ki bu âlemde? Gözlerini bile kırpmadan öldürürler...”</p>

  <p class="block4">Lakırdının nereye gideceğini kestiremeyen bizim genç polis ilgiyle süzüyordu beni.</p>

  <p class="block4">“Yani Başkomiserim?”</p>

  <p class="block4">“Yanisi, bence Barbut İhsan yalan söylüyor.”</p>

  <p class="block4">Üşüyen ayaklarını hızla yere vurdu.</p>

  <p class="block4">“O kadarını bilemem, ama herif, kadına hâlâ âşık galiba. Ne zaman Çilem'in adı geçse bir tuhaf oluyordu suratı. Şu dayak meselesine de gerçekten üzülmüş...”</p>

  <p class="block4">Sözünü tamamlayamadı, karanlık sokakta birdenbire beliren bir taksi hızla üzerimize geliyordu. Son anda, yana atarak kurtardık kendimizi. Taksinin sarı kaportası adeta sürtünerek geçti koyu renk paltolarımızın düğmelerine.</p>

  <p class="block4">“Yavaş ulan öküz, yavaş.” diye bağırdı Ali. “İnsan var burada.”</p>

  <p class="block4">Öküz umursamadı, hızla kayboldu dar sokağın ucunda.</p>

  <p class="block4">“Gördünüz değil mi Başkomiserim? Asıl katil bunlar işte... Plakasını da alamadım herifin...”</p>

  <p class="block4">Birine çatmak için fırsat arayan Ali öfkeyle söylenirken bir mırıltı duydum. Derinlerden gelen bir melodi. Neydi bu? Türkü mü, ağıt mı, marş mı? Sesin geldiği yöne bakınca, karaltıları fark ettim, yokuşun aşağısından geliyorlardı, karanlıktan ağır ağır yükseliyorlardı aydınlığa doğru. Yaklaşınca bir kadın gördüm kalabalığın en önünde. Dalgalı saçlarını rüzgâra bırakmış, kararlı adımlarla tırmanıyordu bu dar sokağı. Ötekiler onun adımlarına uydurmuşlardı ayaklarını. Kadın kazara duracak olsa hepsi birden oldukları yerde kalacaklardı sanki. Öylesine mükemmel bir uyum vardı aralarında. Kadının arkasındaki kalabalık bez pankartlar, flamalar, kâğıttan afişler taşıyorlardı.</p>

  <p class="block4">Beyaz zemin üzerine koyu renk harflerle yazılmış bir bez pankartta, “Tarlabaşı'nda Ranta Hayır!” yazıyordu. Kırmızı zemin üzerine sarı boyayla yazılmış bir başkasında ise şu isyankâr cümle vardı: “Ekmeğimizi ve Evlerimizi Elimizden Alamayacaklar!” Bu semtte binaların yıkımından zarar görecek insanlar olmalıydı bunlar, tıpkı Lezzet Lokantasının sahibi Külbastı Mehmet gibi. Bir an gözlerim Mehmet’i de aradı kalabalığın arasında. Öyle ya, lokantası elinden alınmasın diye bizden yardım isteyen adamın, böyle bir gösterinin içinde yer alması gerekmez miydi? Ama onu göremedim. Bu kadar insanın arasında, üstelik karanlıkta onu tespit edebilmem çok zor olsa da gerçekte onun gösteriye katıldığını hiç sanmıyordum. Esnaf zihniyeti diye bir şey vardı; onlar sorunlarını araya nüfuzlu kişileri koyarak çözmeyi seçerlerdi. Böyle gösterilere katılmaktan ise her zaman uzak dururlardı. Fakat çok geçmeden bu düşüncemde ne kadar yanılmış olduğumu anladım. Rengârenk giysileri içinde travestiler, beyaz başörtülü Kürt kadınları, Afrika'daki ülkelerinden buraya savrulmuş siyahi göçmenlerin yanında mavi önlüklü manavlar, beyaz önlükleriyle kasaplar, berberler, ellerinde sazları, kemanları, klarnetleriyle müzisyenler, oto tamircileri, manken yapım atölyelerinde çalışan işçiler ve onların çocukları...</p>

  <p class="block4">“Taksinin neden öyle hışımla yanımızdan geçtiği anlaşılıyor.” diye sıkıntıyla homurdandı kalabalığın arasında kalan Ali. “Bu gösteri manyaklarının arkasında beklemekten anası ağlamış şoförün.”</p>

  <p class="block4">Gösteri manyağı dediği, oturdukları evlerini kaybetmekle yüz yüze kalmış, buradan ayrılırsak nereye gideriz, başımızı nereye sokarız diye çaresizlik içinde kıvranan zavallı insanlardı. Nasıl da öfkeyle bakıyordu yardımcım onlara. Neden? Neden olacak, bu bahtsızları kendisine benzettiği için. Daha doğrusu bu kaybetmiş topluluk, ona kendisini hatırlattığı için. Kimsesizliğini, terk edilmişliğini, bir çocuk yuvasında büyümüşlüğünü... O yüzden nefret ediyordu, hiç tanımadığı bu insanlardan.</p>

  <p class="block4">“Yolu olduğu gibi kapatmışlar Başkomiserim. Baksanıza şunlara. Sanki sokak babalarının malı. İşte şimdi hak verdim şoföre. Bunlar şehir eşkıyası gibi yola çıkarlarsa n’apsın adam?”</p>

  <p class="block4">Akşamın bu saatinde, bu soğukta, üstelik şu kalabalığın arasında onunla tartışmak istemiyordum.</p>

  <p class="block4">“Boş ver Ali.” dedim omzuna vurarak. “Boş ver evladım, hadi yürüyelim yavaş yavaş.”</p>

  <p class="block4">Çağrıma uydu, kenardan ilerlemeye başladık, tabii zor oluyordu. Ellerinde mor renkli pankartlar taşıyan iki kız çıktı önümüze, mecburen yol verdik.</p>

  <p class="block4">-Resmen işgal bu yaa.” diye sataştı Ali. “Olmaz böyle. Hoop, size söylüyorum... Bakın, vatandaşa engel oluyorsunuz.”</p>

  <p class="block4">Bulaşmak istemediklerinden olsa gerek, karşılık vermeden geçip gitti kızlar. Ama bizim “kanun savunucusu” barutu almıştı bir kere.</p>

  <p class="block4">“İyi valla, bul seksen yüz kişiyi, dök sokağa milleti. Bahanen de hazır zaten. Evleri ellerinden gidiyormuş...”</p>

  <p class="block4">Kalabalıktakiler ters ters bakmaya başlamıştı, tabii burnundan kıl aldırmayan bizim devlet temsilcisinin hiç aldırdığı yoktu, birazdan milleti açıkça azarlamaya başlayacaktı.</p>

  <p class="block4">“Yapma Ali!” diye azarladım. “Tamam, yeter artık.”</p>

  <p class="block4">Duymamış mıydı, yoksa tepkime bir anlam mı verememişti, şaşkınlıkla döndü.</p>

  <p class="block4">“Efendim Başkomiserim?”</p>

  <p class="block4">Tartıştığımızı anlamasınlar diye sesimi olabildiği kadar kıstım.</p>

  <p class="block4">“Yeter diyorum Ali, yapma!”</p>

  <p class="block4">Yutkundu, göz göze geldik, haklılığından o kadar emindi ki bakışlarını kaçırmadı.</p>

  <p class="block4">“Bişey yapmıyorum ki.” Yine abuk sabuk davranmaya başlamıştı Başkomiseri. “Ne demek istediğinizi anlamadım. Yani bu insanlar haklı mı diyorsunuz?”</p>

  <p class="block4">Lafı ağzında koydum.</p>

  <p class="block4">“Evet, haklı diyorum... Kendini onların yerine koysana. Evini kaybetseydin, n'apardın?”</p>

  <p class="block4">Hınzırca gülümsedi hayta.</p>

  <p class="block4">“Benim evim yok ki.”</p>

  <p class="block4">“Ben de onu söylüyorum işte, bu insanları en iyi senin anlaman gerekir.”</p>

  <p class="block4">Çaresizlik içinde ellerini açtı.</p>

  <p class="block4">“Ya görmüyor musunuz Başkomiserim, ev meselesi filan değil, bunların niyeti bozuk. Ortalığı karıştırmaya çalışıyorlar işte. Şunların tipine baksanıza, o kadar da masum değil bunlar.”</p>

  <p class="block4">Masum değil dediklerinin arasından başörtülü bir kadın çarptı gözüme, sol ayağı hafifçe aksıyordu, elinden tuttuğu beş yaşlarında bir kız çocuğuyla kalabalığın hızına yetişmeye çalışıyor ama başaramıyordu.</p>

  <p class="block4">“Bu kadıncağız mı suçlu?” diye söylendim alaycı bir tavırla. “Şöyle yakından bir incele bakalım. İnsanları böyle yüzlerine bakar bakmaz anladığına göre, belki suçu neymiş, onu da söylersin? Çekinme çekinme, dikkatli bak, çocukları öldüren şu seri katil olmasın, ayağında yazlık ayakkabıları olan bu kadın belki de bir türlü yakalayamadığımız Eyüp canavarıdır.”</p>

  <p class="block4">Baltayı taşa vurduğunu anlamıştı, alttan almaya kalktı.</p>

  <p class="block4">“Yanlış anladınız Başkomiserim, öyle demek istemedim. Bu kalabalıktakiler hepsi suçlu demiyorum, ama burada neler döndüğünü biliyorsunuz. Gaspçıları temizleyinceye kadar neler çekti bizimkiler. Hâlâ da bitmedi, özel kuvvetlerin desteği olmadan giremiyor buraya narkotikçiler...”</p>

  <p class="block4">Kalabalık seyrelmeye başlamıştı. Son olarak üç siyahi delikanlı geçti yanımızdan. Ortadaki kısa boylusunun elindeki dövizde, siyahi genç bir adamın resmi vardı, altında ise <sup class="calibre1">"</sup>Festus Okey Polis Tarafından Öldürüldü'' yazıyordu kocaman harflerle.</p>

  <p class="block4">“Bakın işte.” diye yine yükseltti sesini. “Sanki bizimkiler yetmiyormuş gibi bir de bunlar çıktı başımıza. Ne kadar kanun kaçağı, ipsiz sapsız varsa hepsi burada işte.”</p>

  <p class="block4">Hiç beklemediğim halde sert çıktı sesim.</p>

  <p class="block4">“Tamam da bunun sorumlusu kim?”</p>

  <p class="block4">Yok, hakikaten anlamıyordu. Genç arkadaşlarımızı daha iyi yetiştirmek için polis akademisine mutlaka bir vicdan ya da empati dersi konulması gerekiyordu. Sorumluyu bulamayan Ali gözlerini kısarak sordu.</p>

  <p class="block4">“Kim Başkomiserim?”</p>

  <p class="block4">Sakinleşmek için serin havayı ciğerlerime çektim.</p>

  <p class="block4">“Peki şöyle soralım: Bu semtin bir bataklık olmasından devlet mi sorumlu, yoksa ellerinde hiçbir gücü olmayan bu garibanlar mı?”</p>

  <p class="block4">Anlamaya başlamıştı, koyu renk gözlerindeki ışık ölgünleşti ama cevap vermedi.</p>

  <p class="block4">“Bak Alicim, az önce bir kumarhaneden çıktık. Evet, ikimiz de biliyoruz orada bal gibi kumar oynatıldığını. Bizimkiler göz yummasa Barbut İhsan, Tarlabaşı'nda dikiş tutturabilir mi? Bizimkiler kararlı olsa, Dolapdere'de uyuşturucu çeteleri barınabilir mi?”</p>

  <p class="block4">Bakışları asfalta değer değmez eriyen kar taneciklerinde, sessizce dinliyordu.</p>

  <p class="block4">“Yok Ali, yanlış düşünüyorsun. Seslerini duyurmak için bu karda kışta, çoluk çocuk demeden sokağa düşen bu zavallılar bizim düşmanımız değil. Haklısın, burası bir bataklık, tamam, suç en çok böyle yerlerde büyüyor. Ama bunlar bizim insanlarımız. Onları sevmesek bile anlamak zorundayız.”</p>

  <p class="block4">Söylemem gereken kelimeyi bulamadım, gözlerim henüz boşaltılmamış evlerin solgun pencerelerinde gezindi bir süre.</p>

  <p class="block4">“Yani şunu demek istiyorum, nasıl ki çiftçi buğday yetiştirmek için toprağı bilmek zorundaysa, biz de suçla mücadele etmek için bu yoksul insanları çok iyi tanımak zorundayız. Ama daha baştan onları suçlu sayarsan, yanlış yapmış olursun. Üstelik biz de onlar gibiyiz. Evet, öyle şaşkın şaşkın bakma suratıma. Arasından geçtiğimiz şu kalabalıkta hali vakti yerinde kaç kişi var zannediyorsun? Peki bizim polislerin arasında kaç zengin insan var? Aslında babamın milyonları var, ama merakımdan katillerin peşinden koşuyorum diyen kaç arkadaşımız var? Yahu aldığımız maaş ne kadar? Hadi bizden geçtim en üst kademedeki emniyet müdürü ne kadar para alıyor? Şehit olan arkadaşlarımızın ailelerine ödenen tazminatın tutarı ne? Yok evladım, yanlış yerden bakıyorsun. Bu insanlar suçlu filan değil, suçlu arıyorsan bakışlarını derinlere çevirmelisin.”</p>

  <p class="block4">Faikındaydım biraz uzun konuşmuştum, daha da beteri nutuk atar gibi olmuştu, çocuğunu azarlayan bir baba gibi kafasını ütülemiştim bizim delikanlının. Başka biri olsa, belki bu kadar önemsemezdim, çünkü milletin büyük bolümü Ali gibi düşünüyordu. Üstelik kendileri de bu insanlara benzedikleri halde. Onlar için yapabileceğim bir şey yoktu. Ama en yakın arkadaşım, evlat yerine koyduğum biri yapınca ben de kendimi kaybetmiştim işte.</p>

  <p class="block4">Tek bir söz bile çıkmadı Ali'nin ağzından. Bana duyduğu saygıdan mı? Bilmiyordum. Bu sessizlik iyiye alamet miydi, ondan da emin değildim? Söylediklerimi kabul mü etmişti, yoksa asla katılmıyorum mu demek istiyordu? Anlamak imkânsızdı. Bir an sormak geldi aklıma, sonra vazgeçtim, zorlamanın bir anlamı yoktu, elbette onun da istediği gibi düşünmeye hakkı vardı. Ellerimizi yeniden paltolarımızın cebine sokup boşlukta savrulan kar zerreciklerini izleyerek Engin'in Kadın Çıkmazı'ndaki evine kadar yürüdük.</p>

  <p class="block5" id="calibre_pb_22">&nbsp;</p>
</body>
</html>
