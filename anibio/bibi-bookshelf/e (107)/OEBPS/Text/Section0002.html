<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p><span class="font0">"— Yok yok, hayır istemem! Her şeye razıyım, o böyle bakmasın." Saplantıdan kurtulayım diye aklına gelen ilk çareye baş vurup, savruk&nbsp;zamana, katı ve ahmak mekâna dört elle sarılıyor. Sokaktan geçen ayak&nbsp;satıcılarının bağrışları, komşusunun deli gülüşü, hatta içgüdüsü, yavaş&nbsp;yavaş, belleğinin içinde bir yerlere kaydırıyor onu. Orda kim bilir neden&nbsp;ve nasıl, işe yaramaz diye ıskartaya çıkardığı, yaşanmış bir sürü film&nbsp;tepeleme yığılı, kaldırıp atmış ama, bilinmez hangi gizli ışık üstlerine&nbsp;vurdu mu, geçmiş yaşantısından ortaya ne anlamlı görüntüler&nbsp;çıkıveriyor: Kandilli'de yatılı okuduğu yıllar, etekleri tepesinde, saçı başı&nbsp;</span><span style="text-indent: 1em;">dağınık bir sürü kız; aralarında bunalıp, sabah akşam, aralıksız hayal kuran birisi, Suat.</span></p>

  <p><span class="font0">Hayır, galiba bir yaz gecesi, bütün ciddiliğiyle saçlarını otlayarak, Galib,</span></p>

  <p><span class="font0">"— Halim, diyor, zavallının biridir Kontes, böyle bir adamın karısı olmanız, ne talihsizlik!"</span></p>

  <p><span class="font0">Fakat asıl, akvaryum yeşili bir aynanın önünde, dikkatli dikkatli, özenerek boyanan o kadın, gittikçe belirlenen şehvetli ve buğulu ağzı,&nbsp;yakınlaştıkça irileşen, kışkırtıcı, yarı açık dudakları...</span></p>

  <p><span class="font0">Bir gün Miralay Ferid, alacalı bulacalı mendilinin arkasına sığınmış, hurda bir şilep gibi sarsıla sarsık öksürerek ona ne demişti:</span></p>

  <p><span class="font0">"—: ... sözüme kulak ver kanaryam, iğrenç olan ahlâksızlık değildir, katiyyen, ahlâksızlıktan kendine pay çıkarmaktır. Karnına pıçağı yemiş,&nbsp;sefil hayatına kaldırımda son veren alelade puştla, devlet yöneten akıllı&nbsp;ve okumuş zenneler bir olur mu?"</span></p>

  <p><span class="font0">Ayaklarının altında toprağın oynadığını sezdin mi, Ferid Dayı'ya sarılmaktan rahatı yok: Onun gibi, haklı bir davaya adayacaksın&nbsp;kendini, eyleme vereceksin, bak o zaman yasak masak kalıyor mu?&nbsp;Engeller nasıl kolayca aşılıyor, yalanların yalanlığı hemencecik nasıl&nbsp;meydana çıkıyor: En iyisi, o karanlık 1919 ilkbaharında bir Binbaşı Ferid&nbsp;olmak, bir işgal ve utanç akşamında, ölesiye sarhoş askerlerin ve çileden&nbsp;çıkmış azınlıkların şamatalı sevincini, ölürcesine yaşamak!</span></p>

  <p><span class="font0">Nasıl tuhaf bir gece: Yukarda, imgeleme sığmaz kocaman bir sirkin yıldızlı tavanı, çevresinde kuduz kızılı ve deli moru çakıntılar savurarak,&nbsp;ışıl ışıl sönüyor sanki. Her birahanede gramofon çığlıkları, her&nbsp;meyhanede gemi azıya almış laternalar. Sokaklarda, iyice bayrak açmış&nbsp;Rum orospuları, küstah mı küstah, şarkı söylüyor, bağıra çağıra&nbsp;küfrediyorlar. Kendini ya çoktan hapı yutmuş, ya çıldırmaya çeyrek kala,&nbsp;ya dağı taşı devirecek güçte, ya da sineğini kovamayacak kadar yorgun&nbsp;hissederek, şakır şakır dumanı tüten azgın bir at gibi durduğu yerde&nbsp;duramayan bu Beyoğlu'ndan geçmek!.. Yenilgi mi, işte asıl yenilgi bu:&nbsp;Gözle görülür, elle tutulur bir somutlukla, apaçık bir sövgü olarak, acı&nbsp;ve yıldırıcı. Hani nerde Enver Paşa, nerde Talât Paşa, nerde ötekiler?&nbsp;Nerde memleketi bu badireye sürükleyen İttihat ve Terakki Rüesası?&nbsp;Kurşunu yedi mi, adamın hayvan gibi bağırması vardır ya hani, işte ona&nbsp;benzer, kaskatı, hiç ellenmemiş bir öfke ve acı nağrasını gırtlağında&nbsp;duyup da, şu çileden çıkmış kalabalığın ortasında salıverememesi, ayrıca&nbsp;bir ölüm. Hem ne bu yenilgi, hançerene sıkışıp kalmış bir nağra mı,&nbsp;</span><span style="text-indent: 1em;">yoksa boğazına saplanmış bir kılıç mı: Haksız, paslı, bir türlü çıkarılamayan? Hele yenilmişlerin yalnızlığını iliklerinde duymak!..</span></p>

  <p><span class="font0">"— ... Ben yalnızım yahu, koskoca payitahtta tek başımayım. İyisi mi gider ölülerle içerim be, Çanakkale'de ölenlerle, Sarıkamış'takilerle,&nbsp;Kanal'dakilerle. İçerim ama, nerde içerim? Hangi birahaneye, hangi&nbsp;meyhaneye adımımı atsam, Rum kopillerinin azgın sevinci tepemi&nbsp;attırmayacak? "</span></p>

  <p><span class="font0">Otele dönse daha mı başka türlü? Orası da ağız ağıza yabancı subaylarla dolu: Durdukları yerde duramıyor; konuştukları, yabancı&nbsp;dillerin pırıltılı ağını üreterek, aralıksız gidip geliyorlar. Karı gibi&nbsp;kokular sürünen, pudralanan onlar, sabaha karşı kapıları çarpıp patırtı&nbsp;edenler, halıların üstüne kusanlar da. İçtikleri yabancı cıgaraların&nbsp;kokusu bile miğdesini altüst ediyor adamın. Bunlar mı sahip çıkacaklar&nbsp;bu mülke? Olmaz böyle şey! Zaten içi kalkmış, Fatih'den dönüyordu.&nbsp;Bütün öğle sonrasını, kargacık sokakların, yıkıldım yıkılıyorum tahta&nbsp;evlerin arasında, Manastır'lı Salih Paşa'nın konağını aramakla&nbsp;geçirmişti. Oraları sahici İstanbul'du, Türkün İstanbul'u: Kafeslerin&nbsp;ardında, ürkmüş gazeller gibi görünmesiyle kaybolması bir olan&nbsp;kadınlar, nazlı gözlerini acele çekip alıyor, bıraksa bıraksa, geride hafif&nbsp;bir vanilya ya da karanfil kokusu bırakıyordu. Sokak kedileri, akşam&nbsp;güneşinin kızıllığıyla tutuşmuş, damdan dama birer tutam alev olarak&nbsp;akıyorlardı.</span></p>

  <p><span class="font0">Binbaşı Ferid, çevresindeki kılavuz mahalle çocuğu kalabalığıyla, konağın cümle kapısında bir an duraklamıştı. Ceketinin iç cebindeki&nbsp;Mushaf'tan, oyalı yazma ve altın saatten, bütün sinirlerine sarsıcı bir&nbsp;akım geçiyordu. Mülâzım İhsan'dan kalan eşyalardı bunlar, Gazze&nbsp;Cephesinde İngiliz mitralyözlerinin biçtiği o elmas gibi, o hâlâ ölümüne&nbsp;inanamadığı Mülâzım İhsan vardı ya, ondan. Ölürken başucundaydı, sağ&nbsp;kalırsa gidip babasını göreceğine, vuruşurken nasıl erkekçe şehit&nbsp;olduğunu anlatacağına söz vermişti. Babası, son Rus savaşının namlı&nbsp;komutanlarından Manastırlı'lı Salih Paşa'ydı, bu konakta, dünyadan&nbsp;elini ayağını çekmiş, yarıdan fazla kör, bir rüya yaşıyordu: Bir masa,&nbsp;masada bitmez tükenmez sırlarını fısıldayan koca bir semaver,&nbsp;semaverin yanı başında bir divit gibi kuru ve ensiz bir adam!..</span></p>

  <p><span class="font0">Binbaşı Ferid oğlundan kalanları önüne bırakınca hiç tınmadı, gözleri duvara asılı çakmaklı bir tüfekte, bir iki dakika kapkalın sustu, sonra:</span></p>

  <p><span class="font0">"— Ruhsâr, diye seslendi, gelir misin biraz?"</span></p>

  <p><span class="font0">Yakından nazlı bir kadın sesi:</span></p>

  <p><span class="font0">"— Buyur Paşa baba," dedi.</span></p>

  <p><span class="font0">Gencecik, dokunsan kırılacak bir kadındı bu, yüzünü tülbentine sakladığından, yalnız, derin bir su gibi arı mavi gözleri meydandaydı,&nbsp;bir de yelden biçilmiş narin parmakları. Onu görünce insanın, ansızın&nbsp;ışığa çıkmış gibi, içini tazelenmiş duyması olasızdı. Salih Paşa,</span></p>

  <p><span class="font0">"— Öp kızım, Binbaşı'nın elini, dedi. Uzaklardan geliyor. İhsan'ın kumandanıymış, bergüzarlarını getirdi."</span></p>

  <p><span class="font0">Sustu, sonra handiyse saldırgan bir sesle,</span></p>

  <p><span class="font0">"— Allah," dedi.</span></p>

  <p><span class="font0">Demek Ruhsâr* buydu. Cephede Mülâzım İhsan'ın iki eli kızıl kanda olsa, sayfalar dolusu mektuplar yazdığı kadın. Yazmaya daldı mı&nbsp;dünyayı unuturdu, ne hoyrat güneşin acı rezilliği koyardı artık ona, ne&nbsp;kum fırtınalarının bezdirici kudurganlığı. Islık ıslığa, Tabur&nbsp;Karargâhı'nın gerilerine düşen obüsler gerçekliğini yitirir, düşmana&nbsp;geçmiş bedevilerin kalleş gece baskınları korkulur olmaktan çıkardı. Tek&nbsp;ve önemli gerçeği, uzaklardaki bu nazlı kadındı, onu dalgın,&nbsp;görülmemiş derecede güzel bir imgelem kuşu, unutulmaması gereken,&nbsp;yine de nasılsa unutulmuş eski bir şarkının berceste mısraı gibi içinde bir&nbsp;yerinde saklıyordu:</span></p>

  <p><span class="font0">"Solsam da, sararsam da yine, gül gönce dehensin..."</span></p>

  <p><span class="font0">"— Haydi birer çay koy şimdi bize."</span></p>

  <p><span class="font0">"— Peki Paşa baba."</span></p>

  <p><span class="font0">Yaldızlı istikânlarda, Osmanlı alı demli çay, savaş öncesi akşamlarının duygulu yumuşaklığı tadındaydı. Dışarda çocuklar birdirbir oynamaya&nbsp;dalmışlardı. Nerede olduğu belirsiz bir kadın, bir udun umutsuz&nbsp;tellerinden, bir daha bulamayasıya kaybettiği bir mutluluğun acısını&nbsp;çıkarmaya çabalıyordu. Ateş hattında, bu izlenimlere yeniden dönmeyi&nbsp;ne kadar kurmuştu. Binbaşı Ferid, şimdi içine bir türlü yerleşemiyor,&nbsp;garip bir yabancılık eline ayağına dolaşıyordu. Yaşlanmaya başlandıkları&nbsp;andan bu yana, tasarladıkları olmaktan çıkıyorlardı çünkü, ya biraz&nbsp;daha olağana yakındılar, ya biraz daha duygusal.</span></p>

  <p><span class="font0">Ruhsâr bile, evet o bile, istediği kadar deniz yeli tazelikleriyle alnını serinletsin dursun, tastamam gerçek olabilmek için, hem yeterinden&nbsp;fazla kadere boyun eğmiş görünüyordu, hem ürkütecek kadar sakin.&nbsp;İkisi arasında, belki geri gelmeyecek olanların geri gelmezliğini içlerine&nbsp;yatırdıkların</span><span style="text-indent: 1em;">dan, ufak ufak, bir yakınlıktır başlamıştı. Binbaşı Ferid'in içinde, fazladan bir de korku, 'yoksa yabancılaşıyor muyum' korkusu&nbsp;kımıldıyordu. Şu çocuk bağrışmaları, yeniden uyanan eski duygular,&nbsp;elini ayağını gevşeten savaş öncesi izlenimleri, besbelli gerçekti, hepsini&nbsp;birer birer hatırlıyor, hatırlamaktan açıklayamadığı içten bir zevk&nbsp;duyuyordu ama, eksikleniyordu da; aklından nedense, tanımadığı&nbsp;birilerinden özür dilemek geçiyordu. Hiç kuşkusuz bu yaşadığı, artık&nbsp;savaş değildi, felâket surdaki barış da sayılamazdı.</span></p>

  <p><span class="font0">* Bkz. Sırtlan Payı.</span></p>

  <p><span class="font0">"— ... ya siz Binbaşı, siz ne yapmak kararındasınız?"</span></p>

  <p><span class="font0">Sıçradı: "— ben mi Paşam, kestiremiyorum doğrusu. Emin olduğum tek husus, işgal altında yaşayamayacağım. Boğazıma bir şey gelip duruyor,&nbsp;tıkanıyorum. Dengine getirip, Anadolu'ya kapağı bir atabilirsem..."&nbsp;Gülümseyerek: "— ... geçende, diye ekledi, arkadaşlardan duydum,&nbsp;Kemal Paşa 9. Ordu Müfettişliğine tâyin edilmiş, Samsun'a gidecek&nbsp;deniyor, beni tanır, 19. Fırka'da yaverliğinde bulunmuştum, yanına&nbsp;varırsam belki... "</span></p>

  <p><span class="font0">"— Hangi Kemal Paşa bu, Anafartalar'daki mi?"</span></p>

  <p><span class="font0">"— Evet Paşam, o."</span></p>

  <p><span class="font0">"— İttihatçı Paşası! Gözü yüksekte diyorlar. Enver hiç çekemezmiş, çekinirmiş de biraz. Benim gözüm tuttu, askerlik noktai nazarından&nbsp;Arıburnu'ndaki harekât yabana atılır gibi değil, hele Alaman Erkânı&nbsp;Harbiyesine... "</span></p>

  <p><span class="font0">Ruhsâr çekilmişti. Demin durduğu yerde, sanki ince uzun boyunlu bir kuş hayali belirmişti, için için acı çekip acısını yüreğine gömer, yorgun&nbsp;ve bezgin bir kuşçağız. Salih Paşa 'daha fazla mutazarrır olmadan,&nbsp;Memâliki Şâhâne'den ne kadarını kurtarabiliriz' tartışmasına dalmıştı:&nbsp;Uzun açıklamalar yapıyor, çeşitli olasılıkları göz önüne alarak, çeşitli&nbsp;birlikleri sağa sola dağıtıp, kendine göre cepheler kuruyordu.&nbsp;Konuşmanın başından beri, Mülâzım İhsan'ı, biricik oğlunun adını, bir&nbsp;daha ağzına almamıştı. Binbaşı gitmek üzere ayağa kalktığı zaman,&nbsp;yeniden o konuya döndü, yalnız bir soru sormak için! Çok&nbsp;önemsemediğini belirtmek istercesine, hayli soğuk ve yukardan bir&nbsp;sesle,</span></p>

  <p><span class="font0">"— Yarası neresindeydi?" diye sordu.</span></p>

  <p><span class="font0">Binbaşı Ferid, onu neyin huzursuz ettiğini birden anladı: Manastır'lı Salih Paşa'nın oğlu Mülâzım İhsan*, acaba babasının şerefine yakışır bir&nbsp;ölümle mi şehit olmuştu, yoksa kaçarken kurşunu şartına yiyip...</span></p>

  <p><span class="font0">"— Şerefli bir yaraydı, Paşam, Fırka'nın çekilişini örtelim diye taarruz ediyorduk, elinde kılıcı en ön saflarda gördüm..."</span></p>

  <p><span class="font0">Ufacık sustu, sonra:</span></p>

  <p><span class="font0">"— ... yok, dedi, tam bir asker gibi davrandığı su götürmez."</span></p>

  <p><span class="font0">İhtiyar boş boş bakan gözleriyle ısrar ediyordu:</span></p>

  <p><span class="font0">"— ... yarası diyorum, neresindeydi?"</span></p>

  <p><span class="font0">"— Neresinde değildi ki, mitralyöz çaprazına düştük, bütün göğsünü biçince... "</span></p>

  <p><span class="font0">Salih Paşa rahat bir soluk aldı:</span></p>

  <p><span class="font0">"— Allahım, diye fısıldadı. Allahım sen büyüksün, Salih kulunu utandırmadın, ele güne karşı küçük düşürmedin... "</span></p>

  <p><span class="font0">Körlerin dağınık hareketleriyle Binbaşı'nın ellerini arıyordu. Bir anda gençleşmiş gibi, yüksek sesle,</span></p>

  <p><span class="font0">"— ... bu evde Binbaşı, diyerek sözünü sürdürdü, çok acı çekildi: Benim bir ayağım çukurda, üstelik alil oldum, oğlum şehit, gelinimi gördünüz,&nbsp;daha çocuk sayılır, hassas bir çocuk hem de, az kalsın canına&nbsp;kıyacaktı... "</span></p>

  <p><span class="font0">Büsbütün rahat, sözünü,</span></p>

  <p><span class="font0">"— ... Kemal Paşa'yı görürseniz, diye bağladı, gözlerinden öptüğümü söyleyin, deyin ki, kör mör, Manastır'lı Salih&nbsp;Paşa'nın hâlâ memlekete verilecek bir canı vardır!"</span></p>

  <p><span class="font0">Kemal Paşa'yı bulmak kolay mı? Önce Perapalas'ta kalıyor diye bir lâf, Binbaşı Ferid gelip otele demirliyor, bulmak şöyle dursun, ortalıkta&nbsp;gölgesi yok! "Yalan mı söylediler, Paşa itiyatlarını mı değiştirdi?"&nbsp;demeye kalmadan, başka bir söylenti: Salih Fansa'nın Asmalımesçit'teki&nbsp;evinde konuklayasıymış: Ayıkla pirincin taşını!</span></p>

  <p><span class="font0">Şimdi, sokakları basmış bin ağızlı Rum kalabalığının or</span><span style="text-indent: 1em;">tasında, otelin önünde bir aşağı bir yukarı volta vuruyor, içinden uzun boyunlu ve süt beyazı, garipsemiş bir kuşu okşuyor. Salih Paşa'larda&nbsp;yeniden edindiği barış havası içine sindikçe, umutsuzluğu yıkıcı bir&nbsp;öfkeye döndü: Ortalığı yak yık, Beyoğlu'nu ateşe ver, sonra kurşunu&nbsp;ağzına sık, kurtul! Saygısızlık, sövme, küçümseme katlanılır gibi mi?&nbsp;Altındişli orospunun salyalı sarhoş ağzında değilse, Rum garsonun&nbsp;</span><span style="text-indent: 1em;">nobranlığında somutlaşıyor. Hele, rüzgâr estimi insanı düpedüz şamarlayan, yabancı bayrakların salınışında, git elinle tut!</span></p>

  <p><span class="font0">* Bkz. Sırtlan Payı.</span></p>

  <p><span class="font0">Otelin girişi kalabalık kıyamet. Ekşimiş midelerini, küstah sevinçlerini koyacak yer bulamayanlar, gelmiş gelmiş, buraya dolmuş: Pomadı saç,&nbsp;boyalı dudak, Kayzer bıyık, tıraşlı ense ve manikürlü, alt alta, üst üste.&nbsp;Karafakilerde rakı, balon kadehlerde Rum konyağı. Binbaşı Ferid,&nbsp;çalkantıya bulaşmadan asansöre doğrulurken, öbürlerinden daha ayık&nbsp;birine soracak oldu:</span></p>

  <p><span class="font0">"— Baksana bana, niye bu cümbüş?"</span></p>

  <p><span class="font0">Adamın neşesi, kanlı bir sümük gibi, burun deliklerinden akıyordu. Etekleri zil çala çala,</span></p>

  <p><span class="font0">"— Niyesi var mı, diye cevap verdi. İzmir Yunanistan'a veriliyormuş: Gazeteler yazıyor..."</span></p>

  <p><span class="font0">Odasına girip kapısını çekince, Binbaşı Ferid, sövüp saymaya başladı: Hem ne sunturlu küfürler! Öfkesinden gözü dönmüş, sağa sola&nbsp;yumruklar savuruyordu. Bir sürahiyi düşürdü, bir abajuru devirdi. Her&nbsp;yanını öyle ter basmıştı ki, nerdeyse boğulacaktı. Gardrobun boy&nbsp;aynasında, gözü, sırılsıklam bir çomara ilişti, boynunda tasma, tüyleri&nbsp;diken diken bir çomar! Allah kahretsin, bu muydu 7. Ordu'nun ünlü&nbsp;'Ayı' Binbaşısı Ferid, tüh suratına! Gürültüyle, üç kere suratına tükürdü,&nbsp;karnına bir tekme salladı: Ayna buz parça bir Samanyolu, şangır şungur&nbsp;gülüşerek, odanın dört yanına dağıldı.</span></p>

  <p><span class="font0">Suat, tuvaletinin büyülü aynasında, suratını, Ferid Dayı'sının suratından ayıramaz olmuştu. Bu çalıçırpı kaşlar, ayağa kalkmış bıyıklar, masmavi&nbsp;sakal gölgesi, hangisinin di? Sırtında partal bir üniforma, baca gibi&nbsp;tüterek kendine söven; kaşla göz arasında Ruhsâr'a tutulmuş, içini çeke&nbsp;çeke, Boğaz'daki yalnız bir ıhlamurun altında, onu gizlice okşadığını&nbsp;kuran Mütareke zabitinin mi, yoksa onun mu? Çıkaramıyordu pek!&nbsp;Vücudundaki tüylerin birden uzayıp, sert sert, kıvırcık kıvırcık, her&nbsp;yanını sardığını: Çulâki üniformasının, kalın ve katı temasıyla derisini&nbsp;daladığını içi bayılarak hissediyordu. İşte, yapılacak bir göreve&nbsp;kavuşmuştu. Yalnız görev mi, tehlikenin buruk tadına, gönlüne bir&nbsp;bahar yağmuru gibi yağan, aydınlık ve hafif bir sevdaya da:</span></p>

  <p><span class="font0">'Solsam da, sararsam da yine, gül gönce dehensin... ' Görev, gerçekleştirilmesi güç bir şeye bağlı: Mustafa Kemal Paşa'yı bulmak! Bir&nbsp;de yağmur, hem sahicisi, bardaklardan boşanırcasına: Tamtamlarını&nbsp;uzaklarda gezdirip gezdirip, buralarda, camdan örme elektrik mavisi&nbsp;</span><span style="text-indent: 1em;">kırbacıyla, umutsuz bir mayısın ağaçlarını kırbaçlıyor. Önce Beşiktaş'a in, Akaretler'de annesinin, sessiz sedasız, hiç yokmuşçasına yaşadığı evi&nbsp;bul, yok desinler. Ulan belki bulurum diye kalk otele dön, kim bilir&nbsp;kaçıncı soruşun olacak ki, ters ters yüzüne bakıp ordan da eli boş&nbsp;çevirsinler. Makedonya'dan tanıdığın Binbaşı Haydar Şehremini,&nbsp;bıyıklarını tükürerek,</span></p>

  <p><span style="text-indent: 1em;">"— Harbiye Nezareti'nden sorsana birader!" diye&nbsp;akıl versin.</span></p>

  <p><span class="font0">Nezaret'in koridorlarında, Filistin Cephesi'nden arkadaşı Doktor Hayrullah'la burun buruna geliyorlar. Doktor Hayrullah'ın bilmediği yok&nbsp;ama, önce bir güzel alaya alıyor onu:</span></p>

  <p><span class="font0">"— Ne? Ulan sen ölmedin mi? Bak şu Allahın adaletsizliğine! Arabın, kıtlık getirmedik ne Kudüs'ünü bıraktın, ne Şam'ını: Ayağını attığın aşçı&nbsp;dükkânları, bir daha belini doğrultamadı."</span></p>

  <p><span class="font0">Ya da, içten kucaklıyor:</span></p>

  <p><span class="font0">"— ... ulan Ferid, ulan koca ayı, nerelerdesin? Gözümüz yollarda kaldı yahu! Halep'ten bu yana görüşemedik, öyle&nbsp;ya!"</span></p>

  <p><span class="font0">Doktor Hayrullah* şişkonun biri, şişko ne demek, evlere&nbsp;</span><span style="text-indent: 1em;">şenlik bir şey, hem kısa, hem kalın, hem yuvarlak; üç katlı bir çene, uzaktan bakıldı mı, suratına bir avuç beyaz karınca atılmış izlenimini&nbsp;veren, üç günlük kır bir sakal; ufacık ufacık, cin gibi mahalle çocuğu&nbsp;gözleri; üstünde tek tel kalmamış, dazlak, ışıl ışıl bir de kafa, kafa değil&nbsp;lamba karpuzu.</span></p>

  <p><span class="font0">*Bkz. Sırtlan Payı, Yaraya Tuz Basmak.</span></p>

  <p><span class="font0">"— ... Kemal Paşa'yı mı arıyorsun, Allah Allah, sana ne ulan Kemal Paşa'dan? Git tavuk besle, Allaha ada kendini, tarikata gir, derviş ol!&nbsp;Kemal Paşa senin neyine, enayi dümbeleği, Yedinci Ordu'nun&nbsp;yüzkarası."</span></p>

  <p><span class="font0">"— Alayı bırak Doktor, bu bok çukurundan kurtulayım diyorum, Paşa'yı bulursam belki ona sığınarak... "</span></p>

  <p><span class="font0">Doktor Hayrullah arkasını söyletmiyor, şaka mı ciddi mi belirsiz, yumruğunu omzuna indirip,</span></p>

  <p><span class="font0">"— ... kes be, diyor, uzattın ha! Akşam&nbsp;bizim kahveye gel, konuşalım, Kasımpaşa'da Hacı Şevket'in kahvesi,&nbsp;İskele'de kime sorsan gösterir. Öyle çay demler, tömbeki bağlar ki herif,&nbsp;şehinşahın ceddi bile içmemiştir böylesini, yemin istersen işte yemin!"&nbsp;Gece, kahvenin uğultusunu aralayarak, Doktor Hayrullah sırrını açıkladı:&nbsp;Korkuyordu birader! Yalnız korku olsa neyse, ne yapacağını bir türlü&nbsp;</span><span style="text-indent: 1em;">kestiremiyor, kestiremedikçe rahatı kaçıyordu. Çatpat İngilizcesi olduğundan, onu tutmuş, Harbiye Nezareti'yle İşgal Karargâhı arasında&nbsp;'irtibat zabiti' yapmışlardı. İşinin gereği, Kemal Paşa'nın söz konusu&nbsp;edildiği bir sürü konuşma kulağına çalınıyor, adamakıllı ilginç birtakım&nbsp;'gizli' evrak elinden geçiyordu.</span></p>

  <p><span class="font0">"— ... şu ara, Paşa'nın işi başından aşkın, 9. Ordu Müfettişliği'ne tayini çıktı, yol hazırlıklarıyla meşgul, maiyeti erkânını seçiyor. Resmi vazifesi,&nbsp;Türklerin, Ermeni ve Rum köylerini basıp basmadıklarını mahallinde&nbsp;tetkik etmek. İngilizler iddia ediyor ya... "</span></p>

  <p><span class="font0">Binbaşı Ferid, daha şimdiden sabırsızlığın atına binmiş, sözün arkasını kestiriyor. İçinde, şimşek yüklü mor bulutlarıyla genişleyip, ortalığı&nbsp;şaşırtıcı bir hızla dumana boğan bir sağanak.</span></p>

  <p><span class="font0">"— ... anladım, iddialarını tahkim edecek vesaiki Türk makamlarından alacaklar: Şimâli şarki Anadolu'da huzur suzluk olduğu kat'ileşince,&nbsp;işgalin yolu açılmış olur: Mütareke ahkâmı sarih... "</span></p>

  <p><span class="font0">Doktor Hayrullah, sözü ağzından alıp tamamladı:</span></p>

  <p><span class="font0">"— ... ama Kemal Paşa aradıkları adam değil! Evvela farkına varamadılar ya, sonradan&nbsp;ayıldılar, iradei saniye çıktı çıkalı huysuzlanıyorlar. İster misin, giderayak&nbsp;Paşa'yı tevkif etsinler? Bu heragil yapar mı yapar yemin istersen, işte&nbsp;yemin."</span></p>

  <p><span class="font0">Sesini alçaltıyor, gizli komitacı davranışlarıyla, "... beni dinle Ferid, diyor, böyle çetrefil işe karışacak kadar, hakikaten yürekliysen, git&nbsp;Kemal Paşa'yı ikaz et, kendini kurdun ağzına atmasın: Dakika&nbsp;geciktirme hem, çabuk ol... "</span></p>

  <p><span class="font0">Binbaşı Ferid, masaya bir yumruk indirerek kükredi:</span></p>

  <p><span class="font0">"— Gitmeyen namussuz, nerde bulacağımı söyle hele."</span></p>

  <p><span class="font0">"— Öyle anırmasan olmaz mı?&nbsp;Oyun oynamıyoruz. Adresini bir kenara yazmıştım, ama nereye? Hah&nbsp;işte: Şişli'de oturuyor, aksilik zuhur etmezse, ayın on beşine doğru&nbsp;hareketi mukarrer... "</span></p>

  <p><span class="font0">Yağmurun kuduz ışıltılı dokuması altında, üç katlı beyaz bir ev. Kapısı penceresi sıkı sıkı kapalı. Şişli sırtlarında asit mavisi bir şimşek&nbsp;kalabalığının ürkütücü telâşı. Alt katta bir salon, Kiepert Atlası'ndan bir&nbsp;Anadolu haritası çevresinde, Mustafa Kemal Paşa, iki de silâh arkadaşı:&nbsp;Biri Miralay, öteki sivil. Emirber, önce içeriye Binbaşı Ferid'in kartını&nbsp;getiriyor, sonra da Binbaşı Ferid'e Paşa'nın cevabını:</span></p>

  <p><span class="font0">"— Beklesin,&nbsp;geliyorum."</span></p>

  <p><span class="font0">Anlattıklarını, ağzının ucunda bıçak sırtı bir gülümseme, cıgara içerek dinliyor. Müthiş dikkati, katlanılması çok güç bir ışık yığılması olarak&nbsp;Binbaşı'nın üzerinde yoğunlaşmış. Sonunda,</span></p>

  <p><span class="font0">"— Tamam", diyor, "... haberim var Ferid! Her hâlü kârda tehlikeyi göze alıp, bir tecrübe edeceğim. Ahval ve şerait öyle ki, önümüzde aynı&nbsp;kapıya çıkan tek bir yol kaldı: Ya galip geleceğiz, ya da mağlup&nbsp;olmayacağız!"</span></p>

  <p><span class="font0">Birden holdeki eşyalarda anlaşılmaz başkaldırma titresimleri beliriyor, neye baksan ince ince ışık sızdırarak titreşiyor sanki, bütün önemini&nbsp;yitiren yağmur kılıcını verip o dakika teslim oluyor; gece ise, iç içe&nbsp;katlanıp çekiliyor ortalıktan, alanı ya herru ya merru eylemlerine&nbsp;bırakıyor. Binbaşı Ferid, o an Çanakkale'de: Topçu, Fransız kruvazörü&nbsp;Bouvet'in cephaneliğine isabet kaydetmiş, uysal bir denizde koca gemi&nbsp;usul usul batıyor; üstünde korkmuş, çığlık çığlığa martılar, inadına gibi&nbsp;sımsıcak bir de yaz kokusu!..</span></p>

  <p><span class="font0">"— ... benimle gelemezsin, geç kaldık. İstanbul'da biraz oyalan, daha faideli olursun, mağlubiyeti kabul etmeyenleri bul buluştur, birbirleriyle&nbsp;irtibatlarını tesis et..."</span></p>

  <p><span class="font0">Binbaşı Ferid, aralıksız, aynı sözleri tekrarlıyor:</span></p>

  <p><span class="font0">"— Evet Paşam!"</span></p>

  <p><span class="font0">Ya da: "Baş üstüne Paşam!"</span></p>

  <p><span class="font0">Konuştuklarını soluk soluğa, sevinçten bağırmamak için yumruklarını ısırarak, Hacı Şevket'in orda Doktor Hayrullah'a anlatınca, seninki hiç&nbsp;tınmadı. Nargilenin marpucunu sokunmuş bir koca karpuz gibi nedense&nbsp;pis pis susuyordu. Binbaşı Ferid öfkesini şakaya vurup sordu:</span></p>

  <p><span class="font0">"— N'oluyor, keyfini kaçırdım galiba?</span></p>

  <p><span class="font0">Doktor Hayrullah ona ters ters baktı:</span></p>

  <p><span class="font0">"— Alayı bırak," dedi.</span></p>

  <p><span class="font0">"— Anlat öyleyse birader, suratından düşen bin parça oluyor, niye?" Doktor eğildi, fısıldayarak:</span></p>

  <p><span class="font0">"— Dinle, dedi, dinle Allahın hıyarı, dinle de&nbsp;neden ortalıkta göbek atmadığımı anla: Yunan İzmir'e çıktı."</span></p>

  <p><span class="font0">"— Haydi ordan, lâtife ediyorsun!.."</span></p>

  <p><span class="font0">"— Sen lâtife belle: İlk şifreler daha sabahtan Nezaret'e yağmaya başlıyor, ortalık karışınca... "</span></p>

  <p><span class="font0">"Asker karşı koyuyor, tabii."</span></p>

  <p><span class="font0">"— ... yok asker değil, gazeteciymiş galiba, Hasan Basri mi ne dediler, İttihatçı olmalı: Yunanlı merasim yürüyüşünde sökün edince, çekmiş&nbsp;</span><span style="text-indent: 1em;">tabancasını, ne kadar kurşun varsa!.. Yanına bırakmamışlar fakirin, arada başkaları da gitmiş, büyük katliam deniyor: Nezaret dehşetli&nbsp;ürktü."</span></p>

  <p><span class="font0">"— ... ya galip geleceğiz, ya mağlup olmayacağız!"</span></p>

  <p><span class="font0">Ertesi gün, onu uğurlayanların arasında o da vardı. Puslu bir gündü, dağılmak bilmeyen sislerin ortasında, Şirketi Hayriye vapurlarının&nbsp;çığlıkları, yakın bir tehlikenin önsezileri gibi yankılanıyordu. Tozlu&nbsp;beyaz bir perde inmiş, Boğaz'a serpiştirilmiş düşman zırhlarını gözden&nbsp;saklamıştı. Bu kirli paçavra bulanıklığını, karşı kıyıdan güneşi yansıtan,&nbsp;uzak yalı pencereleri delmekteydiler. Heyecanından, aslında hiçbir şey&nbsp;görmüyordu görmesine, görmüyordu "ama, durduğu yerde kendini bir&nbsp;kılıç gibi dik ve parıltılı hisseden Binbaşı Ferid için, hiçbir şeyin gizlisi&nbsp;saklısı yoktu artık: Savaşılacaktı! İşte Mustafa Kemal Paşa bunun için&nbsp;'maiyeti erkânıyla beraber' açıkta demirlemiş olan Bandırma vapuruna&nbsp;çıkıyordu. Son dakikaya kadar Müttefik Polisinin, ya da doğrudan&nbsp;doğruya İşgal Komutanlığının bir müdahalesini beklediler. Olmadı.&nbsp;Eylemin verdiği başdönmesinden mi, Ruhsâr'ın tertemiz güzelliğinden&nbsp;mi, artık nedense, Suat varlığını kurduğu serüvenlere iyice kaptırmıştı.&nbsp;Düşlerinin ucunu elden kaçırıp, dayısının kalıbına yerleştikçe iş&nbsp;çığrından çıkıyor, kadın kaldığı halde kendisini o sanıyordu. Onun&nbsp;derisine girmiş, iskeletine yerleşmişti sanki, kalın kalın konuşmasını şıp&nbsp;diye benimsemiş, kocaman jestlerinin patırtılı ağını çevresine&nbsp;sarıvermişti. Asıl hoşlandığı, bu sert erkek kalıbı içinde bir kadın&nbsp;olduğunu bilmekti, ama bu aykırılık onu cinsel bakımdan adamakıllı&nbsp;kışkırtıyor, arayıp arayıp bulamadığı bir doygunluğu, elini uzatsa&nbsp;buluverecekmiş de nedense bunu yapamıyormuş gibi bir sinirliliğe,&nbsp;anlaşılmaz bir hırçınlığa sürüklüyordu.</span></p>

  <p><span class="font0">Sözgelişi, kendisini Tokatlıyan'ın lavabosunda suratını köpürtmüş tıraş olur tasarlamıyor mu, ölecek. Birden ateş basıyor. Surat onun suratı,&nbsp;sakallar Ferid Dayı'nın sakalları. İçinde garip bir şehvet. Erkek biçimi&nbsp;kesilmiş saçlarını, tıraşlı ensesini, şöyle eliyle yokluyor, Allah Allah,&nbsp;erkekliği bir yılan gibi başını kaldırıyor, Hacı Şevket'in orda, gevezeliği&nbsp;bir ara kesip bir cıgara yakacak olmasın, yaktığı bir değil bin cıgara.&nbsp;Mavi duman halkaları, burun deliklerinden düğümlene düğümlene&nbsp;çıkıyorlar, bu da apayrı bir zevk, yapyanlış bir heyecan. Hele Ruhsâr?..&nbsp;Hele onu düşünmek yok mu, o mor uçları sivri sivri beliren göğüslerine,&nbsp;yumuşacık ve el değmemiş vücuduna sokulduğunu düşünmek, iç&nbsp;</span><span style="text-indent: 1em;">bayıltan kokusunu genzinde duymak, Suat'a onun uğrunda büyük ve tehlikeli eylemlere katılıp canını göz kırpmadan harcamak arzuları&nbsp;veriyor.</span></p>

  <p><span class="font0">Yüreği par par elinde bir İstanbul'un, incecik, çatlamış gökleri altında, gizli direnme örgütü mimmim'in önemli bir sorumlusu oluvermiş, bir&nbsp;oraya gidiyor, bir buraya. İşgalin katlanılması güç günleri. Yalan&nbsp;haberlerle dolu saltanat gazeteleri, kuşku ve tedirginlik sabahlarında,&nbsp;zehirli kasımpatları gibi pat pat açılıyorlar: Hangisine el atsan, Kuvayı&nbsp;Milliye'nin kaçınılmaz yenilgisini bildiriyor. Umut ve kararlılık&nbsp;akşamlarında ise,, bilmem hangi telgrafçının, bilmem hangi merkezden&nbsp;aktardığı şifreler çözülüyor; önem derecelerine göre, şehrin dört kıyısı&nbsp;ve yedi tepesine dağılmış, çeşitli gruplara birer ikişer ulaştırılıyor.&nbsp;Dersaadet, o eski Dersaadet değil, Suat nasıl bir başkasıysa, o da başka&nbsp;bir şehir. Galata Köprüsü'nün korkuluklarına yaslanıp bakınca, yabancı&nbsp;bir yerdeyim sanıyor. Bu camiler, o camiler mi? Ne münasebet!&nbsp;Minareler, iyice bilenmişler mi nedir, daha sivri ve ince; kubbeler, daha&nbsp;oturaklı ve ağır; ezan sesleri, belki daha hafif, ama çok daha dokunaklı&nbsp;ve içten. Aşağı Haliç'te yarı yıkık bir şadırvan, büyük sırrını, çevresinde&nbsp;fır dönen güvercinlere fısıldamış; onlara da hu çekerek, gelip geçenlere&nbsp;binlerce defa tekrarlıyorlar. Dar ve basık kahvelerde, mavi jilet gibi&nbsp;ensiz ve kırılmaz Lâz gemiciler, eski İttihatçıların yamacına çörekleniyor:&nbsp;Herkeste bir örgütlenme sıtması! İnebolu üzerinden, İstanbul'la Ankara&nbsp;arasında iyi kötü, koskoca bir adam ve silâh kaçırma aygıtını ayakta&nbsp;tutuyorlar. Varsın, Tepebaşı'ndaki Krocker Oteli'nde Yüzbaşı Bennet,&nbsp;'sinek uçurmam' diye böbürlenedursun!</span></p>

  <p><span class="font0">Suat'ın asıl aklını başından alan, Salih Paşa'lara her uğrayışında, Ruhsâr'ın yanında geçirdiği duygusal saatler. Yarını belirsiz yaşamıyor&nbsp;mu, bunun bir yorgunluğu var, bu yorgunluğu orda gideriyor. Ne&nbsp;zaman gitse, hep aynı şatafatsız, fakat içten karşılama. Her gidişinde,&nbsp;sevgisine eklenen, yeni, temizliği şüpheli bir damar; sürüklediği bir sürü&nbsp;de pislik: Aklını öldüresiye çelen bir vücudun alımlı dalgalanışı, kulağını&nbsp;yalayıp geçen çok kadın bir soluk, karanlık ve nemli bir dokunuş, buna&nbsp;benzemez, baştan çıkarıcı nice belirtilerle dolu upuzun susmalar! Çünkü konuşmuyorlar, bakışıyorlar yalnız. Tapınağın birinde, birbirine tutkun&nbsp;iki totemin karşılıklı bakışması gibi:&nbsp;&nbsp;&nbsp;&nbsp;Kıyamete&nbsp;&nbsp;&nbsp;&nbsp;değin&nbsp;</span><span style="text-indent: 1em;">kımıldayamayacaklarını bilmenin hüznünü ta içlerinde duyup, yıldırıcı çaresizliklerini insanca anlayarak. Ruhsâr, hep öyle mavi gözlerinin baş&nbsp;</span><span style="text-indent: 1em;">döndürücü arılığıyla; Suat, hep öyle 'Binbaşı' Suat, cıgara üstüne cıgara içerek; ikisi de, neden ve nasıl olduğunu bilmeden, iliklerine kadar&nbsp;mutlu.</span></p>

  <p><span class="font0">Mırıl mırıl semaverin yanı başına yine dimdik çakılmış, ölü bakışlarını duvarlarda gezdire gezdire, Salih Paşa, o kuru ve çatırtılı sesiyle, ya&nbsp;Plevne'yi nasıl savunduklarını en ufak ayrıntılarına kadar anlatıyor, ya&nbsp;da Yunan ordusunun savaş gücü üzerinde basbayağı ders veriyor:</span></p>

  <p><span class="font0">"— ... Plevne'deki muhasara gayri kabili tahammül bir şeydi: Bir yanımızda açlık, bir yanımızda Ruslar... Fakat, bir dakika bile nevmidiye&nbsp;düşmedik... "</span></p>

  <p><span class="font0">Ya da:</span></p>

  <p><span class="font0">"— Askerlik noktai nazarından Yunan süvarisi, bizim süvariye kıyasla, on para etmez! Ben derim ki..."</span></p>

  <p><span class="font0">Peki, onlar? Onlar, başka bir yaşamaya açılmışlardı artık. Suat, hızlarıyla sarhoş bıçkın kırlangıçların, bahçedeki vişnenin dalları arasından, ıslıklı&nbsp;oklar gibi geçişine dalmıştı. Ruhsâr'ın elleri avcunda, hiç kimsenin&nbsp;söylemediği, gizlerle dolu bfr şarkı dinliyor; farkında olmaksızın,&nbsp;iradesini ve arzularını aşan sevişmeler tasarlıyordu: Dudak dudağa gelir&nbsp;gelmez, bütün sigortalar atıyor: Karanlık bir özgürlük.</span></p>

  <p><span class="font0">Salih Paşa'nın bir sorusuyla irkiliyorlar:</span></p>

  <p><span class="font0">"— ...ya siz Binbaşı, Anadolu'ya geçmeyi düşünmüyor musunuz?"</span></p>

  <p><span class="font0">"— Düşünmez olur muyum Paşam, vakıa Kuvayı Milliye'den sayılırım ama, elbet, silâhla vuruşanların arasındaki yerimi almak isterim.&nbsp;Herhalde, burada barınamaz hâle geldiğim bir gün..."</span></p>

  <p><span class="font0">Bir gün değil, bir gece oldu bu. Bıyıkları tahta gibi ayakta, elleri sivri kama ve parlak revolver, birtakım yüzleri yok adamlar, Sütlüce'nin ıssız&nbsp;sokaklarında peydahlanıverdiler. Işıksız, yelkenleri mayna bir taka, silâh&nbsp;ve cephane deposunun açığında, miskin miskin uyukluyordu; Rizeli İdris&nbsp;Kaptan'ın gemisi. Sinyali iyi alabilsin diye, İdris Kaptan, balta burnunu&nbsp;geceye şöyle bir indirmiş, şak diye ortasından ikiye bölmüştü. Aksi gibi&nbsp;sinyal bir türlü verilmiyor. İngiliz Bahriye Polisi'nin motorları civarda&nbsp;patırdayıp duruyordu. Unkapanı Köprüsü'nün oralarda, devriye&nbsp;geziyorlardı galiba. İdris Kaptan, cıgarasını ateşböceği gibi denize&nbsp;tükürterek, o benzersiz Lâz şivesiyle, çıngıraklı bir küfür salladı:</span></p>

  <p><span class="font0">"— ...&nbsp;ha büle sinyali vermeyenin... " 'Binbaşı' Suat, Doktor Hayrullahh&nbsp;cephaneliğin kapısında buluyor: Hep böyle hoşnutsuz, sakalının beyaz&nbsp;karıncası suratını bütün sarmış. Deponun komutanı. Galiçya'dan&nbsp;arkadaşıymış, her şeyi düzenleyen o. İşareti veriyorlar. Sonra inanmış,&nbsp;</span><span style="text-indent: 1em;">handiyse dinsel bir bağlılıkla kendilerini adamış adamlar, başlıyorlar mermi kasalarını, mavzerleri, eski mitralyözleri, birer ikişer, motora&nbsp;taşımaya. Acı sessizlik. Az önceki motor patırtısından eser kalmamış.&nbsp;Suat, boylu boyunca gecenin dibinde, taşıma bitip gemi iskeleden&nbsp;ayrılana kadar, Mustafa Kemal Paşa'nın sözlerini, emir tekrarlar gibi&nbsp;içinden tekrarlıyor:</span></p>

  <p><span class="font0">"— ... ya galip geleceğiz, ya mağlup olmayacağız." Üsküdar'ın üstünde, şafak. Doktor Hayrullah, düğmesine basılmış gibi canlanıyor, dirseğiyle&nbsp;böğrünü dürterek,</span></p>

  <p><span class="font0">"— Sözüme kulak ver Kocaoğlan diyor. Bir dahaki sefere seni yolcu ediyoruz, tedbirini ona göre al, anladın mı?"</span></p>

  <p><span class="font0">"— Sen buna lâtife mi diyorsun, lâtife lâtif gerek, şakanın sırası mı yahu?"</span></p>

  <p><span class="font0">Doktor Hayrullah'ın ufacık gözleri, birer iğne ucu: Dik dik, öyle batıyorlar ki:</span></p>

  <p><span class="font0">"— ... lâtife eden kim, koca kafa? Dosdoğru bir lâf söylüyoruz: Yüzbaşı Bennet deyyusuna adını ulaştırmışlar, Nezaret'te bütün gün senden&nbsp;bahsedildi. Ardına adam takılacak, bunun sonu nereye varır, aklın&nbsp;eriyor mu? Böyle katır gibi inatçılıkta devam edersen, Bekirağa&nbsp;Bölüğü'nü boylarsın."</span></p>

  <p><span class="font0">Birden, yaban güllerinin dikenli dallarında, tomurcuklar çatlıyor. Nemli sıcak bir boşluktan, bir saplantı gibi kayıp geçiveren bir kertenkele. Tül&nbsp;perdelerinin ardında, yalnızlığa uğramış uzun boyunlu süt beyazı bir&nbsp;kuş, belirli bir şekilde eriyor. Suat'ın içinde rüzgâr gibi bir arzu, bir ten&nbsp;arzusu: Ruhsâr'ı istiyor, ona sahip olmayı! Kurduklarında, Miralay&nbsp;Ferid'e değgin ne varsa acımaksızın parçalayıp atıyor bir kenara.&nbsp;Yeniden kendisi oluyor, kendini, kendisi olarak görüyor: Kimseyi&nbsp;kuşkulandırmadan, gözle görünmez ama tehlikeli bir röntgen ışını gibi&nbsp;Ruhsâr'ın odasına girişini.</span></p>

  <p><span class="font0">İşte Ruhsâr! Orda, tepeleme yığılmış kitapların yanı başında duruyor: Başında örtü, gözleri sonuna kadar açık. Bu gözler çevresine, o arı ve&nbsp;duru maviliği saçmıyor artık, yoğun bir gaz gibi insanın göğsünü&nbsp;sıkıştıran, ağır bir mavi dağıtıyor. Sol kaşı, sağ kaşından daha yüksek.&nbsp;Olacak şey mi bu? Suat atılıp yüzünden örtüsünü koparırcasına alacak:&nbsp;Aaa, Matmazel Raşel! Elmacık kemikleri yukarı yukarı üçgen yüzü,&nbsp;dantelli kalın dudakları, sinsi sigarillosunun tembel dumanlarıyla örtülü&nbsp;olarak,</span></p>

  <p><span class="font0">"— Ah, yoksa sizin de cinsel yasaklarınız var mıydı?"</span></p>

  <p><span class="font0">"— Yo, hayır." Yaklaşıyorlar. Hava, anlaşılmaz bir manyetik gücün etkisiyle çatırdıyor&nbsp;sanki. Mavi bir alev dudaklarını yalıyor. Meme uçlarından, bilinmez bir&nbsp;enerjinin pırıltılı kıvılcımları boşahyorlar. Bir adım. Bir adım daha. Bir&nbsp;adım daha?</span></p>

  <p><span class="font0">"— Ah, yoksa sizin de cinsel yasaklarınız var mıydı?"</span></p>

  <p><span class="font0">"—&nbsp;Yo, hayır."</span></p>

  <p><span class="font0">O kirli oyuna başlamadan, bir şimşek çaktı; Suat, onun kısacık aydınlığı içinde birden annesi oluverdi; sonra şehvet komutayı ele aldı.</span></p>

  <p><span class="font0">SAİDİ NURSİ'NİN, DOĞU İLLERİ VALİLERİNE MEKTUBU AÇIKLANDI CHP teşkilâtının ele geçirdiği mektupta, 'risalei nur&nbsp;sayesinde, Müslümanların DP cephesinde toplandığı'&nbsp;ileri sürülüyor&nbsp;Ankara (Özel)</span></p>

  <p><span class="font0">Bir müddettir sürdürdüğü, DP iktidarının gizli propagandasında irticai kullandığı iddialarına mesnet olarak CHP Genel Merkezi, teşkilatça ele&nbsp;geçirilmiş Bediüzzaman Saidi Nursi'nin bir mektubunu basına&nbsp;açıklamıştır.</span></p>

  <p><span class="font0">Son zamanlarda lüks chevrolet arabası ve acayip kıyafetiyle bazı il ve ilçeleri ziyaret ettiği bilinen Saidi Nursi, doğu illeri valilerine yazdığı bir&nbsp;mektupta aynen şöyle demektedir:</span></p>

  <p><span class="font0">"Şark mıntıkasında komünistliği altmış bin Nursi'nin sayesinde önlemekteyim. Otuz seneden beri siyasetle iştigal etmedim. Bu altmış&nbsp;bin talebenin içinden, bir iki ahlâksız da çıkabilir. Bunları kitlemize mal&nbsp;etmek doğru değildir. Bu yüzclen mıntıkanızda Risalei Nur'lar&nbsp;toplattırılmamalıdır. Nasıl ki Arapça ezanı okutturduk ve bu sayede&nbsp;Müslümanları DP cephesinde topladığımız malûmunuzdur. Şimdi de&nbsp;dağıttığımız bu Risalei Nur'larla komünizmle ve masonlukla&nbsp;savaşacağız. Müslüman demokratların gösterecekleri yardıma&nbsp;inanıyorum. Bundan ötürü birkaç defa Ankara'ya gittim, Müslüman&nbsp;vekillerle görüştüm. Bilhassa sayın Adnan Bey ve Tevfik İleri ve sayın&nbsp;Namık Gedik'ten bu neticeyi tayin ettim./Saidi Nursi."</span></p>

  <p><span class="font0">Bilindiği gibi Nurcular'ın başı sayılan Saidi Nursi Osmanlı devrinden dini siyasete karışmış, Cumhuriyetin ilânından bu tarafa Emirdağı'nda&nbsp;yerleşerek, fiili siyasi hayattan çekilmişti.&nbsp;iktidar muhalefet münasebetleri gerginleşiyor</span></p>

  <p><span class="font0">İNÖNÜ'NÜN KONYA ZİYARETİ HADİSELİ GEÇTİ Polis, muhalefet liderine tezahürat yapan kalabalığı copladi; halkın&nbsp;üzerine gözyaşartıcı bomba attı&nbsp;Konya (Özel)</span></p>

  <p><span class="font0">CHP Konya İl Kongresi'ne katılmak üzere, kara yolundan Konya'ya gelen CHP Genel Başkanı İnönü'nün gelişi ve gidişi hadiselere sebep&nbsp;olmuş; halkın tezahüratına mani olmak isteyen emniyet kuvvetleri,&nbsp;kalabalığı coplamış, halkın üzerine gözyaşartıcı bomba atmıştır.&nbsp;Konya'da, sabahtan itibaren sıkı güvenlik tedbirleri alınmış bulunmakta&nbsp;idi. Polis, jandarma ve atlı polis ile takviye edilmişti. CHP il Başkanlığı&nbsp;binasının bulunduğu meydan, boşaltılmıştı. Zabıta kuvvetleri, meydana&nbsp;çıkan sokak başlarını kordon altına almışlardı. Konyalıların, ancak bu&nbsp;kordonun arkasında durmasına müsaade edilmişti. Fakat inönü ve&nbsp;beraberindekileri getiren arabalar görülünce, heyecana gelen halk polis&nbsp;kordonunu yarıp meydana fırladı. Bu da, atlı polisin sert müdahalesine&nbsp;sebep oldu.</span></p>

  <p><span class="font0">Önce parti merkezine giden inönü bir anda meydanı doldurmuş bulunan Konyalılara&nbsp;&nbsp;&nbsp;&nbsp;hitap ederek, öğleden sonra kongrede&nbsp;</span><span style="text-indent: 1em;">konuşacağını açıklayıp, kendisini orada dinlemelerini istedi. Halbuki kongrenin toplanacağı sinema salonu, çoktan tıklım tıklım dolmuştu.&nbsp;Delegelerin sürekli alkışları arasında kürsüye gelen inönü, Konya'daki&nbsp;konuşmasında da Bursa'da başlattığı seçim havasını devam ettirerek&nbsp;iktidarı suçlamış, bu arada şöyle demiştir:</span></p>

  <p><span class="font0">"— Atatürk inkılâplarının mesnedini ve felsefesini ben Adnan Menderes'e anlatmak isterim. Onun zannettiği gibi inkılâpçılık, milleti&nbsp;gerici, iptidai bir kısımla ileri fikirli bir kısma ayırmak demek değildir.&nbsp;İnkılâplar, milletin toptan ilerici ve medeniyetçi vasıfta olduğunu esas&nbsp;alarak, onu şimdiye kadar medeniyet yolundan alıkoymuş mahdut&nbsp;siyaset bezirganlarının tasallutundan kurtarmak hareketidir."</span></p>

  <p><span class="font0">İnönü konuştuğu sırada dışardaki kalabalıkla başa çıkamayan polisler, valinin emri üzerine, gözyaşartıcı bomba kullanmışlardır. Halkın buna&nbsp;tepkisi son derece şiddetli olmuş, vali ve polisler, uzun uzun&nbsp;yuhalanmıştır.</span></p>

  <p><span class="font0">Halim, kafası iyice bozuk, saatına baktı: Akla ziyan bir açıklıkla, can çekişen babasını gördü: Öfkeli gözleri yuvalarından fırlamış, kınalı&nbsp;sakalını titreterek, adamın sırtını üşüten küfürler ediyordu. Yelkovanla&nbsp;akrep, tam sol gözü hizasında on biri bulmuş, durmuşlardı. Üç çeyrek&nbsp;saattir, bu bütün gişeleri kapalı, yalnız telgraf ve şehirlerarası telefon&nbsp;gişeleri açık, Galatasaray Postanesi'ndeydi demek! İstediği bağlantı bir&nbsp;türlü kurulamıyordu. O davdudağında ıslak bir izmarit, sinirli ve&nbsp;huzursuz, bekliyordu. Teşbihlerinin arkasına, kaygısız mandalar gibi yan&nbsp;gelmiş, lâcivert taşralılar; ya da, şu karşısındaki, hortumdan kesilmişe&nbsp;benzeyen uzun sıska herif, nasıl bekliyorsa, öyle. Postanelerden&nbsp;şehirlerarası bağlantı aramak, aradığın yere yaya gitmekten zor.</span></p>

  <p><span class="font0">Dışarda, büyük Beyoğlu: Trafik sımsıkı kilitli: İçlerinde beygir çeneli sosyete güzelleriyle, taş kesilmiş arabalar, cam yanaklarını, çıldırmış&nbsp;neon reklamlarının renk renk şamarlarına uzatmışlar. Kuru, ama nasıl&nbsp;kuru, yine de tutuşmaz bir soğuk; anason, sidik ve yanmış kauçuk&nbsp;kokan, çevredeki bütün aşağılık sokakları zaptetmiş. Halim'in içinde, o&nbsp;bırakıp gitme isteği: Galib ve çetesi, yapma gamsızlıkların batağına,&nbsp;gırtlağına kadar gömülmüş, Haçik'te kafayı çekmiyor mu? Az önce&nbsp;orda, aynı rezil sarhoşluğu onlarla paylaşıyordu; şimdiyse gelmiş, bu&nbsp;hortumdan kesilmiş de, eli kolu sanki başkaları tarafından lütfen&nbsp;oynatılıveren herifin karşısında, kasabasını bekliyor.</span></p>

  <p><span class="font0">— &nbsp;&nbsp;&nbsp;Aradığınız numara cevap vermiyor beyim.</span></p>

  <p><span class="font0">— &nbsp;&nbsp;&nbsp;Olur mu öyle şey, eczane orası, nasıl cevap vermez?</span></p>

  <p><span class="font0">— &nbsp;&nbsp;&nbsp;Olabilir beyim, cevap vermiyor işte!</span></p>

  <p><span class="font0">— &nbsp;&nbsp;&nbsp;Hay Allah kahretsin! Sen benimle dalga mı geçiyorsun be? Önemli&nbsp;dedik sana, ölüm kalım meselesi: Peder memlekette can çekişiyor, sen&nbsp;aradığım numarayı bağlamıyorsun, sorumlu olursun bak!..</span></p>

  <p><span class="font0">— &nbsp;&nbsp;&nbsp;Aman beyim, o nasıl söz, ben vazifemi yaptım, aradığınız numara&nbsp;cevap vermiyorsa, günahım ne?</span></p>

  <p><span class="font0">Sonra, o ahmak sorusu:</span></p>

  <p><span class="font0">— &nbsp;&nbsp;&nbsp;... iptal edelim mi?</span></p>

  <p><span class="font0">Halim, sırra kadem basıveren kibritlerini ceplerinde aramaya dalmış, belli belirsiz homurdanıyor:</span></p>

  <p><span class="font0">— ... olur mu canım, ne demek yani, istediğimiz yerle konuşamayacak mıyız?</span></p>

  <p><span class="font0">Annesine, içinde bulunduğu koşullar yüzünden 'acele' gelemeyeceğini uzun uzun yazmış, hastalığın gelişmesini, iyi kötü ne olursa, sonucunu&nbsp;bildirmelerini istemişti. Cevap çıkmadı. Mirastı, gelecek güzel günlerdi,&nbsp;şuydu buydu derken, öylesine mevsimsiz hayallere dalmıştı ki, yılmadı&nbsp;bundan, ardı ardına üç telgraf çekti. Yine ses yok. Sessizlik uzadıkça ne&nbsp;yapacağını bilemiyor, sinirleri daha çok bozuluyordu. Ne yapsaydı&nbsp;acaba, ilk uçağa atlayıp, iki gözü iki çeşme, ihtiyarın ayaklarına&nbsp;kapansa, özür mü dileseydi? Belki faydası olurdu, belki değil muhakkak&nbsp;olurdu ya, orada tek başına egemenliğini sürdüren ağabeysi Osman&nbsp;Naci'nin nasıl davranacağını kestiremiyordu. Onu kaygılandıran,&nbsp;huzursuz edip kötümserleştiren buydu zaten! Bunun iyisi, daha işin&nbsp;başında, çok yukardan almaktı; burnunu dikmek, dudağını bükmekti&nbsp;ama, yapamamıştı ki... İlk mektubuyla bile, ihtiyarın can çekişen&nbsp;cesedine, akbaba gibi yumuluvermişti. Ne olup bittiğini kaynağından&nbsp;öğrenebilmek için, araya taraya, sonunda gözüne parlak görünen bu&nbsp;çareyi bulmuştu: Kasabanın eczacısına telefon etmek! Şimdi de eczane&nbsp;cevap vermiyor.</span></p>

  <p><span class="font0">"— ... olur şey mi yahu, olacak şey mi bu?" Gitti bir zaman, köşedeki koca neon reklamının dibinde dikildi. Neon tüpleri, nasılsa bir kere bu&nbsp;çıkmaz ve sinir bozucu işe koşulmuş, aralıksız yanıp sönüyor; gökkuşağı&nbsp;yansımalarını, suratına çarpıyordu (Philips Ampulleri, kaçış mavisi, on&nbsp;saniye). Galib'le çetesini, eve dönmek kararıyla kesin olarak terk&nbsp;etmişti. Telefon suya düşünce, içini yeniden bir kararsızlık kaplıyor!&nbsp;Hangi peygamberin kulu olacağını kestiremiyordu.</span></p>

  <p><span class="font0">On beş gündür, Suat yine 'sise girmişti", kafasında ne olduğu anlaşılmayan düşüncelerle, hayalet gibi ordan oraya dolaşıyor;&nbsp;bakımsız, saçı başı dağınık, baktığını görmeyip gördüğünü tanımayarak&nbsp;gün eskitiyordu. Böyle 'sise girdi' rni, kocasının üstüne varmazdı, ama&nbsp;daha bir yumuşadığından, hoşgörür olduğundan ileri gelmezdi bu,&nbsp;varlığının büsbütün farkına varmaz olurdu da! (Philips Radyoları, tavşan&nbsp;kanı kırmızı, on saniye.)</span></p>

  <p><span class="font0">Tiyatrolar, sinemalar dağılıyor; giyinmiş kuşanmış, takmış takıştırmış, semiz bir kalabalık; az bulunur cahilliği, kaz kibirliliğiyle, vitrinleri&nbsp;yalayarak, yukardan aşağıya Beyoğlu'nu kirletiyor: Kürk mantolu&nbsp;kadınlar, köşe başlarında birikmiş ve katılaşmış soğuğa tosladıkça,&nbsp;</span><span style="text-indent: 1em;">sırıtıyorlar. Saçları, zırt zırt boyanmaktan, tepelerine oturtulmuş bakır ya da kalay bir miğferi andırıyor. Uzaktan, sandre, akaju, platine&nbsp;yansımalarıyla, iğne topukların üzerinde gezinen beşeri boşlukları belli&nbsp;ediyorlar. Ne şaşmaz bir isabetle! Erkeklerse, asık suratlı ve yorgun,&nbsp;kolalı yakalarına, anlaşılmaz koleksiyonlarından ölü birer kelebek&nbsp;uydurmuşlar (Philips Tıraş Makineleri, çığlık yeşili, on saniye).</span></p>

  <p><span class="font0">"— ... Allah bilir ya, cartayı çekmiştir moruk! Öteki hınzırlar beni mi bekleyecek, çoktan mirası iç etmişlerdir. Çevresini aç kurtlar gibi&nbsp;sarmışlar, gözümün yaşına bakarlar mı? Ama yoook, bu sefer o kadar&nbsp;kolay olmayacak bu işler, yelkenleri hemen salıvermeyeceğim; mebus&nbsp;bey, mebus bey, kendini kolla! Göze göz, dişe diş! Pilâvdan dönenin&nbsp;kaşığı kırılsın!" (Philips transistorları, ahmak sarısı, on saniye.)</span></p>

  <p><span class="font0">"— ... yoksa en iyisi Haçik'e dönmek mi? Baksana, Cep Tiyatrosu kuracaklarmış! Galib, bir ortak bulmuş, Feridun Bey diye bir sanayici,&nbsp;tiyatroya, galiba daha çok kadin oyunculara düşkün bir herif. Olur mu&nbsp;olur, bu bakımdan yanlarında olmalı."</span></p>

  <p><span class="font0">Birahaneye, siyah gözlüklerinde neonların gökkuşağı yansımalarıyla girdi. Nubar, ufacık göbeğini hoplata hoplata, iki elinde iki duble&nbsp;salkımıyla geçerken,</span></p>

  <p><span class="font0">— &nbsp;&nbsp;&nbsp;Ne o Doktor diye sordu, ne çabuk döndün? Halim ne diyeceğini&nbsp;bilemedi:</span></p>

  <p><span class="font0">— &nbsp;&nbsp;&nbsp;Bok herif! diye kesti attı.</span></p>

  <p><span class="font0">İçerde hava öyle sıkışık, öylesine kabarcıklıydı ki, bir ara sahiden kocaman bir bira şişesine girdiğini sandı. Aynalara gözü ilişince, çoğul&nbsp;kafasını, titreşip köpüren yüzlerce baloncuk arasında görür gibi oluyor,&nbsp;bu da sanrısını tamamlıyordu. Köşelerde gecenin ilk yenilikleri, sulu&nbsp;gözlü sarhoşlar, imgelemlerinin yarattığı dehşetten ürkmüş, gizli gizli&nbsp;ağlıyorlar; arada bir, grandük hıçkırıklarıyla, tepeden tırnağa&nbsp;sarsılıyorlardı.</span></p>

  <p><span class="font0">Halim, bunların birikintisini bir atılımda yarıp, kendini, artistlerin üst üst yığıldıkları kuytuya attı. Onu Korkut, herkesin Cavcav dediği koca bıyıklı&nbsp;oğlan, Dicle ve Mine, bir de Galib hem de nasıl porsumuş, yerlere&nbsp;sarkmış bir Galib Kızılderili çığlıklarıyla karşıladılar:</span></p>

  <p><span class="font0">— &nbsp;&nbsp;&nbsp;Bu ne tevazu Prens, aramıza dönmeye tenezzül etmekle bize lâyık&nbsp;olmadığımız bir şeref bahşediyorsunuz, siz ki meteliksiz aktörler&nbsp;arasında, bugüne bugün...</span></p>

  <p><span class="font0">— &nbsp;&nbsp;&nbsp;Halim, doğru söyle lan, Suat kapıyı açmadı di mi?</span></p>

  <p><span class="font0">— &nbsp;&nbsp;&nbsp;Bayanlar baylar, tembeller kralı tekrar aramızda! Hiçbir şey&nbsp;yapmamakla kalmaz, hiçbir şey yapmamanın felsefesini yaparak yaşar.&nbsp;Halim, Korkut'la Galib'in arasındaki yere oturdu, oturur oturmaz&nbsp;cevabını, ünlü Horatio sesiyle, Korkut'un suratına tepedüz tükürdü:</span></p>

  <p><span class="font0">— &nbsp;&nbsp;&nbsp;Şimdi başlarım sülâlenden!..</span></p>

  <p><span class="font0">Korkut, sinek kâğıdı gibi yapışkan tenli, seyrek ve pis sakallı, berbat bir oğlandı. Halim'in şeytanları onu, oldum olası almıyordu. Galib,&nbsp;dikkatinin doğrultusunu değiştirmek için, afyon yutmuş deve&nbsp;bakışlarıyla beklediği soruyu yöneltti:</span></p>

  <p><span class="font0">– Ee, yaşıyor muymuş hâlâ?</span></p>

  <p><span class="font0">Halim de gözleriyle cevap veriyor:</span></p>

  <p><span class="font0">— &nbsp;&nbsp;&nbsp;Öğrenemedik ki!</span></p>

  <p><span class="font0">Fakat, bu Korkut!.. Uyuşuk mu uyuşuk, sakalları mikrop yuvası, cıgaralarını ıslatmadan içemez. Hele, dudaklarını kımıldatmadan, o&nbsp;tekdüze konuşması yok mu, adamın canını bezdirir. Çevresinde dönüp&nbsp;dolaştığı konular, hep aynı; yarı yarıya gizli, yarıdan fazla tehlikeli,&nbsp;'malûm' konular:</span></p>

  <p><span class="font0">— &nbsp;&nbsp;&nbsp;... 47 tevkifatından önce Emekçi Partisi'yle Sosyalist Partisi arasında,&nbsp;ideolojik yönden ne fark vardı? Hiç! İkisi de devrimin zorunluluğunda&nbsp;anlaşmış olduğuna göre, tartışılacak başka bir şey kalmıyordu ki! Kalsa&nbsp;da, önemsizdi zaten, fasa fiso...</span></p>

  <p><span class="font0">Kılı kırk yararak, cıgarasının ateşini inceliyor:</span></p>

  <p><span class="font0">— &nbsp;&nbsp;&nbsp;... Türkiye Komünist Partisi kanun dışı, sözde ne olduğu ne yaptığı&nbsp;gizli, herkes içinde iki karşıt grubun çatıştığını biliyor: Komintern, lider&nbsp;olarak, ta başından beri Doktor Şefik Hüsnü'yü tutmuş, oysa&nbsp;militanların çoğu Nâzım Hikmet'ten yana...</span></p>

  <p><span class="font0">Konuyu ne yanından alırsa, ne yönde geliştirirse geliştirsin, döndürüp dolaştırıp aynı ikircikli soruya bağlıyor:</span></p>

  <p><span class="font0">— &nbsp;&nbsp;&nbsp;... peki, sence hangisi haklıydı?</span></p>

  <p><span class="font0">Galib, belirli şekilde huzursuz, ılımış birasının üzerine yıkılıyor, bir yudum alıp yüzyıl sustuktan sonra, Dicle'ye gülümsüyor. Dicle, son&nbsp;numarası: Kıvırcık saçları, makineyle alınmış, kara mı kara, felâket&nbsp;karası bir kedi başı: Sürmeyle abartılmış, bitmeyesiye iki kocaman göz;&nbsp;adama ısırıp koparmak, sonra ağız dolusu tükürmek iştahını veren, bir&nbsp;çift kapkalın zenci dudağı.</span></p>

  <p><span class="font0">— &nbsp;&nbsp;&nbsp;Hey, kafa bu be! Usandık politikadan, başka lâf bilmez misiniz? Bir&nbsp;tatlı tarafından açın, biz de konuşalım.</span></p>

  <p><span class="font0">Masanın altından Halim'in ayağına basıyor:</span></p>

  <p><span class="font0">— &nbsp;&nbsp;&nbsp;... di mi ama, şekerim?</span></p>

  <p><span class="font0">Halim'e sorulursa, elbette öyle: Korkut'u sevmez, adı 'polis'e çıkmış. Gerçekten Birinci Şube'ye çalışıyor mu? Bilen yok. Kanıtlaması zor. Yine&nbsp;de tiyatro eleştirmeni diye dolaşmasına kimse inanmaz, onu 'polis'ten&nbsp;sayar: Zaten, gerçek ya da sahte, ortalıkta polisten geçilmiyor ki!</span></p>

  <p><span class="font0">Halim, bir keresinde Galib'in:</span></p>

  <p><span class="font0">"— ... hazret dediğini hatırlıyor, aslında kendimizden saydıklarımızın attığı kazığı, 'polis' dediklerimizden&nbsp;yemiyoruz. Polise çalışanı, iş, mimleyinceye kadardır, mimledin mi bitti,&nbsp;kendini ayarlarsın, oysa öbürleri..."</span></p>

  <p><span class="font0">Kızın memeleri, birasında yüzüyor. Halim, içerlediği besbelli, dik dik:</span></p>

  <p><span class="font0">— &nbsp;&nbsp;&nbsp;Haklısın Dicle diyor, çok haklısın! Yalnız, bu şehrin bir adı Bizans'tır,&nbsp;unutma! Karın doyurmak için kelle satanlarla doludur, tamam mı?&nbsp;Adam harcar, bunun için para alırlar.</span></p>

  <p><span class="font0">Tıs yok. Boğucu bir sessizlik, kocaman bir balon gibi, onları içine alıveriyor: Boş da değil, usul usul yayılan, elle tutulabilecek yoğunlukta,&nbsp;kükürt kokulu bir de ağrı geliştiriyor, inatçı bir ağrı, bunalmaya benzer,&nbsp;sinsi.</span></p>

  <p><span class="font0">Korkut duymazdan geliyor. Pis gülümsemesini, zehirli kusuk gibi, sakalına çıkarmış:</span></p>

  <p><span class="font0">— &nbsp;&nbsp;&nbsp;Sen kazandın Dicle diyor, aferin: İçelim! Kadehini törenle kaldırarak,&nbsp;Prozit çocuklar! diyor.</span></p>

  <p><span class="font0">— &nbsp;&nbsp;&nbsp;Prozit kalleş herif!</span></p>

  <p><span class="font0">Hızlı içiyorlar. İçmeyen yalnız Mine, mimoza gibi tozlu sarı, yapma bir sarışın. İri takma kirpiklerini aça kapaya o gürültü ortasında Fransızca&nbsp;bir dergi okuyor: Les Temps Modernes, varoluşçu geçindiğinden, derin&nbsp;okumuş pozlarıyla herkesin önünde kitap okumaya, şaşılacak derecede&nbsp;düzgün ve okunaklı o başgedikli yazısıyla notlar almaya bayılıyor.&nbsp;Cavcav'ın bozulduğu bu:</span></p>

  <p><span class="font0">— ... kız Mine, içmiyor musun? Olur mu&nbsp;canım? Kırk yılın başı, biralar benden demişim, canın çekse çekmese&nbsp;yumulacaksın.</span></p>

  <p><span class="font0">Kocaman, Osmanlı burması bıyıklarının gerisinden, dergiye şöyle bir göz atarak:</span></p>

  <p><span class="font0">— ... hem diyor, sen bizi kim sanıyorsun kızım, cim karnında&nbsp;nokta cahil mi? Olmadı bu, bak! Elindeki zırıltı eski bir kere, temiz altı&nbsp;ayı var, üstelik yasak!</span></p>

  <p><span class="font0">Ortalıkta yasak dergi okumayı kabadayılık mı sanıyorsun sen, boşversene, inekliğin ta kendisi: Ben Paris'teyken...</span></p>

  <p><span class="font0">Sözünü bitirmesine kalmıyor, masada bir ağızdan pufluyorlar. Cavcav gibi matrak oğlan var mı yahu? On yıl önce mi, on iki yıl önce mi,&nbsp;Paris'te iki ay mı ne kalmış, o gün bugün Paris anılarını anlata anlata&nbsp;bitiremez:</span></p>

  <p><span class="font0">"— ... ben Paris'teyken arkadaş, Sartre'ı iki kere görmüşüm. Sartre diyorum yanlış anlama, JeanPaul Sartre, tamam mı: Nah böyle bağa&nbsp;gözlükler takmıştı, ve de... "</span></p>

  <p><span class="font0">Ya da iliklerine kadar özlemli ve duygusal:</span></p>

  <p><span class="font0">"— ... Paris'te diyor, başka: İnsan hür birader. Millet sokaklarda şakır şakır öpüşüyor, ağzını açan&nbsp;yok! Kıyak değil mi? Yalnız, öpüşenlere hayvan gibi bakmayacaksın, ha,&nbsp;vallahi onları değil seni ayıplarlar."</span></p>

  <p><span class="font0">Ondan sora gelsin uydurma Paris serüvenleri.</span></p>

  <p><span class="font0">"— ... yağmurlu bir gece, anladn&gt; mı, trençkotu çekmiş, tek başıma Grands Boulevardsklan iniyorum, orospu güzeli bir karı, ağzında cıgara,&nbsp;kıçını başını çalkalayarak, yolumu kesmez mi? Oh lâ lâ, karı dedin mi&nbsp;böylesi olacak, yeme de yanında yat! Bil bakayım, ne yaptım?"</span></p>

  <p><span class="font0">Garip bir oğlandı Cavcav, bütün davranışlarıyla olağanı zorluyordu: Çingene boyacı, Çeşmemeydanlı hayta arabacı bıyıkları yetmezmiş gibi,&nbsp;kafasını kasabalı itlere özenerek usturayla kazıtmıştı. Hâlâ Güzel&nbsp;Sanatlar Akademisi öğrencisi sayılıyordu ama, iki yıl yarım yamalak&nbsp;devam etmiş, 'orda resmi nasıl yapmamak lâzım geldiğini öğrendikten&nbsp;sonra' boşlamıştı. Aklına estiği gibi çalışıyordu.</span></p>

  <p><span class="font0">Tablolarında neler yoktu ki: Anlar anlamaz, Marquis de Sade'dan yürüttüğü bir dehşet ve şehvet havası; sakallı bıyıklı Ermeni madamlar;&nbsp;gözlerinin akı bile, kömür tozundan kararmış, dok işçileri; sonra&nbsp;köylüler, bozkırın çorağında deli güneşe ve hoyrat yoksulluğa başıboş&nbsp;salıverilmiş, yayan yapıldak köylüler; en çok da bar kızları ve genelev&nbsp;kadınları, altın dişli, altın bilezikli, memeleri köpürmüş...</span></p>

  <p><span class="font0">Yaşantısında nasıl tam bir düzensizlik hüküm sürüyorsa, resimlerinde öyle bir dağınıklık ağır basıyordu. Ne denge, ne uyumluluk! Ne olduğu&nbsp;belirsiz renklerin aralıksız kanaması, biçim kaşgaşalığı ve desen&nbsp;yanlışlığı. Resim eleştirmencilerinden birisi ne halt etmişse etmiş,&nbsp;'Avrupa çapında' bir ressam olduğunu yazmıştı ya, bu övgü ona çok&nbsp;pahalıya oturdu: Daha tutunmadan, bütün alıcılarını kaybetti: Sonra iki&nbsp;sergisi, iki kesin başarısızlık! Tek tablosunu alan çıkmıyor.</span></p>

  <p><span class="font0">"— ... n'aparsın, memlekette resim geleneği yok. Bu sorun, her şeyden önce bir eğitim sorunu: Bizim burdaki inekler, natürmort boyayan&nbsp;</span><span style="text-indent: 1em;">badanacıları büyük ressam sayıyor di mi, git bak Paris'e, amatörlerin en dangalağı nasıl bir bakışta ne yapmak istediğini çakallıyor. Hele bir de&nbsp;cevher bulurlarsa, tamam, tabloların kapışılır. Bir gün Picasso bana dedi&nbsp;ki..."</span></p>

  <p><span class="font0">Picasso mu? Yoo, bu kadarı fazla. Hatırladıkça, hâlâ gülerler. Halim'in şimdi güldüğü gibi. Gülüyor ya, boş bir gülüş. Çünkü kendisini,&nbsp;hücresinin beton tabanına uzanmış, yolculuklar tasarlarken görüyor:&nbsp;Sallantılı bir deniz manzarası, martı çığlıklarının dolaştığı içinden demir&nbsp;alıp, engine açılan kara bir şilep. Küpeştede, kızıl saçlı kara gözlüklü bir&nbsp;adam, minare ve kubbe kalabalığının, yavaş yavaş uzaklaşmasına&nbsp;dalmış. Ya da, hayır: OrientExpress yol kesiyor, Orta Avrupa'da bir gara&nbsp;giriyorlar, nice kemanların kıvrım ve büklümlerini, gökyüzüne&nbsp;nonfigüratif bir heykel gibi işleyiverdiği, bir gar burası: Belki Viyana,&nbsp;belki Budapeşte, belki Prag!</span></p>

  <p><span class="font0">Yolculuklar tasarlamak, büyük kaçışlar!.. Suat'la o, hele evliliklerinin ilk yıllarında, bu işi az mı yaptılar? Az mı çekip çekip Fransa'lara,&nbsp;İngiltere'lere, İtalya'lara gitmeyi kurdular? Niçin? Bir turist gibi başka&nbsp;ülkelerin tadını çıkarmak, dolaşırken içini tazeleyip, günlük işlerin&nbsp;yorgunluğundan kurtulmak için mi, ne münasebet! Başkalarının, başka&nbsp;yerlerde yaşadığı, handiyse bayağılaşmış özgürlüklerinden bir yudum&nbsp;tadabilmek için: Kolkola, süt gibi sis basmış bulvarlar boyunca yürümek,&nbsp;canın çekti mi rasgele bir kitapçıya girip artık Lenin'den mi olur,&nbsp;Troçkiy'den mi olur, bir kitap almak! Grev görmek sonra, işçilerin nasıl&nbsp;örgütlendiklerini, alanlarda ortalığı uğultularıyla velveleye verip,&nbsp;isteklerini nasıl takır takır dile getirdiklerini izlemek!</span></p>

  <p><span class="font0">Kahvenin birinde, bir güz sabahı, kahvesini bitiren bir makiniste rastlıyorsun ki, adam sözüngelişi:</span></p>

  <p><span class="font0">"— Ben solcu sosyalistim" ya da:</span></p>

  <p><span class="font0">"— ... komünistim" diyor, vay canına, insan böyle bir durumda neler&nbsp;duyar ki? Ya dikensiz, başını derde sokmayacak lâflar aramaksızın,&nbsp;böyle bir adamla tartışabilmenin keyfi? Ne vakit alıp başını gitmeyi&nbsp;düşünse aklına, kısa pantolonlu bir ilkokul öğrencisiyken seyrettiği, bir&nbsp;Fransız filminden kulağında kalmış, o eski şarkı geliyor, hem de&nbsp;Fransızca olarak:</span></p>

  <p><span class="font0">Marinella, reste encore dans mes bras...</span></p>

  <p><span class="font0">Yurtdışına çıkmak, serüven değilse, düş, Menderes Hükümeti, 'döviz tasarrufu' özürüne sığınarak, resmen yasaklamış. Yalnız okumaya giden&nbsp;öğrencilerle, diplomatlar bu yasağın dışında. Hoş, yasak konmadan da&nbsp;</span><span style="text-indent: 1em;">aydınların pasaport alabilmesi olmayası bir şeydi ya!.. İlişkilerin istediği kadar geniş olsun, sen istediğin kadar inatçı ol, ya falan kanunun filân&nbsp;maddesini, karanlık imâlarla suratına çarparak, pasaport vermeyi açıkça&nbsp;reddederler; ya da, bunu göze alamazlarsa, yorgunu yokuşa sürüp&nbsp;formaliteleri uzatarak, canından bezdirirlerdi: Yolculuktan vazgeçer,&nbsp;pasaport için başvurduğuna da, vuracağına da pişman olurdun!</span></p>

  <p><span class="font0">O zaman, gözle görünmez elle tutulmaz kocaman bir kafese kapatılmış, yırtıcı hayvanlar gibi; olduğun yerde dört dönmekten, gönül avutucu&nbsp;bir ferah noktası bulamadığın için, kahrını öğütmekten başka ne&nbsp;yapabilirdin? Sabahattin Ali, sınırı Batı'da gizli geçeyim derken, bir itin&nbsp;tuzağına düşüp bu yüzden ölmemiş miydi? Nâzım Hikmet, gideceği yer&nbsp;hangi cehennemse, pasaportunu alıp oraya efendi efendi gitmek&nbsp;varken, kürek kaçakları ya da hırsızlar gibi denizin ortasındaki o Romen&nbsp;vapuruna bir gece yarısı binmemiş miydi?</span></p>

  <p><span class="font0">Galib, Halim'e eğiliyor. Saçları, yüzünün yarısını örtüyorlar. Bütün varlığında yüreklendirici tek şey, pırıl pırıl parlayarak dünyaya kafa&nbsp;tutan, altın dişi:</span></p>

  <p><span class="font0">— &nbsp;&nbsp;&nbsp;... bana sorarsan, işin asıl bok yanı neresi biliyor musun? Bu köpek&nbsp;hayatını, bu rezilliği hak edecek bir şey&nbsp;</span><span style="text-indent: 1em;">yapmadık. Her şey bizim irademizin dışında oldu bitti: Tutuklanmak, mahkeme, hüküm, cezaevi!.. Her şey öylesine ağır, o kadar acıklıydı ki,&nbsp;insanın ciddiye alası gelmiyordu. Hani korku filmleri vardır, iyice&nbsp;mübalağalı, bir türlü gerçeklik duygusu vermez, korkacağına gülersin,&nbsp;işte öyle! Günün birinde bir baktık, beş parasız sokakta kalmışız, ufukta&nbsp;ne küçük bir umut, kıçımızda bütün ömrümüzü piç etmeye fazlasıyla&nbsp;yetecek bir de damga!</span></p>

  <p><span class="font0">Ilık soluğu değdiği yeri çürütüyor. O sesli sesli geğirmesi yok mu, ölüm. Hele yakınması:</span></p>

  <p><span class="font0">— &nbsp;&nbsp;&nbsp;... miğdemden hayır yok, hazret! Ağzımın içini görsen, sanki domuz&nbsp;ağzı, bütün yara. Dehşetli canımı yakıyor.</span></p>

  <p><span class="font0">Sonra, rasgeleymiş gibi, araya giriveren o sözler:</span></p>

  <p><span class="font0">— &nbsp;&nbsp;&nbsp;... şu sıra, bir aktörler ve tiyatro teknisyenleri sendikası kurabilsek,&nbsp;fena mı olur? Kime zararı dokunur bunun, hiç kimseye! Geçen akşam,&nbsp;kurucu kimler olsun diye konuşuluyordu, hoşuna gider diye düşündüm,&nbsp;adını söyledim. Yoksa fena mı ettim, kurucular arasında olmak istemez&nbsp;misin?</span></p>

  <p><span class="font0">Korkut, belirli bir ilgiyle, cıgarasını kemiriyor:</span></p>

  <p><span class="font0">— &nbsp;&nbsp;&nbsp;Ne şeref! Yerinde olsam, bundan gurur duyarım. Halim, oturduğu&nbsp;yerde zor oturuyor: Hem damağında o&nbsp;</span><span style="text-indent: 1em;">uzak sulfato acısı, hem içinde önüne geçilmez bir dövüşmek arzusu! Dövüşmek arzusu demek, yanlış, dövmek arzusu demeli. Bir yumruk&nbsp;çıkarıp, ayaklı iskemleden Korkut'u şöyle çöp boşaltır gibi aşağıya&nbsp;boşaltmak, sonra bir ikincisiyle çıkartma gibi aynalara yapıştırmak!&nbsp;Meraklısı varsa, gidip kazısın!</span></p>

  <p><span class="font0">Galip, içgüdüsüyle bunu sezmiş, sarkık dudaklarını salıvererek birasının porsumuş köpüğünü arıyor, baygın yan bakışıyla Halim'e sanki:</span></p>

  <p><span class="font0">"— Boş verdiyor, değmez yahu!"</span></p>

  <p><span class="font0">Halim, kendini tutmaya çalışıyor. Cak cak öten karıların, incir çekirdeği doldurmaz lâkırdılarıyla sersemlemiş; kımıldamadan konuşmadan,&nbsp;hatta düşünmeden; gözleri masanın bir köşesine dikili, öylece durmaya!&nbsp;Gördüğü, unutulmuş bir duble bira, açık bir Salem paketi, Mine'nin&nbsp;dergisi ne çakılmış gibi hareketsiz duran, adamakıllı bakımlı elleri:&nbsp;Saçlarından üstlerine, incecik bir mimoza tozu yağıyor.</span></p>

  <p><span class="font0">"— ... Salem ha, bunlar naneli Amerikan cıgaraları ki karaborsadan başka yerde bulamazsın, kartonu yetmiş papelden! Orospuya bak,&nbsp;orospuya: Yolsuzum diye ağız yapar durur, oysa Salem'den aşağısı&nbsp;kurtarmıyor."</span></p>

  <p><span class="font0">— &nbsp;&nbsp;&nbsp;... benim dalgamı dağıtan tiyatro işi, bu yeni ortak, Feridun Bey&nbsp;midir ne boktur, o: Bir kere davranışında samimi mi, bunu bilmeliyiz:&nbsp;Oyuncu kız keseceğim diye bu işlere bulaşan, parası bol işi yok&nbsp;zenginlerdense, vallahi ben yoğum bu işte. Hani, Rüştü mü Raşit mi ne,&nbsp;biri vardı...</span></p>

  <p><span class="font0">— &nbsp;&nbsp;&nbsp;Mine, bir Salem alayım mı?</span></p>

  <p><span class="font0">— &nbsp;&nbsp;&nbsp;Off be, müzik mi bu? Kafam gaz tenekesine döndü yahu! Yeşil&nbsp;Horoz'da çalan İtalyanların caz parçalarını düşündükçe...</span></p>

  <p><span class="font0">— &nbsp;&nbsp;&nbsp;... yok ağbiy, her şeyi adlı adınca çağırmak, kaytarmalara,&nbsp;arabulmalara yüz vermemek lâzım, bana sorarsan sanatın şerefi&nbsp;burada, varoluş sebebi de! Eli ayağı düzgünce bir kaz görür görmez&nbsp;'aman ne güzel kuğu' diye çığlığı bastın mı, yatar bu iş!</span></p>

  <p><span class="font0">— &nbsp;&nbsp;&nbsp;Mine kız, n'olursun bir Salem versene, ciğerlerim bayram etsin!</span></p>

  <p><span class="font0">— &nbsp;&nbsp;&nbsp;... olmaz kardeşim, olmaz: İonesco oynamalıyız, hem Kel Şarkıcı'yı.&nbsp;Ben öncü tiyatrodan yanayım, adımıza cep tiyatrosu dediğimize göre,&nbsp;bir yerde buna mecburuz zaten.</span></p>

  <p><span class="font0">— &nbsp;&nbsp;&nbsp;Niye Mayakovskiy olmasın?</span></p>

  <p><span class="font0">— &nbsp;&nbsp;&nbsp;Oha, galiba üşüttün biraz! Mayakovskiy'i bizde tanımazlar, hem&nbsp;modası geçti. Şimdi İonesco, Becket oynayacaksın, iş bunlarda. Godot'yu&nbsp;Beklerken Küçük Sahne'de oynanırken, hatırlıyor musunuz, temsilin&nbsp;ortasında küt polisler, ellerinde yasaklama kararı...</span></p>

  <p><span class="font0">— &nbsp;&nbsp;&nbsp;Atıyorsun, olmadı böyle şey!</span></p>

  <p><span class="font0">— &nbsp;&nbsp;&nbsp;Nasıl olmadı, sen benden iyi mi bileceksin ulan, daha Kuzguncuk'ta&nbsp;kısa pantolla dolaşırken...</span></p>

  <p><span class="font0">— &nbsp;&nbsp;&nbsp;... Allah aşkına söyle, bundan daha kötü, daha âdi bir yer biliyor&nbsp;musun? Param olsa adımımı atmam, efendi gibi giderim. Yeşil Horoz'a,&nbsp;hiç olmazsa müzik dinlerim, kulağımın pasını alır.</span></p>

  <p><span class="font0">— &nbsp;&nbsp;&nbsp;... sonra herif nerdeyse bir ceylân görüyor, ahû diye kendinden&nbsp;geçiyor. Ne bu, gerçeği bozmak, güzelliği yozlaştırmak değil mi? Ceylân&nbsp;dediğin alt tarafı bir keçidir ağbiysi, hem yaban keçisidir...</span></p>

  <p><span class="font0">— &nbsp;&nbsp;&nbsp;Haydi ordan sen de, iyice cıvıttın!</span></p>

  <p><span class="font0">— &nbsp;&nbsp;&nbsp;... bu sabah Maçka'dan geçiyorum, kimi gördüm dersin? Şenol'u: Üç&nbsp;gündür Belginlerde içiyorlarmış, Boğaz'daki atölyede. Hangisi mi, ulan&nbsp;eşekliği bıraksana, Arnavutköy'de, hani, camiyi geçer geçmez...</span></p>

  <p><span class="font0">Halim şaşkın, kendini başka bir yerde yakaladı. Ötekilerin, aralarında gevşek gevşek dokudukları konuşma, onu hiç ilgilendirmiyor; neresine&nbsp;değse, parıltılı, yanar döner bir şal gibi akıp kayıyordu. Dalgınlığı&nbsp;ilgisizliğinden değildi, sarhoşluğundan da. Daha çok, içini gizlice&nbsp;basıvermiş bir soru işaretleri kalabalığının, aklını kurcalamasındandı.</span></p>

  <p><span class="font0">"— Emine mektubuma niye cevap yazmadı? Telgraflarım niye karşılıksız kaldı? Eczacı niye konuşmaktan yan çiziyor?"</span></p>

  <p><span class="font0">Bunlar, birden karanlık görünüyordu, karanlık ve ürkütücü. Dev bir örümcek ağının önüne durmuş, ağabeysi Osman Naci, o iğrenç pul&nbsp;bıyığını kımıldatarak, telgraflarını, yarasa elleriyle yırtıp yırtıp atıyordu:</span></p>

  <p><span class="font0">"— ... bulutları fethetmek ihtirası, lâtif bir hayal olabilir, lâkin o&nbsp;nispette boş ve tehlikelidir. Ayrıvcten, böyle..."</span></p>

  <p><span class="font0">Belki karşısına, korkudan gözle görulürcesine ufalan, eczacıyı almış, adama gözdağı veriyor:</span></p>

  <p><span class="font0">"— ... gördün ya Hilmi Bey, mirasın kokusunu alınca, yaptıklarını affettirmek için gelmeye tenezzül buyurmuyor da, güya muzdarip&nbsp;birtakım telgraflar çekerek bir taciz ediyor. Ef'al ve harekâtının kıymeti&nbsp;hakikisini tâyinden âcizmişiz gibi. Hakikati halde, gözü paradan başka&nbsp;şey görmüyor... "</span></p>

  <p><span class="font0">Alışmış ya, son sözlerini ille tekrarlayarak:</span></p>

  <p><span class="font0">"— ... anladın mı Hilmi Bey, gözünün diyorum, paradan başka şey gördüğü yok!</span></p>

  <p><span class="font0">"Hey Allahım, ne demeli? Haklı herif, bir ahmak ne kadar haklı olabilirse, o kadar haklı. Neyim ben, öyle ya, elimden ne gelir? Şimdiye&nbsp;kadar ne yaptım? Hiç! Hiçbir şey! Adamın eline böyle bir fırsat geçti mi,&nbsp;biraz kıpırdar, sağa sola elini dilini uzatır, hiç olmazsa köprü başlarını&nbsp;tutar, vaktini düş kurmakla piç etmez. Yoksa gözünün yaşına hiç&nbsp;bakmazlar, malını canını elinden alıverirler! Hele ağbiym ukala ve&nbsp;kibirli bir taşralı kılığına girmiş bu faşizm özü yok mu, ezikleri daha&nbsp;ezmekteki, hele vurgun vurmaktaki yıllanmış ustalığıyla, elim hamur&nbsp;karnım aç, çırak çıkarıverir beni, bir şeycikler de yapamam.</span></p>

  <p><span class="font0">İster misin sahiden çıkarsın? Ölüm yahu: Ne saatte iki yüz elli kilometre hız yapan araba kalır ortada, ne pencereleri ninni gibi uysal bir denize&nbsp;açılan yalı. Tiyatronun üzerine bir bardak soğuk su iç, sonra kalk Allahın&nbsp;bilmem hangi cehennemindeki sürgün yerine defol, hem de Suat'sız.&nbsp;Olur mu canım, bu kudurmuş şehirde, bunca haraminin ortasında nasıl&nbsp;yalnız kalır Suat, nasıl bensiz yaşar?"</span></p>

  <p><span class="font0">Işıkları söndürüyorlar. Galib, düşüncelerinin gelişmesini hiç belli etmeden izlemiş gibi, eğilip kulağına yatıştırıcı iki lâf ediyor:</span></p>

  <p><span class="font0">— Bu meseleyi o kadar büyütme, hazret! Mahfuz hissen vardır, kimse elini süremez, mirastan payını alırsın...</span></p>

  <p><span class="font0">Sonra, Nubar, onları dükkândan kovdu. Bunu yaparken, kahkahadan kırılıyordu. Öbürleri de gülüyorlardı ama, gülüşlerinde en ufak bir neşe&nbsp;kırıntısı bile yoktu. Ansızın kapkara kesilmiş aynaların, iştahla akıttığı&nbsp;karanlıkta, hatta korkunçtular. Sanki bir gemi batıyordu. Birahane,&nbsp;aynalardan dolan karanlık dalgalarıyla ağırlaşmış, gittikçe yatıyor,&nbsp;büsbütün alabora olacağı ana hızla yaklaşıyordu. Telsizler bozuktu. Hiç&nbsp;kimse, hiçbir yerden yardımlarına yetişemezdi. Ne yapacağını şaşırmış,&nbsp;öfkesi burnunda altı yolcu, Çiçek Pasajı'nda dört dönüyor, bir çıkış yolu&nbsp;aranıyordu. Kısa bir bocalama oldu, sonra savaşçı Siyu çığlıkları atarak,&nbsp;ilk rastladıkları boşluğa kendilerini bıraktılar: Bu, Beyoğlu'ydu.</span></p>

  <p><span class="font0">Daha kurumuş, çıtır çıtır bir soğuk, ortalığı kasıp kavuruyor. Tek tük gece insanları, ince buz perdeleri arasında sıkışmış, göz diplerinde&nbsp;tehlikeli kar tohumları, parmak uçlarında karıncalanmalar, sessiz&nbsp;sedasız buz kesiliyorlar. Ağacamii kavşağında, kulak kesilmiş iki devriye&nbsp;polisi, neon tüplerinden saydam bir yılan gibi atlayan elektrik akımının&nbsp;vınıltısını dinliyor.</span></p>

  <p><span class="font0">Halim'le Galib, az geride kalarak, ucu ucuna birkaç söz ettiler. Söyledikleri ağızlarından çıkar çıkmaz buhardan harfleriyle, soğuğun&nbsp;siyah aynasına kelime kelime yazılıyor, ama yazılmasıyla bozulması bir&nbsp;oluyordu. Sanki yaşadıklarını kelimede bırakıyorlardı. Onların böyle&nbsp;dayanıksız ve ömürsüz olduklarını görmek ise, yüreklerini daraltan&nbsp;hiçlik duygusunu büsbütün yoğunlaştırıyordu. Kelimeler, sadece&nbsp;kelimeler. Korkak, etkisiz, kalleş, ama insan!</span></p>

  <p><span class="font0">— &nbsp;&nbsp;&nbsp;... beni kurucuların arasına katman, gerçek arkadaşlık, bak bunu&nbsp;anlarım, teşekkür de ederim, ama niye o Korkut olacak polisin yanında&nbsp;açıklarsın, bunu anlamam! Bu inek, dakika sektirmez, duyduklarını&nbsp;aktarır, bir dosya daha açarlar ve...</span></p>

  <p><span class="font0">— &nbsp;&nbsp;&nbsp;Açsınlar, kimin umrunda? O söylemese, bir başkası söyleyecek mi?&nbsp;Doğrusunu istersen, bu belâlı saklambaçtan usandım, adamda ne sinir&nbsp;bırakıyor, ne kafa! Hem kurulacak olan ne yahu, hepi topu bir sendika:&nbsp;Memlekette bir sürü sendika var, bizimkinin tek farkı Menderes'e&nbsp;uşaklık etmeyecek olması, bu da mı suç?</span></p>

  <p><span class="font0">Halim, içinde bulanık resimler çizen, bazı kelimelere takılıp kalıyor:</span></p>

  <p><span class="font0">"— ... doğrusunu istersen, bu belâlı saklambaçtan usandım, adamda ne sinir bırakıyor, ne kafa!.."</span></p>

  <p><span class="font0">Yeniden, gözlerinin önünde, bir sürü surat: Acıyla gerilmiş delikanlı yüzleri: Hepsi de Rıfat'ın yüzü. Hani beraber gözaltına alınmışlardı,&nbsp;Sansaryan Hanı'na kapatıldığının altıncı ayında mı ne, jiletle&nbsp;damarlarını açmıştı. "Belâlı bir saklambaç."</span></p>

  <p><span class="font0">Halim'e kalsa, sendika işine hiç bulaşmayacak, içi kesinlikle istemiyor ama, ne yapsın, babasının öleceğinden emin değil, asıl önemlisi,&nbsp;Galib'in sağladığı dublaj seansları olmasa, meteliksiz.</span></p>

  <p><span class="font0">— &nbsp;&nbsp;&nbsp;... duyguyla, hatta bak ne diyeceğim, sevgiyle birlikte olmadı mı,&nbsp;eylem beş para etmez: Soyutlar adamı, insanlığından çıkarır,&nbsp;etkisizleştirir. Aksi gibi, bizde eksik olan, duygu. İşimiz gücümüz&nbsp;soyutlamalar, semboller adına çene çalmak, palavra sıkmak: İşçi sınıfı,&nbsp;üretim güçleri falan filân! Hakçasını söylesene bana, ha, kim seviyor işçi&nbsp;sınıfını? Kimsenin iplediği yok. İşçi sınıfı bizi iplemiyorki biz onu&nbsp;sevelim. İşçi sınıfıymış! Bok yesin işçi sınıfı, tiksiniyorum be ondan! İşte o&nbsp;kadar! Sen kalk onun adına, onun için başını bunca belâya sok, adını&nbsp;kirlet, işinden ol. hayatını kaydır, sonra o kalksın göz göre göre,&nbsp;kendisini kazıklayan bir demagoga alkış tutsun, yooo, bu kadarı olmaz!&nbsp;Halim'in kulağına başka bir ses çalınıyor: Ağabeysinin sesi mi?</span></p>

  <p><span class="font0">"— ... bulutları fethetmek ihtirası, lâtif bir hayal olabilir, lâkin o nisbette boş ve tehlikelidir. Ayrıyeten, böyle..."</span></p>

  <p><span class="font0">Cinleri ansızın başına üşüşmüş, bağırası geliyor:</span></p>

  <p><span class="font0">— &nbsp;&nbsp;&nbsp;Yanlış, tepeden tırnağa yanlış! başarısızlık varsa, sorumlusu biziz: Ne&nbsp;örgütlenmesini becerebildik; ne de, örgütlenebildiğimiz kadarıyla,&nbsp;gücümüzü gereken eyleme yöneltmeyi! Susulacak yerde konuştuk,&nbsp;konuşalacak yerde...</span></p>

  <p><span class="font0">Galib, yorgun ve şaşkın, ona acıyarak bakıyor. Yatıştırmak istermiş gibi, usul usul,</span></p>

  <p><span class="font0">— &nbsp;&nbsp;&nbsp;İyi diyor, iyi! uzatma!</span></p>

  <p><span class="font0">Sonra, daha çok kendi kendine:</span></p>

  <p><span class="font0">— ... gücümüz diye devam ediyor, hangi gücümüz? Başından beri çevremizde, bize karşı bir kalabalık;&nbsp;hep, gerçek dışı bir grup olarak kaldık, toplumsal bir paradoks olarak!&nbsp;Koşullarımıza uymasını bilemedik. En büyük tevkifatta bile, tutuklu&nbsp;sayısı iki yüzü bulabildi mi? Tutuklananlar da kimler? Sen, ben, bizim&nbsp;oğlan...</span></p>

  <p><span class="font0">Bir baskın telâşı ve kalabalığıyla Kulüp 47'yi bastılar. İçersi cehennem gibi boğucu sıcak, lunapark gibi eğlenceliydi. Dışardaki soğuğun, asık&nbsp;suratlarına çekiverdiği incecik buzdan peçeler, sıcağı görür görmez&nbsp;eridi, pırıltılı gözyaşları olarak aktı. Çoktan sarhoş, oraya kadar yarı&nbsp;yarıya Cavcav'ın kucağında gelmiş olan Dicle, daha vestiyerden içeriye&nbsp;uludu:</span></p>

  <p><span class="font0">— &nbsp;&nbsp;&nbsp;Sıkı durun baykuşlar; Haçik'ten zincirini koparan, buraya geliyor.</span></p>

  <p><span class="font0">Bir ağızdan bağırdılar:</span></p>

  <p><span class="font0">— Millete içki!</span></p>

  <p><span class="font0">— &nbsp;&nbsp;&nbsp;Felâket yahu! Haberiniz var mı, Haçik battı: Evet, resmen battı,&nbsp;Nubar da beraber.</span></p>

  <p><span class="font0">— &nbsp;&nbsp;&nbsp;Yazık oldu sarhoşlara! Dalgalar göklere çıkıyordu, telsiz bozulmuş...&nbsp;besbelli boğuldular.</span></p>

  <p><span class="font0">— &nbsp;&nbsp;&nbsp;Tabii boğuldular, bir biz kurtulduk!</span></p>

  <p><span class="font0">Son yılların taverna furyası arasında, kim akıl etmişse etmiş, Kulüp 47'yi, Büyük Parmakkapı Sokağı'ndaki köhne Mütareke yapılarından birinin&nbsp;bodrumuna oturtmuştu. Değişiklik olsun diye, içeriye, tarih öncesi bir&nbsp;mağaranın havasını vermişler: İsli duvarlarında ilkel resimler, açık saçık&nbsp;karikatürler çizili, taşlamalar yazılı loş bir mağara! Masa yerine, şuraya&nbsp;buraya kasalar, bira fıçıları serpiştirilmiş, millet otursun diye, bunların&nbsp;çevresine adamakıllı alçak, bir o kadar rahatsız divanlar, tahta&nbsp;iskemleler sıralanmıştı. Dipte bir yerde, bir şömine vardı, her gece&nbsp;</span><span style="text-indent: 1em;">olduğu gibi, patırtıcı bir Amerikalı grubu, etrafını, çepeçevre kuşatmıştı: Uzun, diş fırçası gibi anlamsız, izne çıkmış hizmetçi kılıklı dişlek&nbsp;karılarla; gözlerinin önünden ayırmadıkları, içleri Haig's Haig ve Pall&nbsp;Mail dolu, yatay herifleri! Sağda, usanıp bıkmaksızın Greco'nun,&nbsp;Mouloudji'nin, Brassens'in şarkılarını kusan bir teyp duruyordu; yanında&nbsp;inceden inceye boyalı, yarı film yıldızı yarı Beyoğlu yosması, iki kızcağız:&nbsp;Bakışlar dumanlı, burun delikleri titrek, parmaklarının arasında gümüş&nbsp;ağızlıklar. Solda, Amerikanbarı saran, zincirleme bir grup: Ünlü jigolo,&nbsp;içki delisi o yağlı gazeteciyle, gölgesinde yaşadığı bet, yaradana yan&nbsp;bakan, şaşı sevgilisi. Bir sürü de üniversiteli çocuk, hani kaçamak&nbsp;okudukları Lenin, Nietzsche ya da Bakunin'e göre, zaman zaman&nbsp;komünist, varoluşçu ya da anarşist geçinen; eyleme geçememenin&nbsp;kahrını, ipsiz sapsız şiirler halinde kâğıda döken oğlanlar vardır ya,&nbsp;onlardan!</span></p>

  <p><span class="font0">Halim köşede bir gölge gördü, alışılmadık bir çenebazlıkla bir şeyler anlatan Ali İhsan'ı tanıdı. Haydar Su'yla beraberdi, o da başka bir&nbsp;tanıdık: Veremli, eskiden şiir yazardı, şimdi reklamcılıkla geçiniyor, yedi&nbsp;yıl kadar yatmışlığı olacak. Selâmlaştılar, artık selâmlaşmak denirse&nbsp;buna:</span></p>

  <p><span class="font0">— &nbsp;&nbsp;&nbsp;Keyfinize bakın beyler, yarın tufan!</span></p>

  <p><span class="font0">Haydar Su, Galib'i</span></p>

  <p><span class="font0">— Haydi ordan peygamberdevesi diye tersledi, daima bir çeyrek geç kalıyorsun. Tufan dündü oğlum, bugün Nuh'un gemisi,&nbsp;baksana bütün hayvanlar burdayız, hepimizi Nuh kurtardı...</span></p>

  <p><span class="font0">Kısık sesle, üzgün:</span></p>

  <p><span class="font0">— ... enayilik etti diye ekledi, çok büyük enayilik!</span></p>

  <p><span class="font0">Hep böyle edepsiz ve küstahtı Haydar Su, herkese içerlerdi. 40 yıllarındaki başarısına ve ününe, üçü hâlâ 'resmen yasak' beş kitabına&nbsp;rağmen, şair olarak çoktan unutulmuştu. Ona belki bu koymaktaydı,&nbsp;belki de, ağır hastalık geçirmiş olanların hepsinde olduğu gibi, içinde,&nbsp;ta içindeki gizli bir yerinde hissedip bir türlü yakalayamadığı, sinsi ve&nbsp;hınzır, o sürekli ölüm korkusu yok mu, işte o.</span></p>

  <p><span class="font0">Halim, yarı şaka, çıkışacak oldu:</span></p>

  <p><span class="font0">— &nbsp;&nbsp;&nbsp;Ulan sanatoryumdan daha dün çıktın, bugün içkiye oturmaya&nbsp;utanmıyor musun? Gebereceksin be!</span></p>

  <p><span class="font0">Haydar Su, burnuna güldü. Dişlerini göstererek,</span></p>

  <p><span class="font0">— &nbsp;&nbsp;&nbsp;Gebermek mi? dedi, hem bunu genizden bir gülüşün cızırtısı&nbsp;arasında dedi, ulan biz zaten ölmüşüz: Ölmüş eşek kurttan korkar mı?</span></p>

  <p><span class="font0">Tam o sırada, içkisi beynine vuran Dicle, mikroplu sular gibi sağa sola fışkıran, dik ve pis çığlıklar atarak, yerinden fırlayıp, adamın boynuna&nbsp;sarılmaz mı? Hem ağlıyor, hem elinden almak isteyenler varmışçasına&nbsp;sıkı sıkı sarılıyor. Katlanılır seyir değil. Ne yapacağını şaşırmış olan&nbsp;Haydar'ın ağzında, aralıksız aynı söz:</span></p>

  <p><span class="font0">— &nbsp;&nbsp;&nbsp;Dur kızım, dur: Delirdin mi sen?</span></p>

  <p><span class="font0">Onları ayırmak kolay olmadı, ayırdıktan sonra da Dicle'yi yatıştırmak: Hıçkıra hıçkıra ağlıyor, öfkeden ve histeriden titreyerek, sövüp&nbsp;yayıyordu. Galib'ten tokadı yiyince sustu. Böyle bir şeyi hiç kimse&nbsp;beklemediği için, bu tokat, herkesi şaşırttı. Bir an, sessiz bir boşluk&nbsp;doğdu, sonra, bunu yapmaya mecburlarmış, başka türlüsünü isteseler&nbsp;de ellerinden gelmezmiş gibi, hepsi birden içmeye ve sohbete koyuldu.&nbsp;En başta, Ali İhsan! Mazotunu zırıl zırıl terleyerek, yıllardır bitiremediği&nbsp;antolojisiyle kafalarını ütülüyor. Nasıl etmiş de, toplatılmış ilk&nbsp;dergilerden, Haydar Su'nun ilk şiirlerini bulmuş çıkarmış? Gerçekçi şiirin&nbsp;içinde, birbirinden farklı, hatta karşıt iki eğilimin varlığını nasıl&nbsp;saptamış?</span></p>

  <p><span class="font0">Galib'in hiç aldırdığı yoktu:</span></p>

  <p><span class="font0">— &nbsp;&nbsp;&nbsp;Vallahi hazret diyordu, bizim şairliğimiz hastalık gibi bir şeymiş,&nbsp;iyileştik geçti. O tarihlerde yazdıklarımızı unutmak, en doğrusu.</span></p>

  <p><span class="font0">Haydar Su, tam tersine, konuya bayılmıştı. Kısık sesi bütün bütün kısılıyor:</span></p>

  <p><span class="font0">— &nbsp;&nbsp;&nbsp;Azizim Ali İhsan diyordu, ne hinoğlu hinsin sen, nasıl da tuttuğunu&nbsp;koparırsın? Benim ilk şiirlerimi bulmak kolay iş mi yahu, arasam ben&nbsp;bulamam: Polis bütün dergileri duman etmiştir be!</span></p>

  <p><span class="font0">Halim, suratını alkol buharına vermiş, gözlerini kışkırtıcı bir dikkatle Korkut'a dikmişti: Cıgarasının ateşine nasıl büyülenmiş gibi dalıyor, her&nbsp;nefes çekişten sonra pis pis tükürerek nasıl Haydar Su'nun anlattıklarını&nbsp;dinliyor, ilgilendiğini sorduğu sorularla kibarca nasıl belli ediyor:</span></p>

  <p><span class="font0">— &nbsp;&nbsp;&nbsp;Doğru, evini polisler aramış, ne var ne yok alıp götürmüşlerdi, değil&nbsp;mi? 1945'teydi galiba, yoksa 46 mı? İleri Gençler Grubu...</span></p>

  <p><span class="font0">Halim kendini daha fazla tutamadı:</span></p>

  <p><span class="font0">— &nbsp;&nbsp;&nbsp;Ulan diye bağırdı, üstüne lâzım mı senin? Korkut, aşağıdan alır gibi&nbsp;göründü ama, sinirlendiği&nbsp;</span><span style="text-indent: 1em;">seyrek sakallarının titremesinden anlaşılıyordu:</span></p>

  <p><span class="font0">— &nbsp;&nbsp;&nbsp;Elbette lâzım. En az senin kadar.</span></p>

  <p><span class="font0">— &nbsp;&nbsp;&nbsp;Haydi oradan köpek!</span></p>

  <p><span class="font0">Halim, onu ayağının altına alıp çiğnemek için davranacaktı ki, birisi kolundan sımsıkı yakaladı: Galib! Korkut'u soğuk bir ter basmıştı,&nbsp;sakindi fakat, hiç değilse soğukkanlı görünmesini beceriyor, parmağını&nbsp;bile oynatmıyordu. Çirkin gülümsemesi, sakalının üzerinde bir kusuk izi&nbsp;gibi kurumuştu. Halim onu, gözleri ışıktan kör olmuş, bok yiyip bok içen&nbsp;bir lağım faresi olarak görüyordu; gri, yapış yapış, insanın içini kaldıran&nbsp;bir lağım faresi olarak!</span></p>

  <p><span class="font0">Hızını kestiği için, lâf olsun diye, Galib'e söylendi:</span></p>

  <p><span class="font0">— Bırak yahu, bırak Allah aşkına, bırak şu orospu çocuğunun ağzını yüzünü darmadağın edeyim! Bu kadar meraklı olmanın, başına dert&nbsp;açabileceğini öğrensin, inek! Ne bu be, meyhanede miyiz, yoksa&nbsp;sorguda mı?</span></p>

  <p><span class="font0">Sözlerinin sonu, geriden patlayıp dağılan bir şarkı anaforuna kapılıp savrulduğundan anlaşılamadı. İyice kafayı bulan üniversiteli çocuklar,&nbsp;milletin ağzından düşürmediği İtalyanca bir şarkı tutturmuşlardı:&nbsp;Vooolaaare, hobo,</span></p>

  <p><span class="font0">Caaantaaare, hoho, hoho!</span></p>

  <p><span class="font0">Galib, hemencecik anafora kapıldı. Altın dişiyle, mısra sonralarını pırıl pırıl mühürlüyordu. Kızların ikisi de, daha başında balıklama&nbsp;dalmışlardı. Boşalma ihtiyacı bundan ona, ondan ötekine bulaşıyor,&nbsp;sonunda herkes kendini anafora salıveriyordu:</span></p>

  <p><span class="font0">Vooolaaare, hoho,</span></p>

  <p><span class="font0">Caaantaaare...</span></p>

  <p><span class="font0">Ne biçim iş? Ahmed Ahmed'liğinden, Mehmed Mehmedliğinden çıkıyor, kaygılarını ortalığa kusarken birbirlerine geçişiyorlar; ortaya&nbsp;çıkan, cinsi cibilliyeti belirsiz, dalga dalga, parıltılı ve kıvamlı bir sıvı;&nbsp;insan suyu, yoo hayır, yalnız insan suyu değil, canlı gibi soluk alıp&nbsp;veriyor gerçi ama, anaforuna çevresindeki eşyalar da bulaşmış, şişeler,&nbsp;ampuller, teyp, çatal, bıçak vs... Herkes şarkıyı bir ucundan tutmuş, o&nbsp;çember sakallı it, semiz Amerikalılar, kapıdaki hergele ve öbürleri avaz&nbsp;avaz bağırıyor, yine de bir şey aksıyor ama, bu besbelli, neşelerini değil&nbsp;kahırlarını kusuyor bunlar, kalabalıktan kopmuş olmanın kahrını!&nbsp;Kendilerini öteki insanlardan ayıran kristal bir duvarı kırmak&nbsp;çabasındalar. Nasıl kıracaklar? Ne bilgileri yeterli, ne iradeleri kuvvetli,&nbsp;ne de kırabileceklerine gerektiği kadar inanıyorlar, üstelik ellerinden&nbsp;suç işlemek gelmez, adam öldürmek, hırsızlık, dolandırıcılık filân... ne&nbsp;yapsınlar, kapanıp kaldıkları bu ilkçağ mağarasında, kurtlar gibi uluyup,&nbsp;</span><span style="text-indent: 1em;">birbirlerinin ayaklarını ve özsaygılarını çiğniyorlar, evet, evet, uluma bunlarınkisi: Kıstırılmış, sürüsüne ne yoldan kavuşacağını kestiremeyen&nbsp;vahşi hayvan uluması, sürü dışarda ve uzakta, adına hayat dediğimiz o&nbsp;balta girmemiş ormanda, cöngül mü ne?</span></p>

  <p><span class="font0">Halim, şarkının önüne geçilmez anaforuna kapılmış, bir Amerikalılara bulaşıyor, bir orospudan bozma sinema yıldızlarına; bazen noktasını&nbsp;yitirmiş bir İ gibi boylu boyunca yere uzanmış buluyor kendisini; bazen&nbsp;yukarda, altındaki çalkantıyı seyre dalmış bir zeplin olarak! Şiir, şarkı,&nbsp;konuşma parçacıkları çevresinde uçuşuyor, hatta eşyalar, kül tablaları,&nbsp;boş şişeler vs... Git git, içinde bir yerçekiminden kurtulmuşluk duygusu&nbsp;beliriyor, havada yüzüyor sanki, sözler ve eşyalar da onunla beraber&nbsp;yüzüyor, ne garip duygu bu: Genel bir çözülme duygusu, tehlikeli bir&nbsp;bağlantısızlık!</span></p>

  <p><span class="font0">Kibrit kutusu, kaş kalemi, kürdan.</span></p>

  <p><span class="font0">"— Hazret, ne söylüyorsun sen, bunların otuz yıldır bize karşı siyasi mücadele yürüttüğünü sanmak, yaşadıklarımızdan bir bok anlamamak!&nbsp;Herifler, sistemli ve sürekli olarak, aydınları küçük düşürmek, halktan&nbsp;koparmak peşindeler... "</span></p>

  <p><span class="font0">"— Vooolaaare, hoho..."</span></p>

  <p><span class="font0">"— Ulan Cavcav, anlatsana Paris'te General de Gaulle ne demişti sana Türkiye için?"</span></p>

  <p><span class="font0">Takma kirpikler, tırnak törpüsü ve klips.</span></p>

  <p><span class="font0">"— Yuf be, böyle cehalet görülmemiştir, bakın ne diyorum size, bizim burda gerçekçi şiir üzerine yazılanların da söylenenlerin de aslı astarı&nbsp;yoktur, aklına gelen bir şey uyduruyor."</span></p>

  <p><span class="font0">İki tabak, iki dergi, bir çengelli iğne.</span></p>

  <p><span class="font0">"— ... şekerim, İngiliz sigaralarını daha tercih ediyorum, fakat bulunmuyor ki, mecburen Amerikan sigarası içiyoruz: Philip Morris."</span></p>

  <p><span class="font0">Yer fıstıkları, pipolar, iki tırtıllı bıçak.</span></p>

  <p><span class="font0">"— ... şu karıya bak şu karıya, ne güzel di mi? Yok be o değil, şu: Teypin orda ayakta duran... "</span></p>

  <p><span class="font0">"— ... / beg your pardon my darling, tonight..."</span></p>

  <p><span class="font0">Balerin papuçları, elmaslı kol saati, bir buket karanfil.</span></p>

  <p><span class="font0">"— On yılda üç seçim, üç ezici zafer! Bir de tutmuş, Menderes muhalefeti tasfiyeye, basını susturmaya kalkışırken düşünmeli diyorsun,&nbsp;niye düşünsün birader, halk arasında... "</span></p>

  <p><span class="font0">Onca sesin arasından bildik birisi Halim'e battı, deminden beri sürüp giden sinir bozuldu: Paldır küldür bir şey oldu bu, gecenin gerçeği,&nbsp;mekân ve zamanın en büyülü kuytularını bile kaşla göz arasında ele&nbsp;geçirip, gündeliğin bayağı boyutlarına indirgeyiverdi. Ses, Korkut'un&nbsp;sesiydi: Ali İhsan'la Haydar Su'nun arasına eşekarısı gibi sıkışmış,&nbsp;cıgaralarını ıslata ıslata tüttürüp, sağa sola, tu tu tükürerek vızıldıyordu.</span></p>

  <p><span class="font0">— ... duyduğuma göre, yurtdışındaki gençlerin örgütlenmesi, iyi kötü&nbsp;ilerliyormuş, dışarda okuyanlar arasındaki sempatizanların disiplin&nbsp;altına alınışı demek istiyorum, tabii canım, tabii, gayet emin bir yerden&nbsp;söylediler, hayli etkili bir yeraltı çalışması yapılıyormuş. Milano'dan,&nbsp;Münih'ten postaya verilmiş devrimci bildiriler, hiç beklenmedik&nbsp;adreslere, çıkıp çıkıp gelmiyor mu?</span></p>

  <p><span class="font0">Biraz daha katı bir sesle:</span></p>

  <p><span class="font0">— ... yooo, asıl merak ettiğim, bu değirmene su nereden geliyor, o! Şöyle bakarsan, bu çocukların hepsi yolsuz,&nbsp;yabancı ülkelerde nasıl bu işin üstesinden gelebiliyorlar? Onun için&nbsp;şöyle bakarsan dedim, öyle ya, görmediğin bir yerden, bilmediğin bir&nbsp;yardım gelir...</span></p>

  <p><span class="font0">Halim yapacağını önceden tasarlamamıştı. Bu yüzden rasgele, düşüncenin inceliklerinden uzak bir şey yaptı. Eline geçirdiği ilk şişeyi&nbsp;kaldırdı, olanca öfkesiyle Korkut'un kafasına indirdi. Plak kırılır gibi bir&nbsp;çatırdı işitildi. Donakaldılar. Halim, yaptığını tamamlamak için, bir de&nbsp;suratına tüküreyim istiyordu, yapamadı. Şaşkınlık, bir kaya ağırlığıyla,&nbsp;onları yamyassı etmişti. Halim'le yaptığı erkekçe jest arasında bir çatlak&nbsp;açılmıştı sanki, yapılanın bütün insancıl anlamı o yarıktan akıp gidiyor,&nbsp;geçmişinden geleceğinden soyutlayıp onu askıda bırakıyordu; böyle&nbsp;olunca, mantığın desteğini yitiren saldırı yarı yarıya gülünç, üstelik&nbsp;hayvanca bir anlam yükleniyor, iler tutar yeri kalmıyordu.</span></p>

  <p><span class="font0">Korkut, taş kesilmişti. Ona nerdeyse minnetle bakıyordu. Yapış yapış saçlarından şakaklarına ve boynuna, kalın, siyaha çalan bir kan, tembel&nbsp;tembel inmeye başlamıştı. Kulakları daha bir yassılmışa, dudakları&nbsp;büsbütün incelmişe benziyordu. Çevrelerini birazı korku, çoğu şaşkınlık&nbsp;bir telâş sarmıştı. Ödü patlamış kibar orospular, bir ağızdan&nbsp;gıdaklıyorlardı. Beti benzi uçmuş birtakım adamlar, ordan oraya&nbsp;koşuşuyor; hiçbiri, yine de bir işe yaramıyordu.</span></p>

  <p><span class="font0">Soğukkanlı kalabilen Galib'di yalnız, içerdeki çalkantıdan yararlanıp, omzundan yakaladığı gibi Halim'i dışarıya çıkaran da o oldu. Baygın&nbsp;bakışları birdenbire kaybolmuş, gözlerine bir canlılık, derinlemesine bir&nbsp;</span><span style="text-indent: 1em;">dirilik gelmişti. Duvara vuran gölgesiyse, bak, bunu yadsıyabilene aşkolsun!apaçık bir deve gölgesiydi: Upuzun bir boyun, sarkık bir&nbsp;burun, sırtında hörgüç yerini tutan kamburu...</span></p>

  <p><span class="font0">— &nbsp;&nbsp;&nbsp;Çabuk diye fısıldadı, çabuk toz ol burdan! Halim inadına kalmak,&nbsp;neyi neden yaptığını anlayıp, davranışını akla yakın nedenlere&nbsp;bağlamak istiyordu, direndi:</span></p>

  <p><span class="font0">— &nbsp;&nbsp;&nbsp;Haksız mıyım söyle ama, söyle, haksızsam haksızsın de! Herif geçmiş&nbsp;karşımıza, alay eder gibi, soruyor babam soruyor, yok dışarda&nbsp;örgütleniyormuş da, yok polis bu işe ne dermiş de!.. Hele o uyuz&nbsp;cıgaralannı ıslatıp ıslatıp sağa sola tükürmesi yok mu, tepemi attırdı&nbsp;birden...</span></p>

  <p><span class="font0">— &nbsp;&nbsp;&nbsp;İyi! Pekâlâ oldu, hak etmişti kerata! Zamanını biraz yanlış seçtin,&nbsp;hemen tabanları yağlamazsan, polis gelir...</span></p>

  <p><span class="font0">— &nbsp;&nbsp;&nbsp;Yok ama, söyle, haksızsam, haksızsın de! İt oğlu it, geçmiş bir güzel&nbsp;karşımıza...</span></p>

  <p><span class="font0">Galib'in sabrı taştı:</span></p>

  <p><span class="font0">— Ulan hayvan dedi, sana to/ ol diyorum, kafan almıyor mu? Uç burdan, çabuk! Yoksa, yakalasınlar mı istiyorsun?</span></p>

  <p><span class="font0">Korkut önce susmuştu, fena patladı. Ağzına dolan kanı yalayıp tükürerek, yakasını ve kravatını çekti kopardı. Gömleğini cart diye&nbsp;boydan boya yırtınca, şurası burası seyrek kıllarla kararmış sıska göğsü&nbsp;meydana çıktı. Gözleri yuyalarından fırlamıştı. Öfkeli mi acılı mı, çığlık&nbsp;mı yoksa hıçkırık mı, pek anlaşılamayan bir sesle, bağırmaya başladı:</span></p>

  <p><span class="font0">— &nbsp;&nbsp;&nbsp;Ben faşist miyim ulan? Ben faşist miyim?</span></p>

  <p><span class="font0">Üst üste, sesini gittikçe daha yükselterek, daha hızlanarak söylüyordu. Gözlerinden iki sıralı inen kanla karışmış gözyaşı, pis, kızıl damlacıklar&nbsp;halinde çenesine akıyor, gülünç sakalından üstüne başına damlıyordu.&nbsp;Sonra müthiş bir şey yaptı. Kalın, pırıl pırıl, ustura gibi keskin şişe&nbsp;kırıklarını avuçlayarak, çıplak göğsünü doğramaya koyuldu. Acıyla,&nbsp;acıyla olduğu kadar sevinçle bağırıyor, şiddetli bir büyünün etkisinde&nbsp;kendi kendisini cezalandırmak istermişçesine, etlerini parça parça&nbsp;ediyordu:</span></p>

  <p><span class="font0">— &nbsp;&nbsp;&nbsp;... ben faşist miyim, ha? Ben faşist miyim?..</span></p>

  <p><span class="font0">Üniversiteliler, önleyelim diye üstüne gittiler ama, çoğunu kan tutmuştu, elleri ayakları birbirine dolaşıyordu. Azimli de&nbsp;görünmüyorlardı pek. Ortada kala kala, uğursuz ve yanlış bir ahmaklık&nbsp;kaldı, çevresinde dört dönen lâflar, gevşek hareketler ufalandıkça&nbsp;</span><span style="text-indent: 1em;">ufalandı, sonunda dağıldı gitti: Korkut'u ürkütücü yalnızlığına bıraktılar.</span></p>

  <p><span class="font0">Ali İhsan'ın uykusu gelmişti birden: Ağız dolusu esneyip, uzun uzun geriniyor. Birbirine yakın gözleri, kuşku ve kaygı dolu. Bir sürü varsayım&nbsp;ileri sürüyor, o kadarla kalsa neyse, daha kötüsüne kalkışıp Halim'i&nbsp;harcayıveriyor:</span></p>

  <p><span class="font0">— &nbsp;&nbsp;&nbsp;... sence niye yaptı bunu, ha? Ben kuşkuluyum biraz, işin içinde iş&nbsp;var gibime geliyor. Kabadayılık taslamaya bayılır, orası malûm, ama her&nbsp;şeyi açıklamaya yeter mi? Vijdan azabı çekiyor olmasın? Bileceksin,&nbsp;sorguda bülbül kesilmişti bu, önüne gelenin adını vermiş, sorulmayan&nbsp;ayrıntıları anlatmıştı, evet, çoğunu uyduruyordu ama, ne de olsa&nbsp;diyorum...</span></p>

  <p><span class="font0">Biraz daha sonra:</span></p>

  <p><span class="font0">— ... işin aslını ararsan, insan kime güveneceğini, kimden kuşkulanacağını şaşırıyor, kardeş, şu Halim'in yaptığını, pekâlâ,&nbsp;polise çalışan biri yapabilir. Niye mi? Kuşkulanan varsa, kuşkusunu&nbsp;gidermek için! Geçen gün çekti bir kenara, bir sürgün lâkırdısıdır&nbsp;çıkardı, ne asap bıraktı, ne sinir. Dediği doğruysa bile, neden biz&nbsp;duymuyoruz o duyuyor? Nerden duyuyor hem?</span></p>

  <p><span class="font0">Galib, önce onu tepeden tırnağa şöyle bir süzdü. İçkisini bir dikişte yuvarladı. Sonra, aşağılık ve tiksindirici bir şey söz konusuymuş gibi,&nbsp;açıkça bezgin ve yorgun,</span></p>

  <p><span class="font0">— &nbsp;&nbsp;&nbsp;Ben dedi, hazret: Yürekler acısı buluyorum bütün bunları: İçi&nbsp;geçmişlerin palavraları, adamı ayakta uyutan cinsinden. Ya sen,&nbsp;hareketin başıyım diyen o saydıdeğer devrimciyi hatırlıyor musun? Hayır&nbsp;mı, çok yazık! Ben hatırlıyorum, ölürsem belki unuturum: Herifçioğlu&nbsp;hareketle ilgili gelişmelerin günü gününe defterini tutarmış, polis&nbsp;defteri evinde ele geçirince hepimizi içeri tıkacak kadar bilgi edinmişti&nbsp;zaten...</span></p>

  <p><span class="font0">Ali İhsan irkildi:</span></p>

  <p><span class="font0">— İspat edilmedi bu!</span></p>

  <p><span class="font0">— &nbsp;&nbsp;&nbsp;... ister edilsin, ister edilmesin, ben maval dinlemem: Herifçioğlu&nbsp;sözümona sorumlu, bizi nasıl bir ateşe attığını bir an bile düşünmeden,&nbsp;gizli hareketin günlüğünü tutuyor... Kolejli kız mısın mübarek?</span></p>

  <p><span class="font0">Ağır bir geğirme sözünü kesti. Sustular. Elleri titreyen tutuklular, umutsuz koparılan takvim yaprakları, Kolsuz Celâl'in sırtlan gülüşüyle&nbsp;yüklü bir susuştu bu. Galib suratını ekşiterek,</span></p>

  <p><span class="font0">— &nbsp;&nbsp;&nbsp;... yaşadığımız dedi, bir ölüm kalım savaşı hazret! Bu dama&nbsp;</span><span style="text-indent: 1em;">tahtasının &nbsp;&nbsp;&nbsp;üstünde&nbsp;&nbsp;&nbsp;&nbsp;Halim gibiler, pek pek, sırası gelince&nbsp;</span><span style="text-indent: 1em;">harcanıverilecek birer taştırlar, işte o kadar!</span></p>

  <p><span class="font0">Galatasaray kavşağında, Halim, kendisini yüksek sesle atıp tutarak yakaladı. İki yanındaki yüksek yapılar, omuzlarının üzerinde bir&nbsp;yerlerde soğuk soğuk birbirine karışıyor, bu yüzden o, karanlığı buz&nbsp;tutmuş bir mağaranın dehlizlerinde yürüdüğünü sanıyordu. Yukarda&nbsp;yıldızlar, binlerce yıldır süregelen işlerinden usanmış da olsalar, yine bir&nbsp;Merih şafağının göksel yalnızlığını dokumaya başlamışlardı. Son bekçi&nbsp;düdükleri, sokak aralarından, titrek mızraklar gibi fırlıyor, doğudan&nbsp;çürümeye ve sararmaya koyulmuş gecenin soluk karanlığını paralayıp&nbsp;geçiyordu. Görkemli bir ışık dönüşümü gizli gizli gerçekleşmekte,&nbsp;çevresine bazen pembe aydınlıklar yansıtıp, bazen uzak, derin&nbsp;ölümsüzlükler ve yüceliklerle dolu soluklar, uyanış soluklan salıvererek,&nbsp;bunu belli etmekte idi. Puslu ve boğuk vapur düdükleri, sabah alacasını&nbsp;zenginleştiriyor, görünmez ve uzak horozların, heyecanlı ve zincirleme&nbsp;çığlıkları, yol yol aydınlatıyordu.</span></p>

  <p><span class="font0">Halim'in ayakları altında yatan, aynı soğuktu ama, sabah kırağısını yemiş, çın çın öten bir donukluk kazanmıştı. Caddelerden narin bir sis&nbsp;kalkıyordu. Sisin arasından, başını gözünü sıkı sıkı sarmış işçi gölgeleri&nbsp;peydahlanıp kayboluyor, sağdan soldan işitilen kaba ve ağır&nbsp;öksürükleri, sabahın gerçek dışı boşluğunda, korkutacak bir irilikle&nbsp;yankılanıyordu. Bu yankıları, gittikçe sıklaşan, okkalı ayak sesleri&nbsp;damgalamaktaydı yalnız: Emeğin damgasıyla!</span></p>

  <p><span class="font0">Halim, genzi o sulfato acısından yine zehir gibi, gündelik saplantısını yaşıyordu:</span></p>

  <p><span class="font0">"— ... mahfuz hisseme dokunamazlar, kanunda yazıyor bu, resmen: Fürûun, terekedeki hissesi..."</span></p>

  <p><span class="font0">Tahtadan Budha heykelleri gibi, ansızın karşısına çıktılar. Soğuktan ve yoksulluktan kavrulmuş üç adamdılar. Karşılaşmaları o kadar&nbsp;beklenmedik bir şekilde oldu ki, kendi evrenine dalmış olan Halim&nbsp;ürkerek sıçradı, bir adım geriye attı. Yeşil sakallı hayalet dervişlerle&nbsp;burun buruna gelse, ancak bu kadar şaşırabilirdi! Oysa yoksul&nbsp;köylülerdi bunlar, üç adamdılar: On beş gün önce, ekmeğin, tuzun,&nbsp;paranın ardından, yola çıkmışlardı. İstanbul'a sabah ezanı varmışlardı.&nbsp;Kamyondan az önccinmişlerdi. Ayaklarında keçi derisinden çarıkları ve&nbsp;yün çorapları, sırtlarında pamuklu mintanları ve lâcivert yelekleri, yırtık&nbsp;</span><span style="text-indent: 1em;">pırtık gocuklarına vurulmuş heybeleri ve yorganlarıyla başlı başına bir kalabalıktılar. Gülle yumrukları kollarım aşağı çeken, sarı elâ gözlü bir&nbsp;devdi birincisi; ikincisi çilekeş suratlı, Müslüman gülümsemesi sakalını&nbsp;aydınlatan ufak tefek bir ihtiyar; üçüncüsü, garip bir zulüm ve&nbsp;küçümseme karışımıydı, yürüyüşü ve bıyıklarıyla sanki kaplandı,&nbsp;bakışlarıyla insan! Kamyondan henüz inmek ve İstanbul'un yabancısı&nbsp;olmakla yollarını şaşırmışlar, önlerine ilk çıkan şehirliye yanaşmışlardı:</span></p>

  <p><span class="font0">— &nbsp;&nbsp;&nbsp;Selâmünaleyküm bey! Mecidiyeköyü'ne ne yandan varılacak, Allah&nbsp;peygamber aşkına deyiver hele!</span></p>

  <p><span class="font0">Halim, yüreği daralarak, bir ona bakıyordu, bir ötekine; o zavallı, o unutulmuş hallerinden, yeni ve güçlü bir inanışın esin kaynağını, ya da&nbsp;gereğinden uzun sürmüş acıların gerçek nedenini çıkarmak ister gibiydi.&nbsp;Gözüne, belki olmadıkları kadar temiz, arı ve masum görünmekteydiler.&nbsp;Olduklarından çok daha fazla da yoksul. Bilinmez hangi suçluluk&nbsp;duygusunun itişiyle onlara yaklaşmak istedi, şaşkınlıklarını ve&nbsp;korkularını paylaşmak, yol göstermek!</span></p>

  <p><span class="font0">— &nbsp;&nbsp;&nbsp;Aleykümselam ağalar dedi, gelişiniz ne taraftan? Hepsinin yerine,&nbsp;sözü ihtiyar aldı:</span></p>

  <p><span class="font0">— &nbsp;&nbsp;&nbsp;Ezirgân tarafından dedi, Kemah köyünden oluyoruz.</span></p>

  <p><span class="font0">— &nbsp;&nbsp;&nbsp;Kemah mı? Ohoo, Kemah nere, İstanbul nere? Çalışmaya çıktınız&nbsp;öyle ya, gurbetçilik!</span></p>

  <p><span class="font0">Bu defa sözü, yarı insan yarı kaplan olan aldı, derin ve kalın bir sesi vardı, dili yumuşak ve havalı Azeri şivesine çalıyordu:</span></p>

  <p><span class="font0">— &nbsp;&nbsp;&nbsp;... bildiğin gurbetçilik! Toprağın yohsa, ohuman yazman yohsa,&nbsp;bir lokma ekmeğin ardından gidilecek... leylek temsili...</span></p>

  <p><span class="font0">İhtiyar, dediklerinden galiba kaygılandı, sözü kaptı:</span></p>

  <p><span class="font0">— &nbsp;&nbsp;&nbsp;Mecidiyeköyü'nde hemşeriler var, inşaatçılıkta çalışırlarmış. Köye iş&nbsp;gayetle çohtur ve de eyidir diye haber saldılardı...</span></p>

  <p><span class="font0">Halim onlara gidecekleri yolu gösterdi, durup arkalarından baktı: Sessiz, sabırlı, başlarına gelenlerden şaşkın, gelecek olanlardan ürkek,&nbsp;uzaklaşıyorlardı. İçini dayanılmaz bir acı kapladı. Öfkesi birden yatışmış,&nbsp;sarhoşluğundan ayılmıştı. Bu rezil geceyi hiç yaşamamış gibiydi. Yalnız o&nbsp;içindeki müthiş acı. Bir de durup durup gözlerinin önüne çizilen resim:&nbsp;Kızgın bir köylü kalabalığı, onu dört yanından çepeçevre kuşatmışlar,&nbsp;ellerini kollarını sallayıp bağırarak, itıanet ve ilgisizlikle suçluyorlar.&nbsp;Bütün iddialarına, bütün çabalarına rağmen, onlardan olmadığını,&nbsp;olmayacağını fark ediyor. Onların da kendinden olmadığını;&nbsp;</span><span style="text-indent: 1em;">olamayacağını! Ne kadar uğraşırsa uğraşsın, hep uzak ve yabancı kalıyor: Umutları kıracak kadar uzak, bir o kadar da yabancı.</span></p>

  <p><span class="font0">Yol boyunca, kendi kendine atıp tutuyor:</span></p>

  <p><span class="font0">"— ... it köpek arasında bile dayanışma var be, belki aşağılık bir dayanışma, olsun, dayanışma ya! Oysa biz yapayalnızız, kuşkuya ve&nbsp;korkuya kapılmışız, birbirimizi yiyoruz. Hayır gelir mi bundan? Yenilgi&nbsp;kapıda hazır... "</span></p>

  <p><span class="font0">Ya da köylülerin dedikleri, dönüp dönüp, aklına geliyor:</span></p>

  <p><span class="font0">"— ... bildiğin gurbetçilik! Toprağın yohsa, ohuman yazman yohsa, bir lokma ekmeğin ardından gidilecek... leylek temsili..."</span></p>

  <p><span class="font0">Evde onu bir mektup bekliyordu. Suat, besbelli gelince görsün diye, şemsiyeliğin aynasına iliştirmişti. Halim bir an bunu beklediği mektup&nbsp;sandı, yüreği çarparak üzerine atıldı. Hayır, başka bir mektuptu,&nbsp;Yüzbaşı Demir Çukurcalı adında birinden geliyor, her kimse adam,&nbsp;gazetedeki ilânı okuduğunu, odalarını tutmak niyetiyle cumartesi günü&nbsp;onlara uğrayacağını bildiriyordu.</span></p>

  <p><span class="font0">Halim'in başına kaynar sular döküldü:</span></p>

  <p><span class="font0">— Evimde bir subay ha diye mırıldandı, bir bu eksikti!</span></p>

  <p><span class="font0">O iki satırlık mektup, Suat'ın yaşantısını altüst etti. Pelür kâğıdına daktiloyla iki satır yazıyorlar, hayatının dengesi bozuluyor. Başka bir&nbsp;yanından, değişik yorumlara elverişli, başka bir ışık vuruyor sanki! Alt&nbsp;tarafı bir mektup denir, ne münasebet! Gelmesiyle, her şeyi&nbsp;değiştirmesi bir oluyor: İçinde olduğu kadar, evin gidişinde de. En.&nbsp;kötüsü onu, kabuğundan çıkmak, yeni ilişkiler kurmak zoruna itmesi.&nbsp;Çekilir şey mi, canım?</span></p>

  <p><span class="font0">Olmayası görünen olasılaştı mı, hayal kırıklığı başlar; gerçekleşir gibi oldu mu, felâket: Tatsız tutsuz bir sürü sorun somutluk kazanacak,&nbsp;çözüm bekleyecektir: Olayı bir düzene koymasan olmaz, eşyalar elden&nbsp;geçirilmeli, hele kitaplar mutlaka, parkeler cila ister, gece lâmbasının&nbsp;ampulü değiştirilecek, vs. vs... İş olmayası göründükçe bunlar akla&nbsp;gelmiyor, gelen sadece eli yüzü belirsiz, kibar mı kibar, öylesine uslu,&nbsp;öylesine efendi ki var mı yok mu belli değil bir adamla, dört yüz lira&nbsp;kuru para. Olasılaştı mı, dakikasında, o adam ve dört yüz lirayla birlikte,&nbsp;bu sorunlar meydana çıkıyor, bir ucundan gündelik, bir ucundan&nbsp;duygusal yaşantısına dokundukları için huzurunu kaçırıyor. İşin içine,&nbsp;gönlü fazla derin bir kadının, çalışkan imgelemi de karıştı mı...</span></p>

  <p><span class="font0">Suat, Halim'in karşı çıkacağını kestirememiş değildi, kestiremediği, kendi karşı çıkışı: Ters türs tüşünceler birikiyor, birikiyor, tasarının&nbsp;gerçekleşmesini tehlikeye düşüren, olumsuz bir yoğunluk kazanıyor.&nbsp;Tasarı kimin tasarısı, onun. Düşünen o, ilânı vermeye Halim'i zorlayan&nbsp;o! İlânı izleyen birkaç gün boyunca, eve ve sisli dalgınlığına kapanarak,&nbsp;mektup ve ziyaretçi bekleyen, ses soluk çıkmayınca sevinen de o!&nbsp;Gerçekte dalgınlığı öyle kalın, kafası ikili yaşantısının getireceği&nbsp;değişikliklerle öyle yüklüydü ki, tasarısının geleceğini ayrıntılı&nbsp;düşünmemişti. Ses çıkmayınca başlangıçtaki merakı söndü, bekleyişi&nbsp;gevşedi. Kocası, miras hayallerinin sürekli gerilimini yaşadığından mı,&nbsp;yoksa gizleyernediği tutkusal kıskançlığından mı, her nedense, bilerek&nbsp;bilmeyerek, zaten işi örtbas etmeye çalışıyordu. Tam iyice küllendiğine&nbsp;ikisinin de inandığı sırada çıkagelen bu mektup, her şeyi yeniden&nbsp;arapsaçına, Halim'iyse öfke ve çaresizlikten çılgına çeviriyor.</span></p>

  <p><span class="font0">"— evimde bir subay mı, bir bu eksikti! Ben düpedüz bir pansiyonere nasıl katlanacağımı düşünürken, başıma püsküllüsü çıktı, sevineyim mi&nbsp;yani buna? Yoo, bu kadarı vallahi elimden gelmez, subayları iyi tanırım&nbsp;ben!"</span></p>

  <p><span class="font0">İçini çekerek, gözünden dumanlı gözlüklerini çıkarıyor, tuhaf, çıkarır çıkarmaz o mimli aydın havasını koydunsa bul, olağanlaşıveriyor: Kınalı&nbsp;kızıl, yaşlanmasını bilememiş, sıradan bir adam bu, içi yırtıcı&nbsp;çekememezliklerle, sinsi ve sürekli yorgunluklarla dolu, yüzü çentik&nbsp;çentik, ağzı nankör:</span></p>

  <p><span class="font0">— &nbsp;&nbsp;&nbsp;... ya babam ölürse bir tanem, ne yaparız bu herifi? Başımızdan&nbsp;nasıl atarız? Gel demesi kolay, git demesi zor, hem...</span></p>

  <p><span class="font0">Dönüp dolaşıp aynı şeyi tekrarlıyor:</span></p>

  <p><span class="font0">— &nbsp;&nbsp;&nbsp;Tanırım ben subayları, iyi tanırım: Çektiğim onca çile arasında...&nbsp;Çektiği çile, ne: İki defa, palas pandıras, Birinci Şube'ye götürülüşü,&nbsp;ilkinde altı, ikincisinde sekiz hafta gözaltında tutuluşu mu? Eski&nbsp;hikâyeler bunlar, ikisi de sıkıyönetimin hüküm sürdüğü savaş yıllarında&nbsp;geçmiş olduğundan, subayları tanıdığını sanıyor. Hele sorgusunu yapan&nbsp;genç subay, o zaman onu öylesine etkilemiş ki, bunca yıl geçmesine&nbsp;rağmen, unutamamış: Bugün bile, karşısında duruyormuş gibi, capcanlı&nbsp;görüyor: Pırıl üniformasıyla, iyice yağlanmış, yepyeni bir mitralyöz gibi&nbsp;soğuk, donuk, korkutucu ve güzel!</span></p>

  <p><span class="font0">Sorgu sırasında, hiç yoktan küplere binerdi. Öfkesini, güvensizliğini, küçümsemesini, Halim'in suratına suratına, bağrılmaktan el bombası&nbsp;gibi patlayan, yıldırıcı sözlerle tükürürdü:</span></p>

  <p><span class="font0">"— ... sen kimsin efendi? Kendini kim sanıyorsun? Melek mi, şeytan mı? İster melek ol, ister şeytan, şunu bil ki: Bir avuç aklı havada talebeyle&nbsp;yıktırmayız bu düzeni biz! Bu bakımdan ya delinin birisin, ya da hasta&nbsp;hayalperest! Bildiklerini teker teker kusturmadan, elimden kimse&nbsp;alamaz seni, anladın mı, hiç kimse... "</span></p>

  <p><span class="font0">Sesine bir ölüm heybeti katarak, sözünü tamamlardı:</span></p>

  <p><span class="font0">"— ... Stalin bile!"</span></p>

  <p><span class="font0">Dışarda, özlemli ıslıklar, uçuşan kiremitler, ne olduğu anlaşılamayan tangırtılarla yüklü, şiddetli bir lodos. Bomboş bir bulvar boyunca sokak&nbsp;lambaları iki sıralı yanıyor: Sağa sola sallanan ışıkları, yoksul ve hüzünlü.&nbsp;Huysuz, yerinde duramayan bulutlarla dolu gökyüzü: Ordan oraya&nbsp;koşuşan, alımlı minarelerin yaldızlı külahlarına takıldıkça, yırtılmış.&nbsp;Kızgın bir zift kokusudur patlıyor, eski püskü evleri bir anda basıp, deli&nbsp;ırmak gibi, ne bulursa önüne katarak sürüp götürüyor: Bozacıları ve&nbsp;ahretten gelen bağrışlarını, pencerede parmağını emen melek gözlü&nbsp;çocuğu, koltuk altlarında gazeteye sarılı bir ekmekle evlerine dönen&nbsp;ölüme çeyrek kala emeklileri, sonbahardan artakalmış afiş parçalarını,&nbsp;açlıktan iskeleti çıkmış bir sokak köpeğini.</span></p>

  <p><span class="font0">Halim, gözlerini yumup, için için ağlayarak:</span></p>

  <p><span class="font0">"— Ben kimim diye soruyor, ne olacağım?"</span></p>

  <p><span class="font0">Bir keresinde sorgusu uzadıkça uzamış, uzadıkça mantık dışı bir yola dökülmüştü. Başkaldırdı:</span></p>

  <p><span class="font0">"— ... tamam, haklısınız, rezillik bu! Ben bir hiçim, yaptığım gülünç bir şey! Öyleyse bırakın gideyim, hayatımı gönlümce sürdüreyim. Siz ne&nbsp;kadar salakça, enayice derseniz deyiniz, benim gözümde değeri büyük,&nbsp;değil mi ki hayatımdır, onu öylece yaşamak isterim, kaldı ki..."</span></p>

  <p><span class="font0">Arkasını getirememişti; subay, elinde oynadığı çelik cetveli birden indiriyor. Çabucak, keskin ve hızlı. Nasıl yaptığı fark edilmiyor bile.&nbsp;Yalnız, Halim'in yanlan alt dudağı; suratına ustura salmışlar gibi,&nbsp;yüreğine çöken yanık acısı, o kadar.</span></p>

  <p><span class="font0">"— Sus efendi, kes sesini! Münevver tıraşına karnımız tok! Ağzını sadece cevap vermek için açacaksın, anladın mı, sadece onun için,&nbsp;yoksa... "</span></p>

  <p><span class="font0">İşin garibi, daha Halim kim olduğunu bilmediği yeni pansiyonerin mektubunu okurken, asılsız astarsız ama dehşetli etkili bir çağrışım&nbsp;şimşek gibi çakmış, bu mektubun ötekinden geldiği kanısını içine&nbsp;yerleştirmişti. Yıllar öncesinin sorgu yargıcı, cumartesiye gelecek olanın&nbsp;yerini alıyor; ötekinin gözlerinin önünden hiç silemediği suratı, bir&nbsp;korku maskesi gibi, bunun yüzüne oturuyordu: Sabah akşam sinekkaydı&nbsp;tıraş olmuş, oturaklı adam yüzü, abartılmış makineli tüfek ciddiliği, hele&nbsp;insanı ezen güvensizliği ve horgörüsüyle, sanki gelmiş apartmanın&nbsp;kapısına dayanmış da, ağır ağır, tadını çıkara çıkara, merdivenleri&nbsp;çıkıyor: İşte şimdi ikinci katta, şimdi üçüncüde. İşte onkırın kapısına&nbsp;geldi, işte zili çalıyor...</span></p>

  <p><span class="font0">"— ... sakın ha bir tanem, sakın açayım deme! Ucunda ölüm bile olsa, e mi? Tanırım demedim mi ben sana bunu: Sustu mu tetik bulun, ne&nbsp;yapacağı anlaşılmaz; güldü mü, asıl o zaman kork."</span></p>

  <p><span class="font0">Suat da buna benzer sıkıntılar tasarlıyordu ama, nedense susuyor, hiç oralı olmuyordu: Ne bir söz, ne anlamlıca bir bakış! Bu, Halim'in bin bir&nbsp;dereden getirdiği sulara rağmen, kararını değiştirmediğine işaretti. İyi&nbsp;ama, neden? Nedenini, o da kestiremiyordu doğrusu. Kim bilir, belki&nbsp;bu, lodos fırtınasının pencere pervazlarına vurup vurup, orman yangını&nbsp;ya da batan gemi ıslıkları çıkarmasındandı; belki tozutmuş&nbsp;komşularının, başlayıp bitiremediği deli kahkahalarından! Muslukları&nbsp;açtı mı, bütün boruların inlemesinden de olabilirdi, o günün salı&nbsp;olmasından da: Paramparça yelkenlerini rüzgâra vermiş, kayalıklara&nbsp;sürüklenen bir salı, bütün salılar gibi soluk, bütün salılar gibi uğursuz!&nbsp;Kocası sinirine dokunuyordu, birbirini tutmaz tahminlerine bozuluyor,&nbsp;hele o, iyice araştırılıp bulunduğu besbelli olan, iddialı aktör jestleri ona&nbsp;batıyordu. Bu, Matmazel Raşel'in verdiği romana, kendini alamayacak&nbsp;kadar kapıldığından, kapılmasına ayrıca içerlediğinden böyle olabilirdi;&nbsp;radyonun, insanı çıldırtabilecek derecede inatçı, birtakım parazit&nbsp;böceklerince zaptedilmiş olmasından da! Başka yol bulamayışından ileri&nbsp;gelemez miydi? Gelirdi, elbet: Halim, önüne geçilmez bir şekilde&nbsp;kocasıydı, önüne geçilmez bir şekilde kocası kalacaktı.</span></p>

  <p><span class="font0">— ... ne olur beni anla bir tanem, durumumu biliyorsun, askerliğimi savsaklayıp duruyorum, ele geçirseler posta edip götürecekler, evime&nbsp;gönül rahatıyla nasıl bir subay alabilirim, düşünsene biraz: Olmayacak&nbsp;şey bu!</span></p>

  <p><span class="font0">Askerlik, çoğu aydınlar gibi, kâbusu. Kendisini, elinde tüfek, çevresi çelik parıltılı yalçın tepelerle sarılmış, dört ucunda dört süngülü&nbsp;bekleyen bir garnizonda, eğitime çıkarken tasarlamıyor mu, üstüne&nbsp;fenalıklar geliyor. Sabah karanlığını yırtan kalk borusu. O yoğun, pütür&nbsp;pütür buzlu ekim sonu sislerinin ağır uykularından, uyanabilirsen uyan&nbsp;bakalım.</span></p>

  <p><span class="font0">"— ... ikinci bölük, görüşünüze hazırdır komutanım."</span></p>

  <p><span class="font0">"— ... ilk dersimiz piyade tüfeğidir, piyade tüfeği birbirinden farklı iki kısımdan yapılmıştır: Ağaç kısmı, maden kısmı..."</span></p>

  <p><span class="font0">Kara kışın ortasında, manevralar: İki metre kar, eksi on beş! Ölümsüz kuru fasulye, ezilmiş tahtakurusu kokan bulgur pilâvı. Gündüzleri&nbsp;Subay Gazinosu'nda bitmez tükenmez çapkınlık hikâyeleri, pişti ya da&nbsp;altmış altı; geceleri Orduevi'nde ne yapacağını kestiremeyip, kafayı&nbsp;çekmek! Yüksek sesle tartışmak, yasak! Siyasi kitap okumak, yasak!&nbsp;Yasak oğlu yasak!</span></p>

  <p><span class="font0">Şundan bundan işittikleri, işittiklerine dayanarak kurdukları, askerlik görevinin anlamını ve gerçeğini, kafasında öyle değiştirmiş bozmuştu&nbsp;ki, askerliğini, uzadıkça uzayacak bir azap gibi görüyordu. Sanki kışlaya&nbsp;adımını atar atmaz, onu insanlığından ve kişiliğinden soyacaklar,&nbsp;toplumdan soyutlayıp, kaba kuvvetin ve sistemleştirilmiş uysallığın&nbsp;buyruğuna verecekler. Arkasından terör gelecek, terör, kıyamet ve&nbsp;ölüm!</span></p>

  <p><span class="font0">Serüven asıl 'mimliler', Siyasi Polis'in fişledikleri, ölüp ölesiye öteki vatandaşlardan ayırdıkları için yamandı. Bilgileri, görgüleri, diplomaları&nbsp;ne olursa olsun, subaylık yıldızı ulaşılmaz bir düş olarak kalıyor,&nbsp;böyleleri Yedek Subay Okulu'ndan er olarak 'alaya çıkarılıyordu.'&nbsp;Kaldırıp bunları, memleketin en kuytu köşelerinde üslendirilmiş&nbsp;yardımcı birliklere atarlar, garnizonlarda paryaymış gibi davranırlardı.&nbsp;Kimisi dayanamaz çökerdi, bütün insan ve aydın nitelikleri dağılır;&nbsp;kuşku, garipseme, korku ve yılgınlık, kişiliğini kezzap gibi eritirdi. Gözü&nbsp;kara, yüreği pek olanları kaçarlardı, kaçarlardı ama, parasız pulsuz&nbsp;umutsuz olduklarından, büyük bir boşluğa düşerlerdi: Nereye gitseler,&nbsp;umutsuzlukları arkalarından gelirdi.</span></p>

  <p><span class="font0">Bozkırda yırtıcı güneşin bunalttığı cılız sürüler uyuklar, cayır cayır tüten yolların ötesinden bir kağnı hayal meyal belirir. Ağdalı sıcak öylesine&nbsp;bastırır, öyle amansız vurur ki, destursuz çoban köpekleri, uluya uluya&nbsp;kudururlar. Kaçsan nereye kaçar, saklansan nereye saklanırsın? Kırlar&nbsp;</span><span style="text-indent: 1em;">böyle barındırmazsa, şehirlere güvenilir mi, hiç güvenilmez. Er geç bir yerde kıstırır, ele geçirirler: Her şey, her kaçış için yeni yıllar binerek,&nbsp;yeniden başlamış olur.</span></p>

  <p><span class="font0">Üstelik Halim, yarı korkusundan, yarı imgeleminin densizliğinden, işi büsbütün çığrından çıkarıyor, sırf onun için düşünülmüş güçlükler, hiç&nbsp;kullanılmamış belâlar uydurarak, durmadan kaytarıyordu. Şube'deki&nbsp;sivil bir kâtiple işini mi uydurmuştu, bilmem hangi Hey'eti Sıhhıye'den&nbsp;rapor mu almıştı ne, askerliği aralıksız erteleniyor; vesveseli tabiatı,&nbsp;böyle kılı kırk yarması yüzünden, yine rahat edemeyip, en ufak şeyden&nbsp;pirelenerek, korkular içinde yaşıyordu.</span></p>

  <p><span class="font0">Tartışmanın hızına kapılıp, Galib'in, bazen onu bu konuda azarladığı olurdu:</span></p>

  <p><span class="font0">"— ... haydi ordan, barışseverlikmiş! Sizin de, barışseverliğinizin de Allah belâsını versin! Ödleğiz desenize şuna! İspanya'da&nbsp;cumhuriyetçiler, faşistler kadar iyi donatılmış, iyi savaşçı olsalardı,&nbsp;Franco savaşı kazanabilir miydi sanıyorsunuz?"</span></p>

  <p><span class="font0">İspanya Savaşı'ndan açıldı mı, susmak bilmezdi; sesini alçaltır, kaçamak bakışlarıyla sağı solu kollayarak, 'los cuatros generales'ten bir iki mısra&nbsp;söylerdi; sesi yoktu, ayrıca yanlış söyleyip şarkıyı berbat ederdi ama,&nbsp;içtenliği, bir çocuk gibi heyecanlanışı insana dokunurdu. Sözünü,&nbsp;sonunda,</span></p>

  <p><span class="font0">"— ... tam tersine hazret diye bağlardı, bize gereken tam bir asker kafası: Halkın emrinde, halkın yararına çalışacak ama, kafa asker kafası&nbsp;olacak: Disiplinli, gözü kara, sonuç alıcı."</span></p>

  <p><span class="font0">Halim alınır, küçük düşmeyeyim diye tutunacak dal aranırdı:</span></p>

  <p><span class="font0">"— Korku mu derdi, korkan kim yahu? Babamın, Yunan işgalinde, Kuvayı Milliye çetecisi olduğundan haberin var mı? Yiğitlik, asker&nbsp;kafası, şu bu kanımızda bizim. Benim çekindiğim askerlik değil,&nbsp;davranışlarımda kısıtlanmak! Buna gelemem işte."</span></p>

  <p><span class="font0">Karısına söyledikleri daha başka, bir hayli duygusaldı:</span></p>

  <p><span class="font0">"— ... Senden uzakta, sensiz yaşamak, yaşamak sayılır mı? Delirmenin, diri diri gömülmenin başka bir çeşidi olur. Beni alıkoyan senin varlığın!&nbsp;Sen olmasan, çoktan sittir olur Rus sınırında nöbet tutmaya giderdim,&nbsp;askerlik vız gelirdi zaten, sürgün koymazdı. Biraz daha az seviyor&nbsp;olsaydım... "</span></p>

  <p><span class="font0">Hep böyle cıgarası ağzında konuşur, bayıla bayıla kendi sesini dinler. Cıgaranın külü üstüne başına, ya da gevşek, hafif nemli, kızıl tüylerle&nbsp;</span><span style="text-indent: 1em;">örtülü, püskürme çilli ellerine dökülür. Suat'ı, divanına uzanmış, yine dalgın ve uzak, kararını kesinleştirir mi gördü, ansızın kapıldığı bir&nbsp;yeniklik duygusuyla, ayaklarının dibine yığılarak,</span></p>

  <p><span class="font0">"— ... bana bak bir tanem diye başlar, Galib'le bir cep tiyatrosu kuracağız, ciddi bir ortak bulduk, bugüne yarına oldu say! Sen benden&nbsp;para istemiyor musun, al sana ayda en az bin kâat, tamam mı? Unut bu&nbsp;pansiyonluk dalgasını ha, n'olursun? Cumartesiye gelirse, bir yalan&nbsp;uydur, başkasına verdik, de, kapatalım bu konuyu."</span></p>

  <p><span class="font0">Sonra düşünceli bir sesle, daha çok kendi kendine,</span></p>

  <p><span class="font0">"— &nbsp;&nbsp;&nbsp;... karımın varlığını diye mırıldanır, nasıl bir yabancıyla&nbsp;</span><span style="text-indent: 1em;">paylaşabilirim? Karım benim her şeyim: Sevdiğim, inandığım, uğruna her acıya katlandığım kadın."</span></p>

  <p><span class="font0">Oysa Suat tuvaletin önüne oturmasın, aynadaki hayaliyle büyüleniyor sanki, saatlerce yüzünü seyretse bıkmıyor. Garip bir tutku. Gün ışığı,&nbsp;aynada ayrışıp titreşerek, tekinsiz pırıldamalar, gökkuşağı serpintileriyle&nbsp;dolu, apayrı bir evren yaratıyor ona. Halim'in takıldığı da bu, aynaya&nbsp;isim takmış, 'cinlerin penceresi' diyor, 'kendine baktın mı' diyor,&nbsp;'cinlerin ecesini görüyorsun orda', 'zaten' diyor, 'cinlerin ecesi sen değil&nbsp;misin?' Suat'ın bir türlü kendinden kopamadığına bakılırsa, belki dediği&nbsp;doğru. Bütün sabah, işi gücü boyanıp süslenmek: Ya saçını sarar, ya&nbsp;kaşını alır, ya kirpiğini kıvırır, elinin altında türlü çeşit boya, kahverengi,&nbsp;mavi, yaldızlı gri, kırmızı... Uğraştıkça değişir, güzelleşir: Kirpikleri&nbsp;büsbütün kıvrılırlar, iri gözleri adamakıllı irileşir, ağzı derlenir toplanır:&nbsp;Yansımalı bir tavus güzelliği yerleşir üzerine, ya da bir melek çirkinliği.&nbsp;Onu böyle inatla ısrarla yüzünü değiştirmeye zorlayan, annesine, hayali&nbsp;gözlerinin önünden gitmeyen o handiyse erkek yaratığa benzemek&nbsp;korkusu mu? Besbelli o, yoksa kadından da öte, düpedüz dişi bir yüz&nbsp;edineceğim diye bu kadar niye uğraşsın? Arasıra 'cinlerin&nbsp;penceresi'nden bakıp, karşısında acıdan ve yaştan sertleşmiş, ona&nbsp;benzer birini görmüyor mu, bütün vücudunu bir titreme alıyor, öğüresi&nbsp;geliyor. Nasıl yapsa, kaçsa, görmese!</span></p>
</body>
</html>
