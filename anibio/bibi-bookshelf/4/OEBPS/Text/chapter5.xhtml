<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Dolandırıcı Felix Krull'un İtirafları</title>
  <link href="../Styles/main.css" rel="stylesheet" type="text/css"/>
</head>

<body class="chapter epub-type_chapter">
  <div class="sayfa-bosluk html5_section">
    <h1>Beşinci bölüm</h1>

    <p>Eğer ruhumun derinliklerinde beni etkileyen başka gençlik anıları arıyorsam, bizimkilerin, kendileriyle birlikte Wiesbaden’e tiyatroya gitmeme ilk defa izin verdikleri günü anmam gerekir. Aslında burada bir parantez açıp gençliğimi tasvir ederken, seneleri tarihsel sırasına göre değil, istediğim gibi hareket ettiğim bu yaşam periyodunu bir bütün olarak ele almam daha doğru olur. Vaftiz babam Schimmelpreester’e bir Yunan tanrısı olarak modellik yaptığım sırada, on altısında ya da on sekizindeydim; okulda çok geriden gelmeme rağmen neredeyse bir delikanlı olmuştum. Ama benim ilk defa tiyatroya gidişim daha önceki bir yıla, on dördüncü yaşıma rastlıyor, yani benim bedensel ve ruhsal olarak (biraz sonra ayrıntılı olarak anlatacağım gibi) oldukça geliştiğim ve belli şeylere ilgi duymaya başladığım hareketli bir dönemime denk geliyor. Gerçekten de o akşamki gözlemlerim ruhumda derin bir yer etti ve bana üzerinde düşünebileceğim sonsuz malzeme sundu.</p>

    <p>Daha önce Viyana kafelerinden birine gitmiştik; biz orada tatlı punç içerken, babam da kamışla yeşil peri içmişti; bütün bunlar beni heyecanlandırmak ve ruhumu coşturmak için çok güzel anlardı. Ancak bir fayton bizi merakımın hedefine götürüp de pırıl pırıl parlayan localı salon bizi içine aldığında benliğimi tümüyle saran o ateşi kim tasvir edebilir ki! Balkonlarda göğüslerini yelpazeleyen kadınlar, onların üzerine eğilerek sohbet eden beyler, salondaki, bizim de karıştığımız uğuldayan kalabalık, saçlardan ve elbiselerden yükselen ve şamdan gazlarının kokusuyla karışan parfüm kokuları, aletlerini akort eden orkestranın çıkardığı karışık sesler, salonun tavanında ve perdenin üstünde çıplak melek resimleri – evet, bir şelale gibi yukarıdan aşağıya doğru süzülen pembemsi çıplak melek resimleri benim genç duyularımı uyandırmak ve bu olağanüstü şeyleri algılamak için ne kadar da uygundular! Yüksek ve ihtişamlı bir salonda insanların bu şekilde bir araya gelişini o zamana kadar yalnızca kilisede görmüştüm; tiyatro, bölümlere ayrılmış ve insanda yüce duygular uyandıran bu mekân, bana onurlu bir iş için görevlendirilmiş seçkin insanların renkli giysileriyle, çalınan müziğin ritmine uyarak adımlarını bir ileri bir geri hareket ettirerek dans ettikleri, birbirleriyle konuştukları, şarkılar söyledikleri ve davranışlarını sergiledikleri özel ve saygın bir yer olarak görünüyordu. Söylediğim gibi, tiyatro bana gerçekten de eğlencenin kutsal mekânı, ruhlarını coşturmak isteyen insanların, aydınlık ve mükemmellik karşısında karanlıkta bir araya geldikleri, ağızları açık bir şekilde gönüllerini fetheden şeyleri seyrettikleri bir yer olarak görünüyordu.</p>

    <p>Mütevazı türden bir oyun sergileniyordu, ne yazık ki adını unuttum ama söylenildiği gibi basit türden bir eser, bir operet sergileniyordu. Olay Paris’te geçiyordu (bu, zavallı babamın neşesini çok arttırmıştı); eserin merkezinde genç bir avare ya da bir elçilik ataşesi, tiyatronun yıldızı sayılan ünlü opera şarkıcısı Müler-Rosé’nin canlandırdığı bir çapkın ve kadın avcısı vardı.Onun adını, kendisiyle tanışmak şerefine erişmiş olan babam sayesinde öğrendim, görüntüsü hafızamda yaşamaya devam edecek. Artık yaşlandığını ve benim gibi yıprandığını tahmin ediyorum; ama vaktiyle seyircileri ve beni büyülemesi ve gözlerimizi kamaştırması karşısında ne kadar çok etkilendiğimi hiç unutmayacağım. Gözlerimizi kamaştırmak, diyorum; bu sözcüğün ne kadar çok anlam içerdiğini aşağıda açıklayacağım. Şimdilik Müler-Rosé’ nin sahnedeki görüntüsünü canlı anılarımdan hareketle tasvir etmeye çalışacağım.</p>

    <p>Sahneye ilk çıktığında siyahlar içindeydi, buna rağmen mağrur duruşuyla çevresine parıltı saçıyordu. Oyunun içeriğine göre, zenginlerin eğlence dünyasında gerçekleşen bir buluşmadan dönüyordu ve biraz sarhoştu; ancak sarhoşluğunu ölçülü sınırlar içinde tutmayı, kendisini güzel ve asil bir şekilde göstermeyi iyi beceriyordu. Yakaları saten kaplı siyah bir pelerin giymişti, siyah frak pantolonunun altındaki rugan ayakkabıları dikkat çekiyordu; ayrıca beyaz parlak deri eldivenleri vardı, zamanın askerî modasına uygun kafasına silindir şapka takmıştı, ensesine kadar uzanan saç ayrım çizgisi şapkanın altından pırıl pırıl parlıyordu. Görüntüsü kusursuzdu, giydiği her şey sanki ütülenmiş gibi üstüne öylesine oturmuştu ki, bunların gerçek yaşamda bozulmadan on beş dakika bile kalabilmesi mümkün değildi. Özellikle de alnını örten, çapkınlara özgü biçimde yan duran silindir şapkasıyla, gerçekten de, temsil ettiği türün düşlenen örnek görüntüsünü sunuyordu; üzerinde ne bir toz zerreciği ne de bir kırışıklık vardı, parlak ışıkların altında kusursuz bir tablo gibi duruyordu; bu yüce varlığın yüzü de görüntüsüne uygundu ve balmumundan yapılmış gibiydi; uçuk pembe renkli bu yüzü etrafı siyahlarla çevrelenmiş badem gözler, kısa ve düz bir burun ve son derece belirgin çizilmiş mercan kırmızısı bir ağız süslüyordu, ağzının yay şeklindeki kalkık üstdudağının üstünde sanki bir pergelle ölçülmüş ve fırçayla çizilmiş gibi düzgün duran kabarık bir bıyık göze çarpıyordu. Bir sarhoştan beklenmeyecek şekilde hafifçe yalpalayarak şapkasını ve bastonunu bir hizmetliye verdi, paltosunu çıkardı ve parlayan elmas düğmeleri, bol pilili gömleği ve frakıyla orada öylece durdu. Berrak bir sesle konuşarak ve gülerek eldivenlerini çıkardı; ellerinin üstü un beyazı rengindeydi ve pırlantalarla süslüydü, içi ise yüzü gibi pembemsiydi. Sahnenin yan tarafında durup bir ataşe ve kadın avcısı olarak hayatın eğlenceli yanlarını ve olağanüstü hafifliğini anlatan bir şarkının ilk dizesini alçak sesle söyledi, daha sonra kollarını mutlu bir şekilde yana doğru açarak parmaklarını şakırdatıp dans ederek sahnenin öbür tarafına yürüdü ve orada ikinci dizeyi de söyledikten sonra, alkışlarla geri çağrılmasını beklemek ve suflör hücresinin önünde üçüncü dizeyi söylemek için geriye çekildi. Sonra zarafetle ve sakin sakin olayların içine girmeye başladı. Oynanan oyun gereğince çok zengin biriydi, bu da ona büyüleyici bir görüntü veriyordu. Oyunun akışına göre değişik değişik kıyafetler giyiyordu: kırmızı kemerli kar beyazı spor bir elbise, üstünde oldukça zengin duran fantezi üniforma, karmaşık bir olayı canlandırırken insanları gülmekten kırıp geçirdiği gökyüzü mavisi ipekten külotlar. Yürekli, coşkulu, insanı büyüleyen serüven düşkünü bir yaşamı sergiliyordu: Kâh bir düşesin eteğine yapışıyor, kâh iki kendini beğenmiş yosmayla şampanyalı akşam yemeği yiyor, kâh tabancasını çekip aptal bir rakiple düello yapmaya hazırlanıyordu. Bu tatlı yorgunluklardan hiçbiri onun kusursuz görüntüsüne herhangi bir zarar veremiyor, pantolonunun ütüsünü bozamıyor, parıltısını söndüremiyor, pembemsi yüzünü kızartıp sevimsiz hale getiremiyordu. Müzikal bir eserin gerekli kıldığı kurallar ve dramanın ciddiyeti nedeniyle hareketleri kısıtlanmış olsa da, üstündeki bu baskıya rağmen davranışlarıyla özgür, cesur ve rahat bir görüntü sunuyor, hiçbir şekilde umursamazlık ve sıradanlık izlenimi vermiyordu. Bütün vücudu, tırnaklarının uçlarına varıncaya kadar “yetenek” denilen şeyle büyülenmiş gibiydi; bu büyü, görüldüğü kadarıyla, bize olduğu kadar ona da büyük bir haz veriyordu. Bastonunun gümüş başlığını elinde tutuşunu ya da ellerini pantolonun ceplerine sokuşunu görmek insanın ruhunu neşelendiriyordu; oturduğu koltuktan kalkışını, seyircinin önünde eğilirken bir ileriye gelip bir geriye gidişini kendisinden o kadar emin bir şekilde yapıyordu ki, bu insana heyecan ve yaşam sevinci veriyordu. Evet, olay buydu: Müler-Rosé, çevresine heyecan ve yaşam sevinci yayıyordu; her ne kadar bu sözcük, tatlı acı karışımı bir kıskançlık, özlem, umut ve sevme arzusu duygusunu daha farklı bir şekilde ifade etse de, sahnedeki bu güzellik ve kusursuz mutluluk görüntüsü gerçekten de insanın ruhunu ateşlemeye, onu coşturmaya yetiyordu.</p>

    <p>Salonda birlikte oturduğumuz seyirciler genellikle orta sınıf mensubu kadınlar ve erkeklerden oluşuyordu, bunların arasında sekreterler, yıllık çalışan genç insanlar ve küçük kız çocukları da vardı. Ben sahnede sunulandan inanılmayacak derecede keyif alıyordum, oyuncunun bana yaşattığı bu zevkin ve heyecanın tüm seyirciler üzerinde bıraktığı etkiyi ve yüzlerindeki ifadeyi kendi gözlerimle görebilmek için merakla çevreme bakınıyordum. Onların yüzlerinde ahmakça bir sevimlilik, dudaklarında ise kendilerini kaybetmişçesine gülen aptalca bir ifade vardı; küçük kızların daha sevimli ve daha heyecanlı gülmelerine karşın, hanımlar uyku rehaveti içinde esneyerek uyuşuk ve miskin bir ruh haliyle gülüyorlardı. Erkeklere gelince; öylesine etkilenmiş ve öylesine büyük bir keyifle seyrediyorlardı ki, sanki rüyalarında kendi gençliklerini görüyor ve parlak kariyerli ve başarılı oğullarını seyreden babalar gibi gözleri parlayarak izliyorlardı. Sekreterler ve yıllık çalışan genç insanlara gelince; yukarıya doğru kaldırdıkları yüzlerindeki her şey, gözleri, burun delikleri ve ağızları iyice açılmış bir halde gülümseyerek izliyorlardı oyuncuyu. Eğer külotlarımızla sahnede biz duruyor olsaydık nasıl olurdu acaba, diye düşünüyorlardı herhalde. Kendini beğenmiş iddialı yosmalara kendi sınıfından birilerine yaklaşır gibi ne kadar içten ve ne kadar da şehvetle yaklaşıyordu! Müler-Rosé sahneden indiğinde, omuzlar aşağıya düşüyor ve sanki kalabalığın içinden çok büyük bir güç uzaklaşıyordu. Yukarıya kaldırdığı kollarıyla, ince bir sesi uzatarak zafer kazanmış bir edayla ve koşar adımlarla, sahnenin arka tarafından öne doğru gelirken, giydikleri saten elbiselerinin dikişlerini patlatacak kadar şişmiş kadın göğüsleri çıkıyordu karşısına. Evet, izledikleri oyunun büyüsüne kapılan seyirciler, kendilerini bilinçsizce ve mutlu bir şekilde, parlayan bir ateşin içine atan gece böcekleri sürüsünü anımsatıyordu.</p>

    <p>Babam krallar gibi eğleniyordu. Salona girerken, Fransız geleneğine uygun olarak şapkasını ve bastonunu da yanına almıştı. Perde kapanır kapanmaz şapkasını giydi ve bastonunu yere vurarak kopan çılgınca alkışa eşlik etti. “<em>C’est épatant!</em>” dedi defalarca, yavaşça ve hayranlıkla. Ancak oyun sona erdikten sonra, oyundan çok etkilenen ve duyguları kabaran sekreterlerin, gecenin kahramanını taklit etmek için nasıl yürüdüklerini, birbirleriyle nasıl konuştuklarını, kızarmış ellerini nasıl incelediklerini ve bastonlarını nasıl tuttuklarını gördükten sonra, babam bana şöyle dedi: “Benimle gel, onun yanına gidip elini sıkalım. Müler-Rosé ve ben ne de olsa dost sayılırız! Beni görmekten çok mutlu olacaktır. Babam bizim ailenin hanımlarına ön salonda beklemeleri talimatını verdikten sonra, biz Müler-Rosé’yi kutlamak için onun bulunduğu yere doğru yöneldik.</p>

    <p>Yürüdüğümüz yol bizi sahnenin hemen yanında bulunan ve bu arada karanlığa gömülmüş olan müdür locasına götürdü, oradan da dar bir demir kapıdan geçerek kulislerin arkasına ulaştık. Sahnenin yarı karanlığı, ortalığı toplayan işçilerin siluetleriyle tam bir hayalet görüntüsü uyandırıyordu. Oyunda bir asansör görevlisini canlandıran kırmızı üniformalı narin yapılı bir kız, omuzlarını duvara dayamış, derin derin düşünürken, babam şaka olsun diye onun en kabarık yerinden şöyle bir makas aldı ve ona aradığımız vestiyerin yerini sordu, bunun üzerine o da bize canı istemeye istemeye gitmemiz gereken yönü işaret etti. Gaz lambalarının aydınlattığı badanalı bir koridoru boydan boya geçtik. Koridora açılan kapılardan küfür, kahkaha ve sohbet sesleri duyuluyordu; neşeli neşeli gülümseyen babam, parmağıyla işaret ederek bu yaşam biçimine dikkatimi çekti. Ama biz, koridorun alt tarafındaki dar bölümde bulunan kapıya doğru yürümeye devam ettik ve oraya varınca, babam ayak bileklerine kadar eğilip içeriye kulak kabarttıktan sonra kapıyı vurdu. İçeriden yanıt verildi: “Kim o?” ya da, “Ne var, kör olası!” Bu kaba seslenişin nedenini kesin olarak hatırlamıyorum. “İçeri girebilir miyiz?” diye sordu babam; ama içeriden gelen yanıt, bu kâğıtlara dökülebilecek türden değildi. Babam sessizce ve mahcup bir biçimde gülümseyerek devam etti: “Müler, benim – Krull, Engelbert Krull. Elinizi sıkıp sizi kutlamak istiyorduk, izin var mı?” Bunun üzerine içerideki güldü ve şöyle dedi: “Ah, sensin demek, kart horoz! Eğlenceyi de hiç kaçırmazsın!” Biz kapının eşiğinde beklerken, “Eğer çıplak vücudum sizi rahatsız etmeyecekse, buyurun,” dedi. İçeri girdik ancak karşılaştığımız manzara, bir oğlan çocuğunun hayatı boyunca hiç unutamayacağı iğrenç bir manzaraydı.</p>

    <p>Müler-Rosé kirli bir masada, her tarafı lekeli ve tozlu bir aynanın karşısında oturuyordu, üstünde triko kumaştan gri bir külot dışında hiçbir şey yoktu. Kollarına kolluk takmış bir adam, elindeki havluyla kan ter içinde kalmış şarkıcının sırtını kuruluyordu, bu sırada o da kalın bir tabaka halinde yüzüne ve boynuna sürdüğü merhemi, renkli yağdan kaskatı olmuş bir başka havluyla temizlemeye çalışıyordu. Yüzünün yarısı hâlâ o mükemmel pembe tabakayla kaplıydı; biraz önce balmumu gibi parlayan çehresi, şimdi boyalardan arınmış, peynir gibi solgun yüzünün öteki yarısının yanında, kırmızı sarı renkli haliyle komik bir görüntü sunuyordu. Oyunda ataşe olarak taktığı saç ayrım çizgili, kestane rengi peruğunu çıkardığı için kızıl saçlı olduğunu fark ettim. Gözlerinden birinin kenarları hâlâ siyah boyalıydı, metal gibi parlayan siyah tozlar kirpiklerinin arasına yapışmıştı, bu arada öteki gözünün çevresi boyalardan temizlenmiş ve biraz sulanmıştı, ovulmaktan tahriş olduğu için ziyaretçilerine gözlerini kırpıştırarak bakıyordu. Eğer Müler-Rosé’nin göğsü, omuzları, sırtı ve kolları sivilcelerle kaplı olmasaydı, herhalde bütün bunlara katlanılırdı. Uçları iltihaplı, insanda tiksinti uyandıran kırmızı kırmızı sivilceleri vardı ve kısmen de kanıyorlardı. Bunları düşündüğümde, bugün bile ürpermekten kendimi alamıyorum. Belirtmek isterim ki, hırsımız ne kadar çok artarsa iğrenme yeteneğimiz de o kadar çok büyüyor. Bu, şu anlama geliyor: Aslında dünyaya ve dünyanın sunduklarına ne kadar içten bağlanıyorsak, iğrenme yeteneğimiz o kadar büyüyor. Soğuk ve sevgisiz doğaya sahip bir insan, hiçbir zaman benim ilk tiyatro ziyaretimdeki gibi iğrenip böylesine sarsılamaz. Demir döküm bir sobayla aşırı derecede ısıtılmış odayı, çanaklar, tavalar ve masayı kaplayan renkli yağ çubuklarının buharları ve ter kokusuyla iyice ağırlaşmış bir hava doldurmuştu; öyle ki ilk başlarda midem bulanmadan burada bir dakika bile kalamayacağımı düşündüm.</p>

    <p>Ama yine de ayakta durmuş, etrafıma bakınıyordum. Müler-Rosé’nin giyinme odasına yaptığımız ziyaretle ilgili olarak ekleyecek daha fazla bir şey yok. Evet, anılarımı öncelikle kendimi eğlendirmek için değil de, daha çok seyirciyi eğlendirmek için yazmış olsaydım, bu ilk tiyatro ziyaretimi böylesine ayrıntılı anlattığım için kendimi eleştirmeliydim. Gerilimleri ve ölçütleri dikkate almıyorum; bu değerleri hayal dünyalarında yarattıkları konulardan görülmeye değer düzgün sanat eserleri üretmeye çalışan yazarlara bırakıyorum; bense burada yalnızca kendi tuhaf yaşamımı anlatıyorum ve elimdeki bu malzemeyi canımın istediği gibi kullanıyorum. Kendim ve dünya hakkında edindiğim aydınlatıcı bilgiler için borçlu olduğum deneyimlerimi ve karşılaştığım olayları anlatırken, uzun uzun açıklamalarda bulunuyorum ve her ayrıntıyı özellikle öne çıkarıyorum, benim için fazla anlam ifade etmeyen şeyleri ise üstünkörü anlatıyorum.</p>

    <p>Müler-Rosé ve zavallı babamın o zaman yaptıkları sohbet hafızamdan neredeyse tamamen silinmişti, bu belki de o sırada ona kulak kesilecek vaktim olmadığı içindi. Zira duyularla beynimize iletilen hareket, sözcüğün beyinde ürettiği hareketten kuşkusuz çok daha güçlüdür. Seyircilerin çılgınca alkışları şarkıcının başarısını teyit etmiş olsa da, onun sürekli beğenilip beğenilmediğini, beğenildiyse ne ölçüde beğenildiğini sorduğunu hatırlıyorum; onun huzursuzluğunu nasıl anlamazdım ki! Ayrıca aklımda kaldığına göre, konuşma aralarına bazı müstehcen espriler de serpiştiriyordu; örneğin babam ona herhangi bir konuda sataşınca: “Çenenizi kapayın!” diyor ve hemen arkasından, “Ya da patilerinizi daha lezzetli bir şey için saklayın!” diye ekliyordu. Ama ben onun zihninin ürettiği bu veya diğer sözleri, dediğim gibi, yarım kulakla dinliyordum; çünkü o sırada tamamen duyularımın karşılaştığı şeyleri içselleştirmeye çalışıyordum.</p>

    <p>Bu yarı karanlık kalabalığın –o zamanlar düşüncelerim aşağı yukarı böyleydi– biraz önce imrenerek seyrettiği ve yerinde olmak istedikleri gönül hırsızı, işte yüzü gözü boya bulaşığı, cüzamlı gibi görünen bu adamdı! Görüntüsüyle insanda tiksinti uyandıran bu zavallı ve günahkâr adam, mutlu kelebeğin ta kendisiydi; biraz önce ona bakan binlerce göz güzelliğin, hafiflemenin ve mükemmelliğin gerçekleştiğini sanarak nasıl da aldanmışlardı! Akşam olup vakitleri gelince, masallardaki gibi ışıl ışıl parlayan o tiksindirici yumuşakçalardan biri değil miydi o? Ama belli bir yaşam deneyimine sahip bu yetişkin insanlar, kendilerini onun büyüsüne nasıl kaptırırlar? Aldatıldıklarını bilmeleri gerekmez mi? Yoksa bu insanlar sanki aralarında söz birliği etmişler gibi bu aldatmayı bir kandırmaca olarak görmüyorlar mıydı? Sonuncusu bana daha olası gibi geliyor; zira etraflıca düşünülürse, ateşböceği kendisini gerçek biçimiyle ne zaman gösterir? Yaz gecelerinde şiirsel bir kıvılcım olarak uçuşurken mi yoksa avucumuzun içinde kıvrılan basit ve iğrenç bir yaratık olunca mı? Hangisi olduğuna karar vermekten sakının! En iyisi, biraz önce gördüğünüzü sandığınız resmi yeniden gözünüzün önüne getirin: Kendilerini sessizce ve çılgınca ateşin içine atan o zavallı güve ve sivrisinek sürüsüne bakın! Onların kandırılmaya isteyerek izin vermeleri ne büyük birliktelik! Görüldüğü gibi burada Müler-Rosé’nin yetenekleri için Tanrı’nın onun doğasına taşıdığı bir gereklilik söz konusudur. Onun yaşamını sürdürülebilmesi için kuşkusuz vazgeçilmez bir kuruluş var karşımızda ve bu adam bu kuruluşa hizmet etmek için görevlendirilmiştir ve ona bu kuruluş tarafından maaş ödenmektedir. Bugün gördüğümüz gibi, her gün ortaya koyduğu başarı için ona ne kadar hayranlık duyulsa azdır! Müler-Rosé’nin, yüzündeki iğrenç sivilcelerin bilincinde olmasına rağmen, onları gizleyerek seyircinin karşısına çıkıp insanların başını döndürecek kadar kendinden emin bir şekilde hareket ettiğini duyumsayın ve iğrenme duygunuza hâkim olun! Doğal olarak ışık, renkli kremler, müzik ve sahne ile seyirci arasındaki mesafe de bu görkemli kalabalığın gönüllerinde canlandırdığı mükemmelliği onun kişiliğinde görmelerine ve sonsuzca duygulanıp neşelenmelerine yardımcı oluyor!</p>

    <p>Biraz daha fazla şey duyumsayın! Bu şımarık ve düzeysiz adamın her akşam kendi kişiliğini doğaüstü bir varlık olarak sunmasını sağlayan şey neydi, bunu kendinize bir sorun bakalım! Biraz önce parmak uçlarına varıncaya kadar bütün vücudunu etkisi altına alan bu sanatsal büyünün gizli kaynağı neydi, bir sorun bakalım kendinize! Buna yanıt verebilmek için (aslında siz bunların ne olduğunu çok iyi biliyorsunuz!) ateşböceğine ışık saçmayı öğreten şeyin, sözcüklerle ifade edilemeyecek kadar tatlı ve adı konulmayan bir güç olduğunu anımsamanız yeterli. Ama şuna dikkat edin, insan beğenilmeye doyamaz! Müler-Rosé’nin sanatsal yeteneğini geliştirmesini ve pekiştirmesini sağlayan şey, onun eğlenceye susamış bu seyirci kitlesine yürekten duyduğu bağlılık ve onlarla birlikte olma dürtüsüdür; eğer o, seyirciye yaşam sevinci sunuyorsa, onlar da onu alkışa boğuyorlarsa, onların birbirlerini karşılıklı olarak tatmin etmesi, sanatçı ve seyirci tutkusunun bir araya gelmesi demek değil midir?</p>
  </div>
</body>
</html>