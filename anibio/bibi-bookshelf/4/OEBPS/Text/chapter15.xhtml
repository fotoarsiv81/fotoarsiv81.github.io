<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Dolandırıcı Felix Krull'un İtirafları</title>
  <link href="../Styles/main.css" rel="stylesheet" type="text/css"/>
</head>

<body class="chapter epub-type_chapter">
  <div class="sayfa-bosluk html5_section">
    <h1>Altıncı bölüm</h1>

    <p>Kazandığım bu zaferden sonra, benim de adından söz etmek istediğim gibi, Davut Peygamber’in kazandığı gerçek zaferden sonra, Paris’teki otelde işe başlama zamanı henüz daha gelmediği için, daha önce kısaca değindiğim Frankfurt sokaklarındaki yaşamıma, dünyanın girdabındaki duygu yüklü yaşamıma geri döndüm. Büyük kentin çarkı içerisinde aylak aylak dolaşırken birileriyle tanışıp otel işine benzer ya da eşdeğer nitelikte pek çok iş bulma imkânım olabilirdi. Ancak ben böyle bir arayış içinde olmadım; bu tür bağlantılardan ya tamamen uzak durdum ya da bu tür ilişkilerin beraberinde getireceği aşırı samimiyetten çekindim çünkü içimden gelen bir ses bana hep şunu söylemişti: Biriyle tanışmak, arkadaşlık ve dostluk ilişkisi kurmak bana göre değildi, aksine benim yalnız başıma, dış dünyaya bütünüyle kapalı olarak ve hiçbir şeye aldırmadan kendi yolumda yürümem gerekiyordu; evet, biraz daha ayrıntılı ifade etmem gerekirse, ben şöyle düşünüyorum: Eğer çevremdekilere biraz karışmış olsaydım, birlikte olduğum insanlarla hemen içli dışlı olurdum ya da zavallı babamın dediği gibi, hem dost hem de düşman davranışı sergilerdim; kısacası kendimi pek de güvenilmeyen bir yardımsever gibi gösterirdim, doğamın sırrına yaklaşmak, özsuyumun inceltilmesine ve yaratıcı güçlerimin çok kötü bir şekilde zarar görmesine ve zayıflamasına neden olurdu.</p>

    <p>Bu nedenle gittiğim küçük gece kulüplerinde, üzerleri yapış yapış olmuş mermer masalarda oturmuş, bana merakla yaklaşmaya çalışanlara ve sırnaşanlara, asaletime ve karakterime uygun olarak kaba bir şekilde değil, daha çok nazik bir davranışla karşılık veriyordum; tabii bu nazik davranışım bana güçlü bir koruma duvarı oluşturuyordu. Çünkü kabalık insanı sıradanlaştırır, nezaket ise insanların arasına mesafe koyar. Genç ve yakışıklı biri olduğum için, belli erkekler tarafından yapılan ve diplomatik bir biçimde sunulan hiç hoşlanmadığım teklifler karşısında başvurduğum şey, hep nezaket olmuştu; öyle sanıyorum ki, duygu zenginliğine sahip deneyimli bir okur buna şaşırmayacaktır – doğanın bana bahşettiği böyle çekici bir yüze sahip olmam ve boynumdaki şalın, üstümdeki yamalı giysilerin ve ayağımdaki kaba ayakkabıların bile gizleyemediği böyle güzel bir vücut karşısında gerçekten de şaşırmamak gerekirdi. Sözünü ettiğim iğrenç öneri sahipleri, kuşkusuz yüksek tabakaya mensup kişilerdi; sefil giysimin altındaki güzel vücudum onların arzularını kamçılıyor ve onları yüreklendiriyordu ancak şık hanımlar dünyasında beni kötü duruma sokuyordu. Aslında beni tercih edip vücudumla ilgilenen hanımların anlamlı bakışlarını ve verdikleri sinyalleri almadığımı da söylemek istemem. Zambak suyuyla temizlenmiş donuk beyaz bir yüz, kendini beğenmiş bir edayla ve gülümseyerek ara sıra bana baktığında, nasıl şaşırdığını, bana karşı nasıl zayıflık ifadesi gösterdiğini görüyordum. Sen, brokar gece mantolu güzel ve zengin kadın, kara gözlerin bana öyle baktı ki, sefil giysilerimi bir ok gibi delip geçtiler ve ben onların çıplak vücuduma temas ettiklerini hissettim, bu bakışlar daha sonra soru sorarcasına yuvalarına geri döndüler, bir şey içiyormuş gibi başını biraz geriye kaldırırken, bakışlarımı gözlerinin içine hapsettin, sonra serbest bıraktın, heyecanla ve arzulu bir şekilde gözlerimin içine girmek için hoş bir deneme daha yaptın – ve sonra doğal olarak “umursamaz” bir edayla başını benden çevirdin ve tekerlekli evinin basamaklarına basıp içine girdin. Sen uçarcasına bu ipekten arabana binerken ve uşağın yanıma gelip elime bir tane madenî para tutuştururken, altın yaldızlı ve çiçek desenli bir kumaşın sardığı baştan çıkarıcı arka bölgen, arabanın kapısının eşiğinde, opera binasının fuayesindeki parlak ışıkların üstüne düştüğü kapının eşiğinde, binip binmeme konusunda biraz kararsızlık geçirdi.</p>

    <p>Bu tür sessiz sakin karşılaşmalar hiç de az olmuyordu, bunlardan biri benim katkımla olmuştu ama genel olarak bakacak olursak, brokar gece mantosu giymiş kadınların benim gibi sefil giyimli bir adamla ne işleri olurdu? Onlardan, bizim gibi yeniyetmelere omuz silkmekten başka ne beklenirdi? Dilenci kılıklı görüntümüzle ve kavalyeyi kavalye yapan her şeyden yoksun halimizle onların dikkatlerinin dışında kalmıyor muyduk? Kadın yalnızca “erkeğe” ilgi gösterir, bense henüz tam bir erkek değildim. Ancak kentin her şeyden uzak, gürültüsüz semtlerinde durum çok farklıydı, oralarda dolaşan bazı beyler ve hayalperestler kadın aramıyorlar ama erkek de aramıyorlar, aksine ikisi arası olağanüstü bir şey arıyorlardı; işte bu olağanüstü şey de bendim. Bu nedenle bana gösterilen ilgiyi ve coşkuyu hafifletmek için onları konudan uzaklaştıran bir nezakete ihtiyaç duyuyordum, evet, bu tür insanların umutsuzca yalvarışları karşısında, onları pohpohlayarak ikna etmeye çalışıyordum.</p>

    <p>Böylesine bir arzulamaya karşı ahlaki değerleri öne sürmeyi doğru bulmuyorum, benim gibi olağanüstü bir görüntü söz konusu olduğunda, insanların arzulaması bana çok da anlaşılmaz gelmiyor. O zamanki bilgi birikimimle söyleyebilirim ki, insani olan hiçbir şeyi yadırgamıyorum. Ancak burada kendi aşk deneyimimle ilgili yaşadıklarımı anlatmam yerinde ve uygun olacaktır.</p>

    <p>Büyük kentin gözlemime sunduğu insani oyun türleri içinde bir tanesi var ki, sırf varoluşuyla bile burjuvanın hayal dünyasına bol miktarda malzeme sunar ve kendini eğitip geliştirmekte olan bir delikanlının dikkatini özellikle üstüne çeker. Bu, genelev kadınları ya da fahişeler diye adlandırılan kent kadınlarının oynadıkları, bilinen türden bir oyundu; bu tür kadınlara Venüs rahibeleri, nymphe’ler ve hetaira’lar da deniliyordu, onlar ya özel izinli evlerde birlikte kalıyorlar ya da geceleri belli sokaklarda dolaşarak kentin resmî makamlarının izniyle ya da göz yummasıyla ihtiyaç duyan ve ödeme gücü olan erkekler dünyasına kendilerini pazarlıyorlardı. Bu kuruma diğer kurumlara bakıldığı gibi bakılmalı, diye düşündüm hep, yeni ve alışkanlıkların tutsağı olmayan bir bakışla bakıldığında, bu görüntü parlak dönemlerden geriye kalan renkli ve maceralı bir şeymiş gibi, ahlaki düzenin hâkim olduğu çağımıza aitmiş gibi geliyordu bana. Böyle kurumların var olması bile bende her zaman iştah açıcı, mutlu edici bir etki bırakmıştır; bu tür özel evleri fakir olduğum için ziyaret edemiyordum ancak sokaklarda ve geceleri açık olan büfelerin önlerinde, bu cezp edici varlıkları seyredip inceleyebilmem için fazlasıyla fırsatım oluyordu. Ve ilgim karşılıksız da kalmıyordu, eğer herhangi bir şekilde dikkat çekmeyi başardıysam, bu oradan gelip geçen gece kuşları sayesinde oluyordu ve benim çekingenliğimi bırakıp bu gece kuşlarından bazılarıyla kişisel ilişkiler kurmam çok uzun sürmemişti.</p>

    <p>Halk dilinde kukumav ya da alaca baykuş diye bilinen küçük baykuş türleri geceleri uçarlarken, ölüm döşeğindeki hastaların pencerelerine çarparlarmış ve “benimle gel” diyerek ölüm korkusu içindeki ruhları kandırarak dışarıya çıkarmaya çalışırlarmış. Bu adı kötüye çıkmış kız kardeşler gurubunun, sokak lambalarının altında şımarık şımarık dolaşıp erkekleri şehvete davet ederken bu sözcüğü kullanmaları şaşırtıcı değil midir? Bu kızların bazıları sultanlar gibi etli butluydular ve tombul yüzlerine sürdükleri pudra beyazı, giydikleri dar ve siyah ipek elbiselere tezat teşkil ediyor ve onları birer hayalet gibi gösteriyordu, diğerleri ise çok zayıflardı. Donanımları kabaydı ve gecenin karanlığına bürünmüş sokakların aydınlığında ve yarı karanlığında bırakacakları etki çok iyi hesaplanmıştı. Bazılarının ahududu renkli boyalı dudakları beyaz suratlarında kor gibi parlarken, bazıları da yanaklarına gül kokulu yağlı allıklar sürmüştü. Kaşları çok keskin ve belirgin bir şekilde yukarıya kalkıktı, üst gözkapaklarının kenarlarındaki siyah renkli çizgi, alt ve üst kapağın kesiştiği noktadan yana doğru uzatılmış ve alt gözkapaklarının kenarları da boydan boya siyaha boyanmıştı. Bu gözler uyuşturucu hapların ve iğnelerin etkisiyle aşırı derecede kızarmıştı. Kulaklarındaki sahte pırlantalar pırıl pırıl parıldıyordu, başlarına kocaman tüylü şapkalar takmışlardı ve hepsi de ellerinde makyaj malzemelerini, renkli kalemlerini, pudralarını ve korunma malzemelerini koydukları örgü çanta ya da torba çanta denilen küçük çantalar taşıyorlardı. İşte bu kızlar, sen kaldırımda yürürken, kollarını senin kollarına dokundururlar, kırıta kırıta yanından gelip geçerler, sokak lambalarının ışıklarının yansıdığı gözlerini, bekledikleri köşeden sana yöneltirler, dudakları sıcak ve baştan çıkarıcı bir gülümsemeyle biçim değiştirir, hızlı ve belli etmeden kukumav kuşunun baştan çıkarıcı o çağrısını sana mırıldanırlar ve başlarını yana doğru sallayarak o çok şey vaat eden belirsizliğe işaret ederler; öyle ki bu işarete ve bu çağrıya uyan yürekli kişiyi daha önce hiç tatmadığı sınırsız bir eğlence beklemektedir.</p>

    <p>Ben sıkça ve ısrarla bu gizli sahneyi uzaktan izliyordum, şık giyimli beylerin bu sokak yosmalarına ilgi göstermeyip reddettiklerini ya da onlarla pazarlığa giriştiklerini ve pazarlıkta anlaştıktan sonra kollarına girdikleri bu ahlaksız yosmalarla hızlı adımlarla oradan uzaklaştıklarını görüyordum. Ancak kızlar bana bu amaçla yaklaşmıyorlardı; çünkü ben, sefil dış görünüşümle müşteri olarak onlara pek cazip gelmiyordum. Ama kısa bir süre sonra onların özel ve meslek dışı ilgilerini çekmeyi başarmıştım; her ne kadar ekonomik çöküşümüzü düşünüp onlara yaklaşmaya cesaret edemesem de onlar, beni meraklı bakışlarıyla inceledikten sonra samimi bir şekilde yanıma yaklaşıp kim olduğumu ve ne iş yaptığımı dostça soruyorlardı (bunun üzerine ben de onlara Frankfurt’ta vakit geçirmek için bulunduğumu söylüyordum) ve evlerin koridorlarında ya da bahçeye çıkan yollarda benimle bu frapan yosmalar arasında küçük sohbetler oluyordu ve onlar değişik biçimde ve basit bir dille benden hoşlandıklarını belirtiyorlardı. Yeri gelmişken söylemek gerekirse, bu tür yaratıklar hiç konuşmasalar daha iyi olur. Sadece gülümseyerek, çevrelerine bakınarak ve el sallayarak çok daha anlamlı bir görüntü verirler; ancak ağızlarını açtıkları anda, biz erkeklerin aklını başına getirmek ve saygınlıklarını kaybetmek gibi büyük bir tehlikeyle karşı karşıya kalırlar. Zira söz, gizemin düşmanıdır ve sıradanlığı acımasızca ifşa eder.</p>

    <p>Aslında benim onlarla olan dostça ilişkilerimde baştan çıkarıcı bir tehlike de yok değildi ve bu da şuydu: İnsani özleme mesleki açıdan hizmet ediyor ve ekmeğini bundan kazanıyor diye hiç kimse doğasının derinliklerinde var olan bu insani zaaftan yoksun değildir, yoksa kendisini bütünüyle bu zaafı sürdürmeye, uyandırmaya ve tatmin etmeye veremezdi; eğer içindeki bu istek çok canlı ve hatta özlemin bizzat kendisi olmasa, o kendisini bu işe hakkıyla veremezdi. Bilindiği gibi, bu tür kızların müşteri olarak ilgilendikleri sayısız âşıkları dışında genellikle birer de gerçek sevgilileri vardı, bunlar kendileri gibi alt tabakadan olup kendi hayallerini başkalarının hayalleri üzerinden kurarlar ve yaşamlarını böyle sürdürürlerdi. Çünkü sorumsuz ve şiddete yatkın olan bu tür insanlar genellikle böyle kadınlarla meslek dışı ilişkiye girip onlara aşkın güzelliklerini tattırarak, aynı zamanda iş yaşamlarını denetleyip düzenleyerek ve kavalyeleri olarak korumalarını da üstlenerek onları kendilerinin efendileri ve patronları konumuna getirip kazandıkları paranın büyük bir kısmını ellerinden alıyorlardı; eğer kazandıkları parayı tatmin edici bulmazlarsa, onlara çok kötü davranıyorlardı; ancak onlar da buna severek ve isteyerek katlanıyorlardı. Ahlak polisleri bu mesleğe düşmanca bakıyorlardı ve sürekli takipteydiler. O kadınlarla şakalaşıp flört ederken, iki tehlikeyle birden karşı karşıyaydım: Birincisi, ahlak polisi benim o sevimsiz kavalyelerden biri olduğumu sanıp beni sorguya çekebilirdi, ikincisi ise bu, tiranların kıskançlıklarını uyandırır ve hiç çekinmeden kullandıkları bıçaklarıyla tanışabilirdim. Bu durumda iki tarafa da dikkat etmek gerekiyordu; eğer bu kızlardan biri yaptığı bu sevimsiz işi bir seferliğine bir kenara bırakıp benimle birlikte olmak istediğini dikkat çekici bir şekilde belli edecek olursa, karşılaşacağı tehlikeyi başka bir mutlu olayla yarı yarıya azaltıncaya kadar, sözünü ettiğim o iki taraflı engelleyici durumla karşı karşıya kalabilirdi.</p>

    <p>Bir akşamüstü –özel bir istekle ve ısrarla kendimi kent yaşamını araştırmaya vermiştim ve gece hayli ilerlemişti– dolaşmaktan yorulmuş bir halde, orta sınıf insanlarının gittiği bir kahvehanede elimde punç bardağı ile oturmuş, dinleniyordum. Caddelerde berbat bir rüzgâr esiyordu ve karla karışık bir yağmur hiç durmayacakmış gibi sürekli yağıyordu, bu durum oldukça uzakta bulunan evime gitme konusunda bende tereddüt uyandırdı; ancak sığındığım yer de çok uygun değildi: Sandalyelerin bir kısmını masaların üstüne yığan temizlikçi kadınlar ellerindeki ıslak bezlerle yerleri siliyorlardı, garsonlar yarı uykulu bir halde saygısızca oraya buraya kıvrılmışlardı; eğer ben bütün bunlara rağmen burada kaldıysam, bu daha çok şu nedenle olmuştu: Çünkü benim dünyanın bin bir çeşit suratından kaçıp derin bir uyku çekebileceğim bir yer aramaya bugün her zamankinden daha çok ihtiyacım vardı ve bu kararı vermekte çok zorlandım.</p>

    <p>Salon çok sessiz ve sıkıcıydı. Bir duvarın dibinde, sığır tüccarı kılıklı bir adam masanın üzerine eğilmiş, uyuyordu, yanaklarını da deriden para kâsesinin üstüne dayamıştı. Onun tam karşısında uykusu tutmayan gözlüklü iki ihtiyar, sessiz bir şekilde domino oynuyordu. Ama benden pek de uzakta olmayan bir yerde, yalnızca iki küçük masa uzaklıkta, önünde yeşil likör dolu küçük bir bardak duran yalnız bir genç kadın oturuyordu; onun o kızlardan biri olduğu hemen anlaşılıyordu ancak ben onunla daha önce hiç karşılaşmamıştım; karşılıklı olarak bakışıp birbirimizi kesiyorduk.</p>

    <p>Kız şaşırtıcı bir şekilde yabancıya benziyordu: Çünkü saç ayrım çizgisinden yana doğru eğik duran kırmızı yün beresinin altından, çene hizasından kesilmiş düz siyah saçları aşağıya doğru sarkıyor ve kısmen yanaklarını örtüyordu; gözlerini çevreleyen kemikler belirgin şekilde öne doğru çıkık olduğu için yanakları hafifçe içe göçmüş gibi görünüyordu. Burnu basıktı, büyük ağızlıydı ve dudaklarına kırmızı ruj sürmüştü, eğik duran gözlerinin dış kenarları yukarıya doğru kalkıktı ve boş boş bakıyordu, renkleri belirgin değildi, hiç kimsede olmayan türdendi. Kırmızı berenin altına kanarya sarısı bir ceket giymişti, ceketin altında, az gelişmiş üst vücut hatları pek belirgin olmasa da, yumuşak bir şekilde yine de kendini belli ediyordu ve ben, onun, beğendiğim türden bir at yavrusu gibi ince ve uzun bacakları olduğunu fark etmiştim. Yeşil likörü ağzına götürdüğü elinin parmakları yukarıya doğru kıvrılmıştı; bu el bana çok sıcakmış gibi geldi, neden olduğunu bilmiyorum, belki de elinin üstündeki damarlar çok belirgin olduğu için öyle geldi bana. Ayrıca bu yabancı kızın, altdudağını bir öne bir arkaya iterek üstdudağına sürttürmek gibi bir alışkanlığı da vardı.</p>

    <p>Eğik duran gözleriyle nereye baktığı pek belli olmasa da, biz karşılıklı bakışıyorduk. Sonunda gençliğin verdiği şaşkınlıkla bana işaret ettiğini anlamıştım, sevişmek için bilinmeyene doğru davet eden o meşhur yandan göz işareti ve bu işaretle birlikte mesleğinin gereği olarak kukumav kuşunun o baştan çıkarıcı çağrısını da yapmıştı. Pantomim yapmak amacıyla ceplerimin astarını dışarı çıkardım; ancak o bana kafasını sallayarak yoksul biri olmamın önemli olmadığı anlamına gelen bir yanıt verdi, içtiği yeşil likörün parasını mermer masanın üstüne bırakarak ayağa kalktı ve yaptığı çağrı işaretini tekrarlayarak yumuşak adımlarla kapıya doğru yürüdü.</p>

    <p>Herhangi bir kararsızlık göstermeden onu takip ettim. Kaldırımlar lapa lapa yağan karla iyice kaplanmıştı, yağmur da yan yan yağıyordu ve beraberinde kar taneleri getiriyor ve bu kar taneleri insanların omuzlarına, yüzlerine ve kollarına düşüyordu. Ve ben tanımadığım bu yabancı kızın yoldan geçen bir arabaya işaret etmesine çok sevinmiştim. Bozuk bir lehçeyle arabacıya benim tanımadığım bir caddede bulunan evinin yerini söyledi, daha sonra arabaya bindi ve ben de arabanın sallanan kapısını arkamdan çekip kapatarak onun yanındaki pis minderin üstüne oturdum.</p>

    <p>Ancak gece arabasının tekerlekleri dönmeye başlayınca konuşmaya başladık; bu konuşmayı notlarıma eklemekten çekiniyorum çünkü yaptığımız konuşmanın içeriğini anlatmamın olayları düzeyli bir şekilde aktaran kalemime yakışmayacağını düşünüyorum. Bu konuşmanın bir girişi yoktu, her tür kibarlıktan ve nezaket kuralından yoksundu; insan düşünde her şeyi nasıl rahat rahat konuşursa, biz de her şeyi başından itibaren ve bütünüyle özgürce ve açık açık konuşuyorduk; düş görürken benliğimizin üstü örtülüdür, yani kendi özel yaşamımız yoktur ve biz ürettiklerimizle haşır neşir oluruz; ancak bunlar etin ve kanın birbirinden ayrıldığı gerçek yaşamda söz konusu olmaz. Ama burada söz konusu oldu; şunu memnuniyetle itiraf ederim ki, ben bu olayın baş döndürücü tuhaflığını ruhumun derinliklerinde hissettim. Biz, yalnız değildik ama iki kişi de değildik; ikili birliktelik toplumsal ve zorunlu bir durum yaratıyorsa eğer, burada böyle bir şey söz konusu değildi. Bu kadın rahat bir şekilde bacağını benim bacağımın üstüne koyuyordu, sanki bacaklarını üst üste atıyormuş gibi kendi bacağını benim bacağım üstüne atıyordu; söylediği her şeyi insanı hayrete düşürecek bir rahatlıkla söylüyor, yaptığı her şeyi büyük bir cesaretle ve özgürce yapıyordu; ben de büyük bir rahatlıkla ve hoşlanarak onun yaptıklarının aynısını yapıyordum.</p>

    <p>Kısaca özetleyecek olursam, bu karşılıklı alışverişimizde birbirimizden hoşlandığımızı söylemekle kalmadık, ayrıca birbirimizden neden hoşlandığımızı araştırma, üzerinde etraflıca konuşma, analiz etme ve her ne olursa olsun bu ilişkiyi sürdürme, geliştirme ve şehveti yaşama konusunda birbirimize söz verdik. Bu yosma kız bana kentimizin bilge rahibinin ifadelerini anımsatan övgüler yağdırıyordu ancak kızın söyledikleri daha geneldi ve kuşkuya yer bırakmayacak kadar da kesindi. Dediğine göre, bu konu hakkında bilgi sahibi olan biri, kendisinin seks için yaratıldığını ve bu konuda çok yetenekli olduğunu, bu mesleği sürdürdüğü ve yaşamını bütünüyle bunun üzerine kurduğu takdirde, şehveti en mükemmel şekilde yaşayacağını ve dünyaya da yaşatacağını daha ilk bakışta anlayabilirmiş. Eğer ben istersem, öğretmenim olup seks konusunda beni eğitmek istediğini de sözlerine ekledi; çünkü bu konuda pek yetenekli görünmüyormuşum ve bunun için uzman bir elin yardımına ihtiyacım varmış. Söylediklerinden aşağı yukarı bunlar anlaşılıyordu ancak ne demek istediğini tam da anlayamadım; çünkü yabancı görüntüsüne paralel olarak konuşması da hatalı ve bölük pörçüktü, aslında hiç Almanca bilmiyordu, kullandığı sözcükler ve ifade biçimleri genellikle yanlıştı ve çoğu kez de bir anlam ifade etmiyordu, bu da onunla birlikte olmanın heyecanını ve büyüsünü daha çok arttırıyordu. Şunu özellikle söylemek gerekir ki, davranışlarında basit ve ölçüsüz bir neşe hali dikkat çekmiyordu, tam tersine her ne koşulda olursa olsun –ve o sıralar ortam da çok tuhaftı– katı ve gizemli denilebilecek ciddiyetini koruyordu ve bütün ilişkimiz boyunca da korumaya devam etti.</p>

    <p>Uzun süre devam eden gürültü ve patırtıdan sonra araba durdu ve biz indik, eşlik ettiğim hanım arkadaşım arabacının parasını ödedi. Sonra yukarıya doğru yürüyerek fitili tüten bir gaz lambasının kesif kokusu altında, karanlık ve soğuk bir merdiven boşluğuna girdik, genç kadın merdivenin hemen yanındaki odanın kapısını açtı ve beni içeri aldı, oda sıcacıktı: Aşırı ısınmış demir döküm sobanın kokusu kadının kozmetik ürünlerinin keskin ve çiçeksi kokularıyla karışmıştı ve koyu kırmızı boğuk bir ışık, yanan lambadan odanın içine yayılıyordu. Kısmen de olsa kendimi şaşaalı bir yaşamın içinde bulmuştum; çünkü pelüş örtülü küçük bir masanın üstündeki renkli vazoların içinde palmiye dalları, kâğıt çiçekler ve tavus kuşu tüylerinden oluşan kurutulmuş çiçek demetleri vardı; yere yumuşak postlar serilmişti, kenarları altın şeritle bezenmiş kırmızı kumaştan bir cibinliğin içindeki karyola odaya bütünüyle hâkimdi; odanın duvarları aynalarla doluydu, hiç akla gelmeyecek yerlere bile ayna konulmuştu: Hatta cibinliğin tepesinde ve yatağın yanındaki duvarda bile ayna vardı. Birbirimizi her şeyimizle görmek ve tanımak istediğimizden, hemen işe koyulduk ve ben bütün geceyi, ertesi günün sabahına kadar onunla birlikte geçirdim.</p>

    <p>Partnerimin adı Rozsa’ydı ve Macaristan doğumluydu; ancak kökeni belli değildi, zira annesi gezici bir sirkte çalışıyordu ve ipek kâğıt sarılı halkalardan atlıyordu, babasının geçmişi ise tamamen karanlıktı. Erkeklerin gönlünü okşamaya yönelik çok büyük bir isteği olduğunu daha erken yaşlarda belli etmiş, genç yaşına rağmen, biraz da kendi isteğiyle Budapeşte’deki bir geneleve düşmüş ve şuh bir kadın olarak burada uzun yıllar geçirmişti. Ama onsuz yaşayamayacağını düşünen Viyanalı bir tüccar, birtakım numaralar çevirerek ve kadın ticaretine karşı mücadele eden bir derneğin desteğini de alarak onu tutulduğu bu kafesten çıkarıp evine almıştı. Oldukça yaşlı olan ve beyin kanaması riski bulunan bu adam çılgınca sevişmekten yorgun düşüp hiç beklenmedik bir anda onun kollarında ruhunu teslim etmiş ve Rozsa kendini yeniden sokakta bulmuştu. Rozsa seks yetenekleri sayesinde dönüşümlü olarak bazı şehirlerde yaşamını sürdürebilmiş ve kısa bir süre önce de Frankfurt’a gelip buraya yerleşmişti ancak buradaki fahişelik işinden pek tatmin olmamış ve birlikte olduğu bir adamla kalıcı bir ilişkiye girmişti; bu adam aslında bir kasap kalfasıydı ancak kaba yapılıydı ve partnerine şiddet uygulamaktan hoşlanan kötü ruhlu bir kişiliği vardı: Pezevenklik, şantaj ve her türlü insan avını meslek edinmiş ve kendisini Rozsa’nın dostu ve efendisi ilan etmişti; onun fahişelikten kazandığı paralar bu adamın en önemli gelir kaynağını oluşturuyordu. Bu adam karıştığı bir cinayet olayı yüzünden hapse girince, uzunca bir süre onu kendi başına bırakmak zorunda kalmıştı, Rozsa da alıştığı bu çok özel yaşamdan vazgeçmek istemediği için bana göz koymuş ve bu sessiz ve henüz daha deneyimsiz delikanlıyı gönlünü eğlendirecek arkadaş olarak seçmişti.</p>

    <p>Bu küçük öyküyü Rozsa bana rahat bir ortamda anlattı ve ben de ona kendi yaşadıklarımı özetleyerek karşılık verdim. Bunun dışında ilişkimizde sözcüklerin ve sohbetin pek yeri olmuyordu; çünkü konuşmalarımız seksle ilgili talimatlar ve randevular, Rozsa’nın gençliğinde kullandığı sözcükler, yani sirk dünyasının dilinden kalma kısa ve tahrik edici seslenişler ve haykırışlarla sınırlıydı. Ancak konuşmalarımızın arttığı zamanlarda da karşılıklı olarak birbirimizi övüyorduk. Zira birbirimizi ilk test edişimizde birbirimize söylediğimiz şeyler karşılığını fazlasıyla buluyordu ve işinin ehli bu kadın bana pek çok kez aşk yeteneğimin ve şehvet tutkumun bir erkekten beklediklerini her bakımdan aştığını söyledi.</p>

    <p>Değerli okur, şimdiye kadar yazdığım sayfalarda buna benzer bir durumda bulunduğumdan, yani genç yaşımda hayatın güzelliklerine renkli dalışlar yaptığımdan söz etmiş, bir olayı ismiyle karıştırmama ve zihinde canlı kalan özel bir şeyi sözcüklere dökmeme konusunda size uyarıda bulunmuştum. Eğer ben Frankfurt’tan ayrılmadan önce aylar boyunca Rozsa’yla yakın ilişki içinde olduysam, sık sık onun yanında kaldıysam, onun eğik bakan parlak gözlerini oynatıp altdudağını kaydırarak sokakta müşteri edinmesini gizlice gözlemlediğimi, hatta bazen parasını aldığı müşterilerini, birlikte kaldığımız evine alırken, müşterilere görünmemeye çalıştığımı (kuşkusuz bu durum onu kıskanmama pek neden olmuyordu) ve kazancından bana belli bir pay vermeyi ihmal etmediğini ayrıntısıyla kâğıda dökecek olursam, o zaman hayatım kötü bir isimle anılırdı ve kısacası, yukarıda sözünü ettiğim o karanlık adamlarla kendimi aynı kefeye koymuş olurdum. Eylemin kişiyle özdeşleştiğini düşünenler, böyle basit bir yönteme başvurabilir. Halka mal olmuş bilge görüşlerden hareketle şunu söyleyebilirim ki, eğer iki kişi aynı şeyi yapıyorsa, yaptıkları aynı şey değildir; hatta biraz daha ileri giderek söyleyeyim ki, “ayyaş”,“kumarbaz” ya da “ahlaksız adam” gibi etiketlendirmeler yaşanan münferit olayla örtüşmekle, onunla iç içe geçmekle kalmaz, aksine ona ciddi biçimde değinmesi bile söz konusu olmaz. Bu benim düşüncem, başkaları daha farklı düşünebilir – en azından benim bu itirafları kendiliğimden yaptığım ve istenildiğinde gizleyebileceğim dikkate alınabilir.</p>

    <p>Eğer ben bu olayı toplumsal değerler çerçevesinde ayrıntısıyla işlemeye çalışıyorsam, bunu eğitimim ve gelişmem için son derece önemsediğim için yapıyorum, yani ben bunu dış dünyayı tanımama yardımcı olması ve ahlaki değerlerimin gelişmesi için yapmıyordum, Doğu’nun bu vahşi çiçeği bunun için kesinlikle uygun bir kişilik değildi. Bu “gelişme” sözcüğü burada haklılığını ortaya koyuyor ancak daha iyi bir sözcük karşılığında ondan vazgeçebilirdim. Zira benim yeteneklerimle kendi beklentilerini ciddi bir şekilde ölçen bu işinin ehli vahşi sevgiliyle kurduğum ilişkiden edindiğim kazanç için, kelime hazinesinin sunacağı başka bir sözcük yok. Burada söz konusu olan aşktaki gelişme olmadığı gibi, aşk sayesinde kazanılan bir gelişme de değildir. Sanırım bu vurgulamalar konuyu yeterince açıklıyor çünkü hem bu iki olgu arasındaki farka hem de araç ve amacın birleşmesine işaret ediyorlar; bunlardan birine daha dar çerçeveli ve daha özel bir anlam yüklenirken, diğerine çok daha genel bir anlam yüklenmektedir. Bu sayfaların herhangi bir yerinde, yaşamın bütün gücümü zorlayan olağanüstü taleplerini karşılarken, sinirlerimi boşaltırcasına şehvet tutkusunun esiri olmamam gerektiğini ön bilgi olarak vermiştim. İşte bu nedenle bu sayfalarda adı fazla geçmeyen ama yürekli Rozsa’nın yaşamımda iz bırakan altı aylık zaman dilimi içinde ben de böyle yaptım; ancak “sinirlerin boşalması” sözcüğünün aslında sağlıkla ilgili bir sözcük olduğunu ve belli durumlarda gerçekleşmesinin kuşku verici olduğunu da belirtmek gerekir. Zira sinirlerimizi boşaltan şey aslında bizi sinirlendiren şeydir ve bizim, bazı önkoşulların mevcut olduğunu varsayarsak, belli sahneleri sergilememizi ve dünyanın zevklerini tatmamızı mümkün kılar ki, bu da sinirleri boşalmış birinin işi değildir. Kelime dağarcığımı zenginleştirmek için pek de hazırlık yapmadan bulduğum “sinirlenmek” sözcüğünü, erdemli sayılmayan şu “sinirlerin boşalması” sözcüğüyle karşılaştırmak için az da uğraşmamıştım. Çünkü ben bütün benliğimle biliyorum ki, Rozsa’nın o ahlaksız aşk okulundan geçmemiş olsaydım, hayatımın belli dönemlerini böylesine bir incelikle ve zarafetle yaşayamazdım.</p>
  </div>
</body>
</html>