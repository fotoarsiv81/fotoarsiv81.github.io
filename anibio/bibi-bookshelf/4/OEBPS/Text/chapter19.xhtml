<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Dolandırıcı Felix Krull'un İtirafları</title>
  <link href="../Styles/main.css" rel="stylesheet" type="text/css"/>
</head>

<body class="chapter epub-type_chapter">
  <div class="sayfa-bosluk html5_section">
    <h1>Birinci bölüm</h1>

    <p>Bu olağanüstü epizoda yalnızca bütün bir bölüm ayırmakla yetinmeyip itiraflarımın ikinci kısmını da insana yakışır bir biçimde bitirmiş olmamı okurun anlayışla karşılayacağını, hatta övgüye değer bulacağını düşünüyorum. Şu kadarını söyleyebilirim ki, bu epizot bütün yaşamımı etkileyecek kadar önemliydi ve adı geçen kadın kahramanı unutmamak için ona karşı büyük bir istek duymam da gerekmiyordu. Diane Houpflé gibi, insanı son derece şaşırtan böylesine tuhaf bir kadını ve birlikte yaşadığımız bu olağanüstü güzellikteki olayı unutmak asla mümkün olamazdı. Ama okurun buna kulak kabartmasına izin verirken, bunun sıradan bir olaymış gibi algılandığı ve benim kariyerimin bir yerinde de unutulup kaldığı anlamına gelmez. Yalnız seyahat eden hanımlar, özellikle de olgun yaştakiler, geceleri yatak odalarına girip bir şeyler karıştıran genç bir erkek gördüklerinde, ürküp korkmaktan <em>başka bir şey</em> hissetmezler; beklemedikleri bir durumla karşılaştıklarında, verecekleri tepki imdat çığlığı atıp ortalığı ayağa kaldırmakla sınırlı kalmaz; ancak ben bu tür deneyimler yaşadıysam (ki ben bunları yaşadım), bunlar o gece yaşadığım çok özel şeyin gerisinde kalmıştı; daha sonraki itiraflarımla okurun ilgisini kaybetme tehlikesiyle karşı karşıya kalmayı göze alarak şunu açıklamam gerekir ki, kariyerimde ilerleyip toplum içinde ne kadar yükselmiş olsam da, benimle sevişirken böyle kafiyeli sözlerle konuşan hiçbir kadın olmadı.</p>

    <p>Bu şair kadının çılgın düşüncesi sonucu yaşadığımız aşkın karşılığı olarak çaldığım mücevherleri görünce, sevincinden omzumu tıpışlamaya bir türlü doymayan Pierre Jean-Pierre Usta’dan altı bin frank daha aldım. Diane’in komodininin çekmecesine koyduğu ve hırsız ilahına sunduğu çamaşırların altındaki bin franklık banknotlarla ve daha önce aldıklarımla birlikte şimdi 12.350 franklık bir adam olmuştum; doğal olarak sahip olduğum bu serveti üstümde uzun bir süre taşıyamazdım, bunun için ilk fırsatta Crédit Lyonnais Bankası’nda Armand Kroull adına bir çek hesabı açtım ve öğleden sonraki boş zamanlarımda harcamak üzere, cep harçlığı olarak yanıma aldığım birkaç yüz frank dışında, hepsini bu hesaba yatırdım.</p>

    <p>Okur bu davranışım karşısında rahatlayacak ve bana alkış tutacaktır. Böyle haylaz ve şımarık bir delikanlının, yazgının baştan çıkarıcı cilvesiyle böyle yüklü bir servete kavuştuktan sonra, emeğinin karşılığını alamadığı işyerini hemen terk edeceği ve kendisine güzel bir bekâr evi tutacağı ve Paris’in sunduğu tüm zevkleri –tabii parası bitinceye kadar– tadarak gününü gün edeceği düşünülebilir. Ama ben böyle düşünmüyordum: Düşündüğüm zaman da, ahlaklı kaygılarla hemen aklımdan def ediyordum. Bu düşünceyi gerçekleştirmek neye yarardı ki? Bana mutluluk sunan bu hazine, sürdürdüğüm hareketli yaşamımın içinde er ya da geç tükenecekti ve ben o zaman ne yapacaktım? Vaftiz babam Schimmelpreester’in (birbirimize ara sıra kısa metinler içeren kartlar gönderiyorduk) düz yolda hiçbir sorunla karşılaşmadan ilerleyip otel kariyerimin götüreceği güzel hedeflerle ilgili olarak söylediklerini aklımdan hiç çıkarmıyordum, dış dünyayla olan güçlü bağlantıları sayesinde onun bana sağladığı bu büyük fırsatı, nankörlük edip bir kenara atamazdım. Gerçi dürüstlük gösterip bu ilk işimde “dümdüz ilerlerken” kariyerimin sonunda şef garson, kat sorumlusu ya da resepsiyon görevlisi olacağımı düşünmüyordum. Benim düşüncelerim daha çok kariyere giden yolumun üzerindeki “sapaklar”la ilgiliydi ve benim <em>burada</em> önüme çıkan ilk ve en iyi çıkmaz sokağın, beni mutluluğa götürecek en güvenilir yan sokak olduğunu düşünmekten sakınmam gerekiyordu.</p>

    <p>Bir çek defteri sahibi olmama rağmen, Saint James and Albany Oteli’nde asansör görevlisi olarak çalışmaya devam ediyordum ve gizli para kasasına sahip bir figürü sergilemek doğrusu bana çok cazip geliyordu; üzerime giydiğim ve bana çok yakışan üniformam da bir zamanlar vaftiz babamın deneme amacıyla bana giydirmeyi düşündüğü bir kostüme dönüşmüştü. Benim gizli zenginliğim –çünkü düşümde elde ettiğim paralar bana böyle görünüyorlardı– görevimi yaparken giydiğim bu üniformanın benim “Kostüm Kafa”ma yansıması ve onun salt kanıtıydı; evet, her ne kadar daha sonraları kendimi olduğumdan daha zengin göstersem de, şimdilik olduğumdan daha az varlıklı gösteriyordum ve yanıt bekleyen soru da şuydu: Hangi kandırmaca beni daha çok eğlendiriyor, daha çok neşelendiriyor ve hangisi masal dünyasındaki büyük mutluluğu daha çok yaşatıyordu?</p>

    <p>Çalışanlarına çok az para veren bu otelde çok kötü besleniyor ve çok kötü barındırılıyordum, bu doğru; ama en azından beslenme ve barınma ücreti ödemiyordum, her ne kadar bir ücret almıyorsam da, en azından hesabımdaki parama dokunmama gerek kalmıyordu; aksine bahşiş olarak aldığım paralarla mevcut parama az da olsa yenileri ekleniyordu, otel konuklarının diğer asansör görevlisi arkadaşlarım gibi beni de <em>douceurs</em>’le<a class="si-noteref epub-type_noteref" href="#f79" id="ref_f79">79</a> beslediklerini söylemeyi tercih ediyorum: Hatta doğrusunu söylemek gerekirse, beni sevimli bulup daha çok kolluyorlardı, bu da insanoğlunun iyi kumaştan anladığının açık bir göstergesiydi, kaba meslektaşlarım bile bunu kıskanıp bana kızmıyorlardı. Bir frank, iki ya da üç, hatta beş, hatta bazı durumlarda kontrolü kaçırıp on frank verenler bile oluyordu. Bu paraları otelden çıkış yapan ya da sekiz ila on dört gün otelde kalan konuklar, minnet duygularını göstermek için, havaya kalkan elimin içine değil, hiçbir beklenti içinde olmadan aşağıya sarkan elimin içine tutuşturuyorlardı; para veren kadınlar ve beyler bunu yaparken, başlarını başka yöne çeviriyorlar ya da gülümseyen gözlerle benim gözlerimin içine bakıyorlardı. Doğal olarak beyler bunu çoğu kez eşlerinin isteğiyle yapmak zorunda kalıyorlardı. Kadınların, kocalarının ya da kavalyelerinin kaburgalarını dirsekleriyle yandan dürtüp, “<em>Mais donnez donc quelque chose à ce garçon, give him something, he is nice,</em>”<a class="si-noteref epub-type_noteref" href="#f80" id="ref_f80">80</a> diyerek benim duymamam gereken sözcükler mırıldandıklarını, bunun üzerine kocalarının da cüzdanlarını çıkarıp, “<em>Non, c’est ridicule, that’s not enough, don’t be stingy!</em>”<a class="si-noteref epub-type_noteref" href="#f81" id="ref_f81">81</a> diye mırıldanarak karşılık verdikleri bazı küçük karıkoca tartışmalarını anımsıyorum. Böylece haftada on iki ya da on beş frankı doğrultuyordum, bu da otel yönetiminin yeterince cimri davranarak on dört günde bir kullandırdığı yarım günlük iznimde yaptığım masraflara hatırı sayılır bir katkı sağlıyordu.</p>

    <p>Ara sıra boş olduğum öğle sonraları ve akşamları, hasta yatağından kalkan ve lezzetli soğuk yiyeceklerden hazırladığı aranjmanını koyduğu tel dolabın başına geri dönen Stanko’yla birlikte geçiriyordum. Stanko bana iyi davranıyordu ve ben de ondan hoşlanıyordum; her ne kadar görüntüsü hoş olmasa da, onunla birlikte kafelere ve kafa dağıtılacak lokallere gidiyordum. Stanko’nun giydiği sivil kıyafetle oldukça serseri kılıklı ve farklı yorumlanabilecek egzotik bir görüntüsü vardı; giyim zevkine bakılırsa, büyük ekoseli rengârenk giysilerden hoşlanıyordu; ancak giydiği beyaz iş kıyafeti ve başına taktığı yüksek aşçı şapkası kuşkusuz ona daha çok yakışıyordu. Zaten öyle de olmak zorunda: İşçi sınıfı “şık giyinmemeli”, kent burjuvasını kendine örnek alıp güzel giyinmemeli. İşçi sınıfı zaten güzel giyinmeyi beceremez ve giysisi onun saygınlığına bir katkıda bulunamaz. Vaftiz babam Schimmelpreester’in bu konuyla ilgili olarak bu bağlamda birkaç kez konuştuğunu duymuştum; Stanko’nun görüntüsü bana onun söylediklerini hatırlatıyordu. Dünyanın burjuva sınıfı anlayışıyla biçimlenmesinin beraberinde getirdiği sınıfsal aşağılanma, yani daha kibar olana uyum sağlayarak halkın aşağılanması gerçekten de acınacak bir durum, diyordu vaftiz babam. Çiftçilerin bayram günlerinde giydikleri folklorik elbiselerin ve zanaatkârların giydikleri loncaya özgü kıyafetlerin, pazar günü kibar hanım rolünü oynamaya çalışan hantal bir hizmetçi kızın başına taktığı tüylü şapkadan ve giydiği kuyruklu elbiseden kuşkusuz çok daha iç açıcıdır, kibar ve şık kostümlere özenen bir fabrika işçisinin bayramlık kıyafeti sanırım üstünde emanet gibi dururdu, diyordu vaftiz babam. Ama insanların kendi sınıfsal farklılıklarını bir saygı çerçevesinde ortaya koydukları dönem geçmişte kaldığı için, artık sınıf farkı olmayan bir toplum istediğini, ne bir hizmetçinin ne de zarif bir hanımın, ne kibar beylerin ne de kaba erkeklerin olduğu ve herkesin aynı elbiseyi giydiği bir toplum düzeni istediğini söylerdi hep. Bunlar benim de söylemek istediğim altın sözler. Gömleğe, pantolona ve kemere neden karşı olayım ki? Artık bunları düşünmenin anlamı yok. Güzel giysilerin bana çok yakışacağını düşünüyorum, herhalde Stanko’ya da üzerindeki uyduruk moda giysilerden daha çok yakışırdı. Aslında insana her şey yakışır, yakışmayan sadece sapıklık, aptallık ve yarım akıllılıktır.</p>

    <p>Konu dışı yorumlar şimdilik bu kadar. Stanko’yla birlikte zaman zaman teras kafelere gidiyorduk; tiyatroların çıkış saatleri çok renkli ve eğitici olduğundan, özellikle de Café Madrid’e gidiyorduk. Ama bir keresinde Paris’te birkaç haftalığına gösteri yapan Stoudebecker Sirki’nin gala suaresine gitmiştik. Bu sirkle ilgili burada birkaç şey söylemeden geçemeyeceğim! Eğer kalemim bu görkemli olaya hâkim olan rengi işin içine katmadan, şöyle bir dokunacak olursa, onu asla affetmem.</p>

    <p>Bu ünlü sirk, çadırını Sarah Bernhardt Tiyatrosu’nun ve Seine Nehri’nin yakınında, Square Saint-Jacques’ta kurmuştu. Parisliler buraya akın ediyorlardı çünkü sirk dünyasında cesurca ve yüksek disiplin anlayışıyla sunulan ne kadar rezil şey varsa, burada da aynısı, hatta daha da fazlası sunuluyordu. Duyulara ve sinirlere ne müthiş bir saldırıydı bu! Şehvet karışımı müthiş bir eğlenceydi gerçekten; hiç durmadan değişen yüzlerle devam eden fantastik bir program, insanoğlunun yetenek sınırlarını zorlayan ancak gülümsemelerle ve öpücükler göndererek yapılan gösterilerdi ve bunların en başında da <em>salto mortale</em><a class="si-noteref epub-type_noteref" href="#f82" id="ref_f82">82</a> geliyordu; zira gösteri yapan akrobatlar bangır bangır bağıran bir müzik eşliğinde, her türlü tehlikeyi göze alıp boyunlarını kırma pahasına ölümle dans ederlerken zarafeti de elden bırakmıyorlardı; gerçi müziğin sıradanlığı bu gösterilerin bedensel karakteriyle örtüşüyor ama gerçekleşmesi imkânsız gibi görülen hareketlerin gerçekleşip doruğa ulaşmasıyla, yani ölümle burun buruna gelinmesiyle örtüşmüyordu.</p>

    <p>Artistler, sirk çadırını dolduran kaba saba parlak elbiseler giyinmiş doyumsuz ayaktakımının ve at dünyasından insanların oluşturduğu, heyecandan nefes nefese kalmış seyircilerin çılgınca alkışlarına, başlarını hafifçe sallayarak (çünkü sirk dünyasında seyirciyi eğilerek selamlama yoktur) karşılık veriyorlardı. Localarında yana eğik şapkalarıyla süvari sınıfından subaylar oturuyordu. Bunların arasında ellerinde dürbünleri, geniş kesimli sarı paltolarının yakalarına karanfiller ve krizantemler takmış, saç sakal tıraşı olmuş, bakımlı, hovarda delikanlılar; üzerlerinde gri paltoları ve başlarında silindir şapkalarıyla Longchamp at yarışları pistinde yarışanları seyreder gibi boyunlarına sportif bir şekilde astıkları dürbünleriyle bu işten anladıkları belli olan kavalyelerinin eşliğinde, kentin seçkin banliyölerinden gelen meraklı hanımların arasına karışmış sokak kızları vardı. Bunlara bir de manejde gösteri yapan hayvanların fiziksel varlıklarının verdiği aşırı heyecan ve gerilim, rengârenk parlayan muhteşem kostümler, sirk çadırının atmosferini oluşturan kesif ahır kokusu ve çıplak kadın ve erkek vücutları ekleniyordu. Burada her türlü zevke hitap ediliyordu; çıplak göğüsler ve güzel vücutlarla sunulan ve vahşi insani dürtüleriyle yaptıkları heyecan verici bedensel hareketlerle, gaddarca bir beklenti içindeki seyircilerin her türlü istek ve arzularını yerine getiriyorlardı. Macaristan steplerinden gelen ve Kuzey Avrupa efsanelerdeki güçlü ve gözü kara savaşçılar gibi boğuk çığlıklar atarak gözlerini yan yan döndüren çıplak atların üzerine atlayan çılgın akrobat kadınlar; vücutlarını sıkı sıkı saran pembe trikolar içindeki jimnastikçiler, seyreden kadınların soğuk bir yüz ifadesiyle bakışlarını odakladığı tüysüz güçlü atlet kollar ve sevimli oğlan çocuklarıydı bunlar. İp cambazlarından ve akrobatlardan oluşan grup ne kadar da hoşuma gidiyordu; fantastik kıyafetlerinin dışına çıkıp giydikleri sade spor kıyafetleriyle değil, insanın tüylerini diken diken eden hareketlerinin püf noktasını oluşturan şeyi, kendi aralarında sözleşerek yapıyor olmaları da çok hoşuma gidiyordu. İçlerinden en iyisi, herkesin sevgisini kazanmış olan on beş yaşında bir delikanlıydı. O, yaylanan bir tahtanın üzerinden yükseklere sıçrayıp havada iki buçuk parende attıktan sonra, hiç yalpalamadan, arkasındakinin, kendisinden büyük olduğunu sandığım erkek kardeşinin omuzlarına iniş yapmaya çalışıyordu; bunu ancak üçüncü denemesinde başarabildi. İki defa başarısız oldu, kardeşinin omuzlarına inemedi, aşağıya düştü; başarısızlığı üzerine gülümseyip başını sallaması ve ağabeyinin onu tekrar atlama tahtasına davet eden kibar ve alaycı işareti de aynı şekilde etkileyiciydi. Bütün bunlar belli ki önceden çok iyi hesaplanmıştı çünkü <em>salto mortale</em>’den sonraki üçüncü denemesinde hiç yalpalamadan ötekinin omzuna iniş yapıp kollarını yana açarak, “<em>me voilà</em>”<a class="si-noteref epub-type_noteref" href="#f83" id="ref_f83">83</a> dediğinde, seyirciler arasında kopan alkış tufanı dalgalanan bravo sesleriyle daha da artıyordu. Bilerek ya da yarı yarıya isteyerek başarısız olduğu sırada omurgasının kırılma tehlikesi, kuşkusuz başarılı olma durumundan daha fazlaydı.</p>

    <p>Ne biçim insanlar bu artistler! Bunlar insan mı gerçekten? Örneğin şu palyaçolar, hepsi de küçük kırmızı elleriyle, ince ayakkabılarıyla, huni biçimindeki keçe şapkalarının altındaki kırmızı saçlarıyla, saçma sapan konuşmalarıyla, ellerinin üzerinde yürürken her şeye takılıp devirmeleriyle, bilinçsizce oraya buraya koşuşturup birilerine yardım etmeye çalışmalarıyla, daha ciddi meslektaşlarının numaralarını, sözgelimi tel üzerinde yaptıkları başarısız numaraları tekrar tekrar denemeye çalışmalarıyla seyirciyi gülmekten kırıp geçiren neşe kaynağı tuhaf varlıklar, saçmalığın her türlüsünü yapan bu yaşları belli olmayan yeniyetme oğlanlar beni ve Stanko’yu kahkahalara boğuyordu (ama ben bu kahkahaları kendimi onlara yakın hissederek atıyordum); çılgınlığa varırcasına boyadıkları un beyazı yüzleriyle, üçgen şeklindeki kaşları, kırmızımsı gözlerinin altından aşağıya doğru dikey inen gözyaşı çizgileri, aslında var olmayan burunları, aptal aptal gülümsemek için yukarıya doğru kıvrılmış dudaklarıyla aslında kostümlerinin güzelliğine tezat teşkil etmeyen birer maskeydi bunlar; örneğin siyah atlas üzerine simle işlenmiş kelebekler çocukların düşlerini süsleyecek kadar güzellerdi – acaba bu adamlar burjuva sınıfının içine ve doğal yaşama yerleştirmeyi düşünebileceğimiz insanlar mıdır? Benim görüşüme göre “bunların da insan olduklarını,” karıları ve çocukları olduğunu söylemek tamamen duygusallık olur. Ben onlara saygı duyuyorum ve onları insanların ruhsuzluğuna karşı şöyle savunuyorum: Hayır, onlar insan değildir, onlar kendine özgü sıra dışı yaratıklardır, diyaframı sarsan komiklik canavarları, parıldayan ve hayattan kopuk yaşayan keşişler, insan ve çılgınlık sanatının yarattığı atlayıp zıplayan melezler.</p>

    <p>Sokaktaki adam için her şey “insani” olmalıdır, insanlar parıltılı görüntünün arkasına bakabileceklerini ve insana özgü olanı ortaya çıkarıp bunu kanıtlayabileceklerini iddia ederler. Peki, programın basılı olduğu uzun kâğıtta adı “<em>La fille de l’air</em>”<a class="si-noteref epub-type_noteref" href="#f84" id="ref_f84">84</a> olarak yazılmış olan Andromache’ın durumu neydi? Onu bugün bile rüyalarımda görüyorum; her ne kadar onun kişiliği ve etki alanı saçmalıktan çok uzak olsa da, palyaçolarla ilgili düşüncelerimi aktarırken, aslında aklımda hep o vardı. Andromache, sirkin yıldızı ve bir numaralı artistiydi ve yüksek trapezde eşsiz bir gösteri sunuyordu. Gösterisini partneriyle birlikte altına gerilmiş bir güvenlik filesi olmadan sunuyordu (onun gösterisi sansasyon yaratan bir yenilikti ve sirk tarihinde bir ilkti); gerçi partnerinin saygı duyulması gereken bir yeteneği vardı ancak onunkiyle kıyas kabul etmezdi; yapı itibarıyla biraz çekingen görünen partneri, Andromache havada hızla sallanan iki trapez arasında büyük bir cesaretle ve mükemmel bir şekilde tamamladığı evrimsel nitelikteki hareketlerini yaparken ona sadece elini uzatıyor ve onun numarasını tamamlamasına yardımcı oluyordu. Yirmi yaşında mıydı, biraz üstünde miydi, yoksa altında mıydı, kim bilir? Sert ve asil yüz hatları vardı, yüz hatları işini yaparken de, topuzunun üstüne geçirdiği elastik takkesiyle de tuhaf bir şekilde çirkinleşmiyordu, tersine daha berrak ve daha çekici bir hal alıyordu, eğer kahverengi saçlarını topuz yapmamış olsaydı, hareketleri sırasında başı bir aşağı bir yukarı inip kalkarken saçları ister istemez çözülürdü. Orta boylu bir kadından biraz uzundu, üzerinde kısa ve bedenini sımsıkı saran kuğu tüyüyle bezenmiş esnek gümüş bir zırh, omuzlarında da “Havaların Kızı” unvanına yakışır beyaz tüyden kanatlar vardı. Sanki bu tüyden kanatlar havada uçarken ona yardımcı olabilecekmiş gibi! Göğüsleri küçüktü ve dar kalçalıydı, kol kasları doğal olarak diğer kadınlarınkinden daha belirgindi, trapezi sıkı sıkı kavrayan elleri erkeklerinki kadar büyük değildi ama Tanrı adına, “Bu kız genç bir oğlan mı?” sorusunu geçersiz kılacak kadar küçük de değildi; hayır, göğsünün kadınsı biçimi başka bir anlam verilemeyecek kadar açıktı, aynı şey tüm inceliğine rağmen bacakları için de geçerliydi. Neredeyse hiç gülümsemiyordu. Her türlü gerilimden uzak güzel dudakları genellikle yarı açıktı; bu durum onun Yunanlara özgü sarkık burnunun kanatlarını biraz geriyordu. Seyirciyle her türlü göz flörtünden kaçınıyordu. Havada bir <em>tour de force</em><a class="si-noteref epub-type_noteref" href="#f85" id="ref_f85">85</a> yaptıktan sonra trapezlerden birinin tahta çubuğunun üstünde dinlenirken bir eliyle ipi tutuyor, öteki elini de seyirciyi selamlamak için dışarı doğru uzatıyordu. Ama çatık olmayan donuk kaşlarının altından ciddi ciddi bakan gözleri dümdüz karşıya bakıyor ve seyirciyi selamlamıyordu.</p>

    <p>Ona tapıyordum. Ayağa kalktı, trapezi hızlı hızlı sallamaya başladı, daha sonra birden trapezi bırakıp öbür taraftan gelen partnerinin yanından uçarak ne kadınsı ne de erkeksi elleriyle kendisine doğru gelen öteki trapezin yuvarlak çubuğunu yakaladı ve vücudunu uzatarak pek az jimnastikçinin yapabileceği, tüm ya da dev hamle diye adlandırılan bir hareketi yaparak çubuğun etrafında dümdüz döndü ve böylece geri uçuş için gerekli gücü kazanıp partnerinin yanından tekrar uçarak kendisine doğru sallanarak gelen trapezi yakalamadan önce, havada bir <em>salto mortale</em> yapıp uçan çubuğu yakaladı ve kol kaslarını hafifçe şişirerek kendisini yukarı çekip herhangi bir yere bakmadan elini havaya kaldırarak çubuğun üstüne oturdu.</p>

    <p>Bütün bunlar yapılması güç şeylerdi; ama yine de yapıyorlardı. Bunları gören birinin hayranlıktan ve heyecandan dizlerinin bağı çözülür ve yüreği buz kesilir. Seyirciler onu alkışlayıp tezahüratta bulunmaktan çok saygılarını sunuyorlardı ve Andromache başladığı en tehlikeli hareketlerini tamamlarken, müziğin tamamen sustuğu, etrafın ölüm sessizliğine büründüğü anda, onlar da benim gibi ona tapıyorlardı. Yaptığı hareketlerin hepsinin, en ince ayrıntısına kadar hesaplanmış olmasının yaşam koşulu olduğunu kaydetmek gerekir. İyice hesaplanmış doğru bir anda, saniyenin bir salisesinde, uçarak yakalaması için partnerinin bıraktığı trapezin, geri gitmeyip dev hamlesini gerçekleştirip <em>salto mortale</em>’sini yapması için kendisine doğru gelmesi ve onun çubuğu yakalaması gerekiyordu. Çubuk orada olmadığı zaman, onun o muhteşem elleri boşta kalırdı ve yere düşerdi; belki de başının üstüne, sanatını icra ettiği havadan kafa üstü düşerek yere çakılırdı ve bu da onun ölmesi demekti. Aslında pek de fazla olmayan ihtimallerin en ince noktasına kadar hesaplanması insanı derinden sarsıyor.</p>

    <p>Ama burada bir kere daha soruyorum: Andromache insani bir yaratık mıydı? Doğaüstü sınırları zorlayan ve bir kadından beklenmeyen hareketleri yaparak mesleğini başarıyla icra edip manejin dışına çıktığında insani bir varlık mıydı gerçekten? Onu bir eş ya da anne olarak düşünmek bana çok aptalca geliyordu. Bir eş ve bir anne ya da başka olası herhangi biri trapeze ayaklarını takıp baş aşağı sallanıp takla atarak trapezden kurtulup kendisini ellerinden yakalayacak olan partnerine doğru uçamazdı ve partnerinin ellerinden sıkı sıkı tutup havada hızlı bir şekilde sağa sola sallanarak o meşhur <em>salto mortale</em>’sini yapıp uçarak öbür trapeze geri dönemezdi. Bu onun bir erkekle ilişkiye girme biçimiydi, başka türlüsü düşünülemezdi; çünkü bu taş gibi vücudun, başka vücutların aşka verdiği şeyi, sanatsal gösteriye harcadığı çok belli oluyordu. O bir kadın değildi; ama erkek de değildi ve dolayısıyla insan da değildi. Yarı açık dudaklarıyla ve gerilen burun delikleriyle ciddi bakışlı bir çılgınlık meleğiydi, sirk çadırının çatısı altındaki hava sahasının erişilmez amazonuydu ve kendisini taparcasına ve merakla seyrederek kendilerinden geçen seyircilerin üzerlerinde, çok yükseklerde uçuyordu.</p>

    <p>Andromache! Gösterisini bitirip bir başkası yerini aldığı zaman, onun için acı duyuyor ve aynı zamanda da onu yüceltiyordum. Ahır sorumluları ve görevlileri yolun iki yanına dizilmişlerdi: Müdür Stoudebecker on iki Arap aygırıyla içeri girdi; bıyıkları ağarmış, kibar ve yaşlı sportmen bir bey, üstünde balo kıyafeti ve yakasına iliştirdiği onur lejyonu şeridiyle manejde duruyordu; sıkı sıkı tuttuğu binici kamçısının yanı sıra özel işlemeli uzun bir kamçı daha vardı elinde, söylendiğine göre kamçıyı ona Acem şahı hediye etmiş ve o da bunu atların sırtına çok güzel şaklatıyormuş. Başları dik duran gururlu ve beyaz dizginli muhteşem atlarından birine ya da ötekine sessizce bir şeyler söylerken, pırıl pırıl parlayan rugan ayakkabıları manejdeki kumun içine gömülmüştü; verdiği komut üzerine atlar yumuşak bir müzik eşliğinde adımlarını atmaya başlıyor, dizlerini büküp kaldırıyor, onun etrafında dönüyor ve müdürün havaya kaldırdığı kamçının altında, muhteşem bir halka oluşturup şaha kalkıyorlardı. Bu çok hoş bir görüntüydü; ancak benim aklım Andromache’daydı. Bunlar ne muhteşem hayvan vücutları ve bu adam, hayvan ve melek arasında bir yerde, diye düşünüyordum. Hayvana daha yakın duruyor, bunun böyle olduğunu kabul edelim. Ama benim taptığım Andromache, her ne kadar farklı bir vücuda sahip olsa da, erkek eli değmemiş körpe vücuduyla meleklere daha yakındı.</p>

    <p>Daha sonra manejin çevresi demir parmaklıklarla çevrildi çünkü içeriye bir aslan kafesi getirilmişti; güvenlik korkusu içindeki seyirciler gözlerini ayırmaksızın onları seyrediyorlardı. Hayvan terbiyecisi Mösyö Mustafa, kulaklarında altın küpeleri, kemerine kadar çıplak vücudu, kırmızı şalvar pantolonu ve kırmızı şapkasıyla, hızla açılan ve arkasından yine aynı şekilde hızla kapanan küçük bir kapıdan beş canavarın arasına girdi; vahşi hayvanların kesif kokusu at ahırının kokusuyla karışıyordu. Canavarlar onun önünden geri çekildi, Mustafa’nın verdiği komut üzerine biraz inatlaşarak ve duraksayarak peş peşe manejin kenarına konulan beş taburenin üstüne çömeldiler, burunlarını korkunç bir şekilde kırıştırarak ona hırladılar ve pençeleriyle ona vurdular; bunu dostluk gösterisi anlamında yapıyor olsalar da içlerinde derin bir öfke vardı çünkü doğalarına ve yeteneklerine karşın atlama halkasından, hem de yanan bir atlama halkasından atlamaya zorlanacaklarını biliyorlardı. Aslanlar vahşi ormanın narin hayvan dünyasını korkutup kaçırtan bir kükreyişle, hem de gök gürlemesini anımsatan bir kükreyişle havayı titretiyordu. Vahşi hayvan terbiyecisi onların bu davranışına tabancasıyla havaya bir el ateş ederek karşılık verdi, öyle ki bu azgın canavarlar hırlayarak sindi; çünkü tabancanın çıkardığı sesin kendi doğal kükreyişlerine üstün geldiğini kabul ediyorlardı. Mustafa böbürlenerek bir sigara yaktı, bunu gören canavarlar ona daha da büyük bir öfkeyle baktı, daha sonra Akhilleus ya da Neron diye yavaşça ama son derece kararlı bir şekilde seslenerek canavarlardan ilkine numarasını yapmasını emretti. Bunun üzerine bütün bu kral kediler istemeye istemeye taburelerin üstünden indi ve yukarıya kaldırılan halkadan, daha önce de söylediğim gibi, üstüne sürülen yanıcı ziftin tutuşturulduğu bir halkadan peş peşe ileri geri atlamaya başladılar. Canavarlar ister istemez alevlerin içinden atlıyordu; bu onlar için zor değildi ancak onur kırıcıydı. Halkadan atladıktan sonra küsmüş bir edayla onur kırıcı bir yer olarak gördükleri taburelerine geri dönüyor ve kırmızı pantolonlu Mustafa’ya öfkeli öfkeli bakıyorlardı; o da canavarların korku ve nefret dolu yeşil bakışlarını denetim altında tutmak için kara kara gözleriyle sürekli bir o yana bir bu yana bakıyordu. Arkasında bir huzursuzluk olduğunu hissedince hemen arkasına dönüyor ve sert sert bakarak ya da hayvanlara adlarıyla seslenip uyararak ortalığı sakinleştiriyordu.</p>

    <p>Mustafa işini yaparken herkes, ne yapacakları önceden kestirilemeyen çok tehlikeli hayvanların arasında bulunduğunu hissediyordu, kendini güvende hisseden alt tabaka seyircisi bu heyecanı yaşamak için para ödemişti. Herkes bu beş azgın canavarın Mustafa’nın önünde böyle çaresizce durma aptallığından kurtulursa, onu parça parça edeceğini ve tabancasının da pek işe yaramayacağını biliyordu. Mustafa herhangi bir şekilde yaralanır ve hayvanlar onun kanının aktığını görürse, bunun onun sonu olacağını hissediyordum. Mustafa’nın yarı çıplak vücuduyla bu ayaktakımının hoşuna gitsin diye tel kafese girdiğini sanıyordum, canavarların onun çıplak vücuduna pençe atıp yaralayacağı beklentisi bu korkak seyircinin heyecanını daha da artıyordu. Ama ben hep Andromache’ı düşünüyordum, onun Mustafa’nın sevgilisi olabileceği düşüncesinden kendimi kurtaramıyordum ve bunun böyle olduğuna da inanıyordum, bu yüzden duyduğum kıskançlık kalbime bir bıçak gibi saplanıyordu; onun Mustafa’nın sevgilisi olabileceğini düşününce, nefesim kesiliyor ve bu düşünceyi kafamdan silmeye çalışıyordum. Onlar sadece ölümle dans eden iki arkadaş olabilirlerdi ama sevgili değillerdi; hayır, hayır bu mümkün değil, üstelik onlar için hiç de iyi olmazdı! Eğer Mustafa onunla sevişiyor olsaydı, aslanlar bunu fark eder ve ona itaat etmezdi. Şundan eminim ki, bu cesaret meleği kendisini küçük düşürüp kadınlığına yenik düşseydi, yere çakılır ve feci bir şekilde ölürdü...</p>

    <p>Stoudebecker Sirki’nde daha önce ve daha sonra başka neler mi olmuştu? Çok çeşitli ve hareketli mucizeler yaşanmıştı. Burada hepsini anlatmanın bir anlamı yok. Arkadaşım Stanko’ya ara sıra yandan baktığımda onun da öteki uyuşuk seyirciler gibi bu göz kamaştırıcı sanatsal becerileri, insanın başını döndürüp kendinden geçiren bu renkli hareketleri aptalca bir haz duyarak ve kendinden geçercesine seyrettiğini görüyordum. Gösterileri böyle izlemek bana göre değildi, bu benim tarzım değildi. Gerçi hiçbir şeyi kaçırmıyor ve her şeyi en ince ayrıntısına kadar hafızama kaydediyordum. Kendini bir şeye bütünüyle vererek inceleyen bir davranış biçimiydi bu. Ama benim bu davranışımın isyankar tarafı da vardı, gösteriyi çok büyük bir ilgiyle ve soluk soluğa izliyordum, nasıl söylesem bilmem ki, ruhumu derinden sarsan izlenimlere karşı belki de bir tepki ortaya koyuyordum, bunu doğru ifade edemiyor olabilirim ancak böyle yapıyordum, tüm hayranlığıma rağmen bütün bu numaraları, sanatsal gösterileri ve bunların seyirci üzerinde bıraktığı etkiyi ayrıntıyla incelemek bir bakıma küstahça bir davranıştı. Çevremdeki seyirciler büyük keyif alıp gülmekten kırılıp geçiyorlardı ama ben sanki bu branştan biriymişim gibi soğukkanlı davranıp onların eğlenmelerine ve coşkularına katılmıyordum. Tabii ben kendimi sirk dünyasından ve <em>salto mortale</em> sanatını icra edenlerden biri olarak görmüyordum; benim ilgi alanım geneldi, insanları etkilemek, eğlendirmek ve büyülemek için neler yapmam gerektiği ilgilendiriyordu beni. İşte bu özelliğimle bütün cezp edici hareketleri kendinden geçercesine seyreden ve bu sanatsal gösteriyi sunanlarla kıyaslanma düşüncesine uzak duran kurbanlardan farklıydım. Onlar yalnızca keyif alıp eğleniyorlardı, salt keyif almak ve eğlenmek, yaratıcı olduğuna inanan ve bir şeyler yapabileceğini düşünen bir insan için acı verici bir durumdur.</p>

    <p>Yanımda uslu uslu oturan Stanko böyle bir düşünce yapısına sahip biri değildi; bu nedenle dostlukları gelişemeyen farklı yapıda iki iş arkadaşı olarak kaldık hep. Sokaklarda dolaşırken Paris’in muhteşemliğine ve sunduğu olağanüstü güzellikteki perspektiflere ondan daha farklı gözlerle bakıyordum ve her seferinde zavallı babamın, Paris’i kendinden geçercesine anlatırken, sürekli, “<em>Magnifique! Magnifique!</em>”<a class="si-noteref epub-type_noteref" href="#f86" id="ref_f86">86</a> dediği aklıma geliyordu. Duyduğum bu hayranlığı fazla belli etmediğim için kimse ruhumuzun derinliğindeki algılama farkını anlamıyordu. Ancak Stanko’nun yavaş yavaş farkına varması gereken şey, aramızdaki arkadaşlığın anlaşılmaz bir şekilde pek de gelişemediği ve aramızda fazla bir samimiyet oluşamamasıydı; bu da benim yalnızlığa ve içekapanıklığa olan eğilimimden, yani yalnız kalma inadımdan, insanlara karşı mesafeli durmamdan ve çekingen yapımdan kaynaklanıyordu; daha önce de değindiğim gibi ben bu ruh halimi yaşamımın temel koşulu olarak görüyordum ve ben onu istesem de değiştiremezdim.</p>

    <p>Bu her zaman böyledir: İnsan başkalarıyla kıyasladığında kendisinin özel biri olduğunu düşünür; bu, onun gururlanmaktan çok kabullendiği bir yazgıdır, yazgısının kendisine özel bir şey sunduğu duygusu, onun çevresini bir hava katmanıyla sarar ve kendisinin de onaylamadığı bir soğukluk çemberi oluşturur ve nasıl olduğunu anlamadan birbirlerine yaptıkları iyi arkadaşlık ve dostluk önerisi çıkmaza girer ve bozulur. İşte Stanko ile benim aramdaki ilişki de böyleydi. Gerçi o benden samimiyetini esirgemiyordu; ancak benim onun samimiyetine katlanmaya çalıştığımı da anlıyordu. Bir öğle sonrası bistroda oturmuş şaraplarımızı yudumlarken Stanko bana, Paris’e gelmeden önce ülkesinde karıştığı bir soygun yüzünden –aslında kendi beceriksizliği nedeniyle değil, arkadaşlarının aptallığı yüzünden yakayı ele verdiği bir soygun yüzünden– bir sene hapis yattığını anlatmıştı. Ben onun anlattıklarını ilgiyle ve keyifle dinledim, anlattıkları benim için pek de şaşırtıcı olmamıştı ve arkadaşlık ilişkimizi bozacak türden değildi. Ancak ikinci sefer anlattıklarında fazla ileri gitmişti ve onun samimiyetinin arkasında hiç hoşuma gitmeyen gizli bir amaç olduğunu anlamıştım. O, bende çocuksu kurnazlığa sahip şanslı birini görüyor ve uygun ellere sahip biri olarak birlikte iyi iş yapabileceğimizi düşünüyordu; benim, birinin suç ortağı olmak için yaratılmadığımı göremeyecek kadar aptal biri olduğu için kolayca ve neredeyse hiç riske girmeden çok kazanç sağlayabilecek bir planı olduğunu anlattı ve birlikte soymayı düşündüğü Neuilly’deki bir villayla ilgili önerilerde bulundu. Onun bu önerisini umursamaz bir tavırla geri çevirmem onu çok kızdırdı ve öfkeli bir şekilde, bu nazlanma da neyin nesi, acaba sen kendini hangi iş için uygun görüyorsun, diye sordu bana. Böyle insanları hep küçümsediğim için sadece omuzlarımı silktim ve, “Eh, olabilir ama benim canım istemiyor,” dedim. Bunun üzerine Stanko, “Salak!” ya da, “<em>Imbécile</em>,” diyerek konuyu kapattı.</p>

    <p>Onu hayal kırıklığına uğratmış olsam da, bu durum ilişkimizin hemen bitmesine yol açmadı ancak biraz soğuttu ve sonunda da bitirdi; gerçi birbirimize düşmanlık beslemiyorduk ama artık birlikte gezmeye de gitmiyorduk.</p>
  </div>

  <div class="si-footnotes html5_section epub-type_footnote">
    <div class="si-footnote html5_aside epub-type_footnote" id="f79">
      <a class="si-backref" href="#ref_f79">79</a><span class="si-footnote-text">. (Fr.) Bahşişler. (Y.N.)</span>
    </div>

    <div class="si-footnote html5_aside epub-type_footnote" id="f80">
      <a class="si-backref" href="#ref_f80">80</a><span class="si-footnote-text">. (Fr. ve İng.) Bu çocuğa bir şeyler ver, bak ne kadar sevimli. (Ç.N.)</span>
    </div>

    <div class="si-footnote html5_aside epub-type_footnote" id="f81">
      <a class="si-backref" href="#ref_f81">81</a><span class="si-footnote-text">. (Fr. ve İng.) Hayır, bu gülünç olur, çok az bu, cimrilik etme! (Ç.N.)</span>
    </div>

    <div class="si-footnote html5_aside epub-type_footnote" id="f82">
      <a class="si-backref" href="#ref_f82">82</a><span class="si-footnote-text">. (Lat.) Ölümcül atlayış. (Y.N.)</span>
    </div>

    <div class="si-footnote html5_aside epub-type_footnote" id="f83">
      <a class="si-backref" href="#ref_f83">83</a><span class="si-footnote-text">. (Fr.) İşte bu. (Y.N.)</span>
    </div>

    <div class="si-footnote html5_aside epub-type_footnote" id="f84">
      <a class="si-backref" href="#ref_f84">84</a><span class="si-footnote-text">. (Fr.) Havaların kızı. (Ç.N.)</span>
    </div>

    <div class="si-footnote html5_aside epub-type_footnote" id="f85">
      <a class="si-backref" href="#ref_f85">85</a><span class="si-footnote-text">. (Fr.) Ustalık. (Y.N.)</span>
    </div>

    <div class="si-footnote html5_aside epub-type_footnote" id="f86">
      <a class="si-backref" href="#ref_f86">86</a><span class="si-footnote-text">. (Fr.) Muhteşem! Muhteşem! (Y.N.)</span>
    </div>
  </div>
</body>
</html>