<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Dolandırıcı Felix Krull'un İtirafları</title>
  <link href="../Styles/main.css" rel="stylesheet" type="text/css"/>
</head>

<body class="chapter epub-type_chapter">
  <div class="sayfa-bosluk html5_section">
    <h1>İkinci bölüm</h1>

    <p>Öyküme, yazmayı bıraktığım yerden yeniden başlıyorum: Yani zavallı babamın, çevresindekilerin anlayışsızlığı ve acımasızlığı yüzünden köşeye sıkışarak hayatına son vermek zorunda kaldığı yerden başlıyorum. Cenazesini dinsel bir törenle kaldırırken çeşitli zorluklarla karşılaştık; çünkü kiliseler babamın gerçekleştirdiği eylem nedeniyle bize kapılarını kapatmıştı, dinsel yasalar gibi ahlaki yasalar da onun yaptığını onaylamamıştı. Çünkü yaşam, bizim sıkı sıkı sarıldığımız varlıkların en mükemmeli değildir; tersine, bize bahşedilen ve belli ölçüde kendi kendimize seçtiğimiz ağır ve zor bir görev olarak kabul edilmelidir; biz bu görevi büyük bir kararlılıkla ve bağlılıkla yerine getirmek zorundayız, bu görevden zamanı gelmeden kaçmak, kuşkusuz ahlaksızca bir davranış anlamına gelir. Ancak içimdeki acıyı yaşamak için konuyla ilgili yargıda bulunmayı bir tarafa bırakıyorum; geride kalan bizler, âdet olduğu üzere, öleni dinsel kutsama yapmadan mezara koymamaya büyük özen gösterdik: Annem ve kız kardeşim çevremizdeki insanlar ve biraz da bağnazlığa olan eğilimleri yüzünden (çünkü onların ikisi de iyi birer Katolikti), bense yapım itibarıyla böyle şeylerde hep çekimser kalmama ve sıradan bir modernlik anlayışının getirdiği kendini beğenmiş halime rağmen, insanın içini rahatlatan bu tür geleneksel adetleri doğru bulduğum için defin işlemini dinsel törenle yaptık. Bu olay karşısında hanımların cesareti kırıldığından bu görevi ben üstlendim ve kentimizin papazından, defin işleri için Rahip Rat Chateau’yu görevlendirmesini istedim.</p>

    <p>Kısa bir süre önce göreve başlayan neşeli, yiyip içmekten hoşlanan kent rahibini, otlu omlet ve bir şişe Liebfrauenmilch şarabından oluşan ikinci kahvaltısını yaparken buldum ve içtenlikle kabul edildim. Zira Rahip Rat Chateau çok şık ve kibar biriydi ve bağlı bulunduğu kilisenin onurunu ve görkemini en iyi şekilde temsil ediyor ve gösteriyordu. Her ne kadar kısa boylu ve tıknaz biri olsa da, davranışları çok hoştu; kalçalarını çok ustaca atıyor, havalı bir şekilde oynatarak yürüyordu, jest yapma ve mimiklerini oynatma konusunda da pek ustaydı. Konuşması çok düzgün ve örnek teşkil edecek biçimdeydi, siyah ipek kumaştan dikilmiş cüppesinin altındaki siyah ipek çorapları ve pırıl pırıl parlayan rugan ayakkabıları dikkat çekiyordu. Masonlar ve papa karşıtları, onun ipek çorap ve rugan ayakkabı giymesinin nedenini ayaklarının terleyip kokmasına bağlıyorlardı ama ben bunun kötü niyetli bir söylenti olduğunu düşünüyordum. Beni kişisel olarak henüz tanımıyorsa da, beyaz ve yağlı elleriyle içeriye buyur etti, yediklerini benimle paylaştı ve görmüş geçirmiş bir insan edasıyla anlattıklarıma inanıyormuş gibi beni dinledi: Güya zavallı babam uzun süreden beri kullanmadığı silahının bakımını yaparken, silah aniden patlamış ve babam talihsizce vurulmuştu. İşte rahip buna inanıyor gibi yapmıştı, tabii politik olarak böyle davranıyordu (çünkü böyle kötü zamanlarda, yalandan da olsa kiliseden bir şeyler istemek onlar için sevindirici bir şeydi), bana avutucu sözler söyledi ve rahip olarak defin işlemiyle birlikte gerekli olan dinsel ritüelleri yerine getireceğini söyledi. Vaftiz babam Schimmelpreester asil bir yüreklilik örneği sergileyerek cenaze masraflarını üstleneceğini söyledi. Bu konuşmalardan sonra rahip hazretleri, merhumun yaşamöyküsüyle ilgili bazı notlar aldı ve ben de bu bilgileri ona verirken, babamın saygın ve neşeli bir yaşam sürdüğünü anlatmaya dikkat ettim. Rahip daha sonra bana döndü ve kendi yaşamımla ve geleceğe yönelik planlarımla ilgi sorular sordu, ben de onun sorularını ayrıntısıyla ama biraz değiştirerek yanıtladım. Rahipse bana aşağı yukarı şöyle karşılık verdi: “Sevgili oğlum, görünüşe bakılırsa şimdiye kadar biraz sorumsuz yaşamışsınız. Ama geç kalmış sayılmazsınız, zira insanın üstünde iyi bir etki bırakıyorsunuz, özellikle de kulağa hoş gelen ses tonunuzdan dolayı sizi kutlamak isterim. Eğer yazgınız size cömert davranmazsa buna çok şaşırırım. Doğuştan şanslı olanları ve Tanrı’nın gözünde itibar kazananları tanımakta üstüme yoktur; çünkü insanların yazgıları karakterlerinde gizlidir ve benim gibi bu işten iyi anlayan biri, kişinin alnında yazılı olanı okur.” İşte rahip beni bu sözlerle uğurladı.</p>

    <p>Bu akıllı adamın söylediklerine çok sevinmiştim ve görüşmenin mutlu sonunu bildirmek için bizimkilere koştum. Kilisenin yardımına rağmen, ne yazık ki arzu ettiğimiz gibi saygın bir cenaze töreni yapılamadı; çünkü burjuva sınıfından katılanların sayısı çok azdı, söz konusu olan bizim kentimiz olduğuna göre, buna şaşırmamak gerekirdi. Peki ama zavallı babamın iyi günlerinde havai fişek atışlarını seyretmeye gelen ve onun sunduğu “Berncastler Doktor” marka şarabını keyifle yudumlayan konuklarımız neredeydi? Onlar cenaze töreninde hazır bulunmamışlardı, ya nankörlük etmişlerdi ya da böylesine ciddi ve gözleri ebedî olana yönelten törenleri önemsemiyorlardı; bu tür insanlar moralleri bozulmasın diye böylesi törenlerden uzak dururlardı, bu da onların insanlıktan ve duygusallıktan ne kadar yoksun olduklarını gösteriyordu. Sivil kıyafetle de olsa, Mainz’daki Nassau İkinci Taburu’ndan sadece Teğmen Übel gelmişti törene. Eğer babamın sallanan tabutunun mezara indirilişini ben ve vaftiz babam Schimmelpreester tek başımıza izlemek zorunda kalmadıysak, bunu ona borçluyuz.</p>

    <p>Rahibin umut verici sözleri içime işlemişti çünkü bu sözler benim sezgilerim ve izlenimlerimle örtüşmekle kalmıyor, içtenlikle sorduğum sorulara ölçülü yanıtlar veren yüce bir makamdan geliyordu. Neden böyle olduğunu söylemek kimsenin harcı değil, ben hiç olmazsa nedenini ima etmeye cesaret edebiliyorum. Katolik kilisesinin oluşturduğu saygın sınıfa mensup olan biri, insanlar arasındaki derece farkını burjuva sınıfından birine göre çok daha iyi görebilir kuşkusuz. Bu tartışmasız görüşümü güvenli bir yere koyduktan sonra, mantıklı olmak için sürekli çaba göstererek bir adım daha atmış oluyordum. Burada söz konusu olan şey, bir duyu, yani şehvetin bir öğesidir. Ama Katoliklerin saygı gösterme biçimi, doğaüstü olan şeye ulaşmak için şehveti özellikle göz önünde bulundurmak, onu en akla gelmeyecek yollarla savunmak ve hiçbir gücün üstesinden gelemeyeceği kadar sırlarının derinliklerine girmektir. Yüksek düzeydeki bir müziği, daha yüce koroların önsezisini vermek için yaratılmış olan bir armoniyi duymaya alışık bir kulak, insan sesi tınısının yüce asaletini dinlemekle heyecanlanmaz mı? Tanrısal mekânların görkeminden, dinsel yüceliği renkleri ve biçimleriyle temsil eden yüce bir gözden, Tanrı’nın özenerek yarattığı bir güzellik kaçar mı? Tapınakların kutsal kokusunu duyumsamış, buhurdan büyülenmiş ve kutsallığın o tatlı aromasını içine çekmiş bir burun, dünyaya şanslı gelmiş bir çocuğun tinsel ve aynı zamanda da bedensel kokusunu alamaz mı? Kilisenin en yüce sırrına, yani bedenin ve kanın gizemine vâkıf biri, asil ve sıradan insan arasında ayrım yapma yeteneğine sahip olamaz mı? Seçerek kullandığım bu sözcüklerle, düşüncelerimi en güzel biçimde ifade ettiğim için kendimle övünüyorum.</p>

    <p>Nasıl olursa olsun, benimle ilgili bu kehanet, hissettiklerimden ve düşündüklerimden farklı bir şey söylemiyordu ve beni her bakımdan onaylıyordu. Gerçi ara sıra üstüme bir bitkinlik çöküyordu; çünkü vaktiyle bir sanatçı tarafından masallara özgü bir ifadeyle tuvalin üzerine resmedilen bedenim, şimdi çirkin ve eski püskü giysilerimle herkesin gözüne batıyordu ve ben artık kentimizde horlanan ve kendisinden kuşku duyulan bir kişi durumuna düşmüştüm. Adı kötüye çıkmış bir aileden gelmem, iflas edip intihar eden bir babanın oğlu olmam ve kötü bir öğrenci olarak saygı duyulacak bir yaşam beklentimin olmaması nedeniyle, kentimiz insanının aşağılayıcı bakışlarının hedefi haline gelmiştim; her ne kadar bunlar tatsız ve yavan insan bakışları olsa da, benim gibi bir doğaya sahip birini üzmek, incitmek istiyorlarmış gibi geliyordu bana ve burada yaşadığım süre boyunca beni sokağa çıkmaktan bıktırıyorlardı. Yapımda öteden beri var olan uzaklara gitme isteği ve insanlardan kaçma eğilimi, bu dönemde daha da artmış, dünyaya ve insanlara bağlanma isteğimle paralel gider olmuştu. Ancak o bakışlara –ki bu durum yalnızca kentimizin kadın sakinlerinin bakışlarıyla sınırlı değildi– tiksinti uyandıran bir ilgiye dönüşen ve böylesine içten bir çabaya en güzel katkıyı vaat eden bir ifade karışmıştı. Yüzümün zayıflayıp çöktüğü ve uzuvlarımın yaşlı bir insanın özelliklerini gösterdiği bugün, şunu rahatlıkla söyleyebiliyorum ki, şu on dokuz yıllık yaşamım buyunca, çocukluk ve gençlik yıllarımın bana vaat ettiği her şeyi yaşamıştım ve kendi değerlendirmeme göre de herkesin beğenmesi gereken çok yakışıklı bir delikanlı olmuştum. Durumumun kötüye gittiği bilinci, insanların bakışlarının önüne bir sis perdesi çekmiş olmasaydı, sarışın ve aynı zamanda kumral olan görüntüm, mavi gözlerimin parıltısı, dudaklarımın mütevazı gülümsemesi, sesimin gizemli büyüsü, sola doğru ayrılmış ve sevimli bir tepe halinde alnımdan arkaya doğru taranmış sarı saçlarımın ipeksi parlaklığıyla sıradan hemşerilerimin ve yeryüzündeki pek çok insanın gözünde çok yakışıklı bir delikanlı olabilirdim. Vaftiz babam Schimmelpreester’in sanatçı gözünü okşayan vücut yapım kesinlikle kaba değildi; uzuvlarım ve kaslarım, spor sever ve güçlendirici oyunlar yapan insanlar gibi birbiriyle orantılı ve ölçülü bir şekilde gelişmişti; oysa ben öteden beri düşler âleminde dolaşan biri olarak kültür fizik hareketlerinden hiç hoşlanmıyordum ve dış görünüşümü güzelleştirmek için hiçbir çaba göstermiyordum. Ayrıca şunu da kaydetmek gerekir ki, cildim son derece zarif bir yapıya sahipti ve öylesine hassastı ki, para sıkıntısı çekmeme rağmen yumuşak ve iyi kalite sabun kullanmak zorunda kalıyordum; çünkü sıradan ve ucuz sabunlar cildimi aşırı derecede tahriş ediyordu.</p>

    <p>Doğal yetenekler ve doğuştan gelen üstünlükler, insanın kökeniyle ilgili olarak genellikle saygın ve anlamlı bir ilgi uyandırır. O zamanlar beni fazlasıyla meşgul eden şey, atalarımın görüntülerinden, fotoğraflardan ve gümüş levha üzerine çekilmiş resimlerden, madalyonlardan, gölge siluetlerden ve bu konuda işime yarayacak her şeyden yararlanarak araştırmalarımı sürdürüp bedensel güzelliğimi atalarımın hangisine borçlu olduğumu bulmaya çalışıyor olmamdı. Ancak fazla bir şey de bulamadım. Gerçi baba tarafından atalarımın yüz hatlarında ve duruşlarında doğanın bazı denemelerini görebildim (zaten daha önce de belirttiğim gibi, zavallı babam şişman ve göbekli biri olmasına rağmen hoş bir görünüşe sahipti). Sonunda bu güzel görüntümü kendi soyuma borçlu olmadığım konusunda ikna olmuştum; soyumun herhangi bir döneminde bazı kuraldışı şeyler yaşandığını, atalarım arasında asil ve saygın bir adam bulunduğunu varsaymazsam, işte o zaman bu üstün özelliklerimin kaynağını bulmak için kendi iç dünyamın derinliklerine bakmak zorundaydım.</p>

    <p>Rahip hazretlerinin sözleri benim üzerimde nasıl böylesine büyük bir etki bırakmıştı? Aslında onun beni nasıl etkilediğini hemen oracıkta anlamıştım, bugün bile aynı şeyi söyleyebiliyorum. O beni övmüştü – peki neden övmüştü? Sesimin kulağa hoş gelen tınısı yüzünden övmüştü. Bir insan nasıl gözü şaşı, boynu kalın ya da ayağı topal diye küçümsenip horlanabiliyorsa, benim sesimin bu hoş tınısı da hiçbir şekilde övgüye değer bir özellik, bir yetenek olarak görülmüyordu; zira burjuva dünyamızın anlayışına göre övgü ve kınama yalnızca ahlaki değerlerle ölçülür, doğal değerlerle değil; benim doğal yeteneğimi övmek burjuva yaşamım yüzünden haksızlık ve sorumsuzluk olarak görülebilirdi. Ama kent rahibi Chateau’nun bu konuda çok farklı davranması, paganımsı bir safdilliği içinde barındıran ve beni mutlu düşüncelere yönelten bilinçli ve inatçı bir bağımsızlığın ifadesi gibi beni yepyeni ve cesurca bir havaya soktu. Doğal ve ahlaki kazanımlar arasında kesin bir ayrım yapmak zor değil midir, diye kendime soruyordum. Amcaların, teyzelerin, büyük annelerin ve büyük babaların resimleri, sahip olduğum bu üstün özelliklerimden çok azının bana miras yoluyla geçtiğini zaten gösteriyordu. Acaba bu üstün özelliklerimin oluşumunda benim kendi katkım olmamış mıydı? Ruhum sorumsuzca davranmış olsaydı, o zaman sesimin sıradan, gözümün kör ve bacaklarımın çarpık olduğunu duygularım bana hissettirmez miydi? Dünyayı seven, kendini ona yaraşır bir şekilde biçimlendirir. Eğer doğal olan ahlaki olanın bir sonucuysa, o zaman rahip hazretlerinin, sesimin etkileyici tınısı nedeniyle bana övgüler yağdırması, herhalde haksız yere ve laf olsun diye söylenmiş bir şey değildi.</p>
  </div>
</body>
</html>