<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Dolandırıcı Felix Krull'un İtirafları</title>
  <link href="../Styles/main.css" rel="stylesheet" type="text/css"/>
</head>

<body class="chapter epub-type_chapter">
  <div class="sayfa-bosluk html5_section">
    <h1>Üçüncü bölüm</h1>

    <p>Eğer ben bu tür hayalî deneylere ve kurgulara kendini kaptıran biri olarak, vakitlerini daha geleneksel biçimde geçiren yaşıtlarımdan ve okul arkadaşlarımdan içsel bakımdan ayrılıyorsam, buna bir de kentimizdeki oğlan çocuklarının, şarap fabrikası sahipleri ve memur ailesi çocuklarının anne ve babaları tarafından benimle arkadaşlık etmemeleri ve benden uzak durmaları konusunda uyarıldıklarını duyduğumu da eklemeliyim; bir gün deneme amacıyla evimize davet ettiğim bu çocuklardan biri yüzüme karşı, bizim evde onurlu bir yaşam tarzı olmadığı için benimle arkadaşlık etmesinin ve evimize gelmesinin kendisine yasaklandığını söyledi. Bu beni derinden yaraladı; aslında onunla birlikte olmayı, onunla arkadaşlık etmeyi önceleri pek önemsemiyordum; ama şimdi çok istiyordum. Ancak küçük kent sakinlerimizin bizim aile yaşantımız hakkında söylediklerinde bir dereceye kadar haklılık payı olduğu da yadsınamaz bir gerçekti.</p>

    <p>Daha önce Vevey’li bir mürebbiyenin evimize yerleşmesiyle aile yaşamımıza taşınan huzursuzlukları ima etmiştim. Zavallı babam gerçekten de bu kıza sırılsıklam âşık oldu; ona sahip olmayı kafasına koymuştu ve sonunda amacına da ulaştı, bunun üzerine annem ve babam arasında derin fikir ayrılıkları oluştu; bu yüzden babam bir bekâr yaşamı sürmek ve gençleşip dinçleşmek için, zaman zaman yaptığı gibi, birkaç haftalığına Mainz’a gitmişti. Aslında gösterişsiz bir kadın olan ve öyle özel yetenekleri de olmayan annem, anlayışsız davranmakla zavallı babama haksızlık ediyordu, hem kendisi hem de kız kardeşim Olympia (alkışlanmadan operet sahnesine çıkmayan şişman ve tam anlamıyla şehvet düşkünü bir yaratık) insani zaaflarında onu anlamıyor, affetmiyorlardı; ama babamın sürdürdüğü sorumsuz yaşam biçiminde ve onların sevimsiz ve tuhaf eğlence tutkularında hiç olmayan bir zarafet vardı. Anne ve kız eşine az rastlanan bir samimiyet sergiliyorlardı, örneğin annemin bir mezurayla kızının kıçının çapını ölçtüğünü gözlemlediğimi hatırlıyorum, bu olay benim saatlerce düşünmeme neden olmuştu. Bir başka seferde, benim böyle şeyler için yavaş yavaş önseziye sahip olup olayları kavramaya başladığım ancak sözcüklere dökemediğim bir dönemde, anne ve kızın evimizde çalışan, üzerine beyaz bir önlük giymiş kara gözlü bir boyacı kalfasına alaycı alaycı takılıp onu kızdırdıklarına tanık olmuştum; öyle ki bu genç adam bir tür öfke krizine tutulmuş ve yeşil boyayla çizdikleri bıyığıyla, cıyak cıyak bağırarak kaçan kadınları tavan arasına kadar kovalamıştı.</p>

    <p>Annem ve babam kavga edip birbirlerini kızdırdıklarında, Mainz’dan ve Wiesbaden’den sık sık konuklarımız gelirdi; işte o zaman evimizde bolca yiyip içilir ve çok neşeli bir ortam oluşurdu. Gelen bu renkli kişiliklerin arasında birkaç genç fabrikatör, her iki cinsten sahne sanatçıları, sonraları kız kardeşimi isteyecek kadar ileri giden hastalıklı bir piyade teğmeni, boncuklarla süslenmiş elbisesinden tahrik edici biçimde göğüsleri dışarıya taşan eşiyle birlikte bir Yahudi bankacı, her defasında yeni bir hayat arkadaşını tanıştıran, saç lüleleri alnına dökülmüş ve ipek yelek giymiş bir gazeteci ve daha pek çokları vardı. Genellikle saat yedide akşam yemeği için toplanılır ve eğlenilirdi; piyano müziği, dans eden çiftlerin ayak sesleri, kıkır kıkır gülüşmeler, kahkahalar ve cıyak cıyak bağrışmalar gece boyunca hiç bitmeyecekmiş gibi devam ederdi. Özellikle karnaval ve bağbozumu sırasında eğlence dalgası doruğa çıkardı. Bu sırada babam tüm yeteneğini ve uzmanlık bilgisini sergileyerek evimizin bahçesinde muhteşem bir görüntü sunan havai fişeklerini ateşlerdi. Seramikten yapılmış cüceler büyülü ışığın altında parlar ve değişik ruh haliyle takılan maskelerin altında gizlenen topluluğun eğlencesi çığırından çıkardı. O zamanlar ben, kentimizdeki ortaokula gitmeye mecbur bırakılmıştım, sabahleyin saat yedide ya da yedi buçukta kalkıp elimi yüzümü yıkadıktan sonra, kahvaltımı yapmak için yemek salonuna girdiğimde topluluktakiler solgun ve buruşuk yüzlerle ve gün ışığına bakmakta zorlanan gözleriyle hâlâ kahve ve likör içiyor ve beni coşkuyla selamlayıp ortalarına alıyorlardı.</p>

    <p>Yeniyetme bir oğlan çocuğu olarak, yemek masasına oturmama ve ardından devam eden eğlencelere kız kardeşim Olympia gibi benim de katılmama izin veriliyordu. Bizim evimizde her gün zengin bir sofra kurulurdu ve babam her öğle yemeğinde sodayla karıştırılmış şampanya içerdi. Ama bir davet söz konusu olduğunda, Wiesbaden’li bir aşçıbaşının bizim aşçımızın da yardımıyla büyük bir titizlikle hazırladığı uzun yemek listeleri olurdu ve bunların arasına dondurulmuş ve baharatlı iştah açıcı yiyecekler serpiştirilirdi. “Lorley extra cuvée” markalı şarabımız su gibi akardı; ancak çok sayıda iyi kalite başka şaraplar da sunulurdu, örneğin tadı benim çok hoşuma giden “Berncastler Doktor” gibi. Daha sonraki yaşamımda başka iyi kalite markalarla da tanıştım ve “Grand vin Château Margaux” ve “Grand crû Château Mouton Rothschild” gibi birbirinden değerli markaları hiç çekinmeden ısmarlar oldum.</p>

    <p>Babamın kırlaşmış sivri sakalı ve beyaz ipek yelekle gizlemeye çalıştığı göbeğiyle yemek masasında oturuşunu gözlerimin önünde canlandırmak çok hoşuma gidiyor. Onun güçlü bir sesi yoktu ve utangaç bir ifadeyle gözlerini sık sık yere dikerdi; ama aldığı hazzı, parlayan ve kızaran yüzünden okumak mümkündü. “<em>C’est ça</em>”, “<em>épatant</em>”, “<em>parfaitement</em>” derdi ve yukarıya doğru kaldırdığı parmaklarıyla bardakları, peçeteyi ve çatal bıçak takımlarını kullanırdı. Annem ve kız kardeşim ruhsuz bir doyumsuzluğun esiri olmuşlardı ve ellerindeki açık yelpazenin arkasından yanlarında oturanlarla kıkır kıkır gülüşürlerdi.</p>

    <p>Yemekten sonra içilen sigaranın dumanı gazlı avizenin çevresinde yüzerken, dans ve rehin verme oyunları başlardı. Gece ilerleyince beni yatağa gönderirlerdi; ama müzik ve şamatadan uyuyamayınca genellikle yataktan kalkar, kırmızı yünlü battaniyeme hoş bir şekilde sarılıp kadınların neşe çığlıkları arasında topluluğun arasına geri dönerdim. Meyveli içkiler, limonatalar, ringa balığı salatası ve şaraplı meyve jöleleri gibi soğuk içecekler ve hafif yiyecekler sabah kahvesine kadar yenilip içilirdi. Çılgınca ve hiç durmadan dans edilirdi. Rehin verme oyunları, öpüşmek ve öteki bedensel yakınlaşmalar için bir bahaneydi. Dekolteli elbiseler giymiş kadınlar göğüslerini göstermek için kıkır kıkır gülerek sandalyelerin arkalıklarından öne doğru eğilirler ve böylece erkekler dünyasını fethetmeye çalışırlardı. Bütün bu çılgınlıkların doruk noktasını gaz lambasını aniden kapatma muzipliği oluştururdu; ki bu her seferinde tarif edilmez bir hareketliliğe, içeridekilerin alt alta üst üste olmalarına neden olurdu.</p>

    <p>Aile yaşantımızı kuşkulu bulan kent sakinleri bu neşeli sohbetlerin çok güzel olduğunu söylüyorlardı; kulağıma geldiğine göre, zavallı babamın işlerinin son derece kötü gittiği ve pahalı havai fişek gösterilerinin ve yemek şölenlerinin ona son darbeyi indirdiği söylenerek (tabii haklı olarak) konunun özellikle ekonomik yönü vurgulanıyordu. Benim duygusal yanımın daha şimdiden fark ettiği bu kötü yargı, daha önce de söylediğim gibi, bana sık sık acı veren bir yalnızlık duygusu oluşturdu ve bu yalnızlık duygusu, karakterimin kendine özgü yapısıyla birleşti. Buna karşın başımdan geçen, beni çok mutlu eden ve burada anlatmaktan keyif duyacağım bir olay var.</p>

    <p>Sekiz yaşındaydım, ben ve bizimkiler kentimize yakın, kaplıcalarıyla ünlü Langenschwalbach’ta birkaç hafta yaz tatili yapmıştık. Babam orada, zaman zaman dayanılmaz acılar veren eklem romatizmasına karşı çamur banyosu alıyordu. Annem ve kız kardeşim otelin çevresinde gezinti yaparlarken, abartılı bir biçimde taktıkları şapkalarıyla kendilerinden söz ettiriyorlardı. Başka yerlerde olduğu gibi orada da karşılaştığımız insanlarla pek de onurlu bir ilişki kuramadık. Çevrede oturan yerli halk her zaman olduğu gibi bizden sakınıyordu; kibar yabancılar kendilerini bizden esirgiyor ve sanki kibar ve asil olmanın gereği buymuş gibi bizi dışlıyorlardı. Kendileriyle arkadaşlık etmemiz ve birlikte olmamız konusunda en küçük bir incelik göstermiyorlardı. Buna rağmen Langenschwalbach’ta kalmaktan dolayı mutluydum; çünkü böyle bir kaplıca kentinde tatil yapmayı çok sevdim ve daha sonraki yaşamımda etkinlik alanımı böyle yerleşim bölgelerine kaydırdım. Huzur, her türlü kaygıdan uzak bir yaşam, spor alanlarında ve kaplıcaların bahçelerinde karşılaştığım sağlıklı ve bakımlı insanların görüntüsü benim beklentilerimi en güzel şekilde karşılıyordu. Ama beni en çok etkileyen şey, iyi eğitim almış bir orkestra tarafından kaplıcanın konuklarına her gün verilen konserlerdi. Müzik beni çok heyecanlandırır, nasıl icra edildiğini öğrenmeye fırsatım olmadıysa da bu büyüleyici sanata karşı fanatik bir hayranlık duyarım. Zaten çocukken de potpurilerini ve opera parçalarını şık üniformalarıyla, çingeneye benzeyen orkestra şefinin yönetiminde, coşkuyla çalan topluluğun bulunduğu sevimli pavyondan hiç ayrılmazdım; o sanat mabedinin basamaklarının önünde saatlerce çömelir, yüreğimin hoş ve etkileyici bir düzen içinde sıralanan tınılar dünyasıyla büyülenmesine izin verirdim ve müzisyenlerin değişik değişik enstrümanlar çalarken ne tür hareketlerde bulunduklarını heyecanla ve parlayan gözlerimle izlerdim. Özellikle keman çalmaları beni çok etkiliyordu, ben de elime biri uzun diğeri kısa iki sopa alarak evde ve otelde bir kemancının hareketlerini en ince ayrıntısına kadar taklit ederek kendimi ve bizimkileri eğlendiriyordum. Duygulu bir ses oluşturmak için sol elin titreyerek hareket etmesi, yumuşak bir şekilde yukarıya ve aşağıya doğru kayarak tellere dokunması, büyük yetenek gerektiren pasajlar ve kadanslarda parmakların akıcılığı, keman yayını tellere sürterken sağ bileğin zarif ve yumuşak bir şekilde düzleştirilmesi, kemanın yanağa yaslanmasıyla yüzün bir şeylere dalmış, bir şeylere kulak veriyormuş gibi bir ifadeye bürünmesi – işte bütün bunların hepsini mükemmel bir şekilde aktarabiliyordum ve bunun için en coşkulu alkışı da babamdan alıyordum. Babam kaplıca banyolarının rahatlatıcı etkisiyle o uzun saçlı ve neredeyse hiç sesi çıkmayan orkestra şefini bir kenara çekerek onunla şu komik oyunu sahnelemek üzere anlaştı: Küçük ve ucuzundan bir keman alınacaktı ve kemanın yayı vazelinle titizlikle yağlanacaktı. Genellikle benim dış görünüşümle pek ilgilenilmezken, şimdi bana pazardan kordonlu ve altın düğmeli bir bahriyeli kıyafeti, buna ilave olarak ipek çoraplar ve pırıl pırıl parlayan rugan ayakkabılar alındı. Ve güneşli bir öğle sonu kaplıca otelinin gezinti yolunda, çok özel giyinmiş ve kuşanmış olarak, kısa boylu orkestra şefinin yanı başında, müzik mabedinin ön sahnesinde duruyor ve bir Macar dans parçasının icrasına eşlik ediyor, kemanımla ve vazelin sürülmüş yayımla daha önce iki sopamla yaptığım hareketleri yapıyordum. Şunu rahatlıkla söyleyebilirim ki, başarım mükemmeldi.</p>

    <p>Seçkin ve meraklı seyirciler her yönden buraya akın ederek pavyonun önüne yığılıyorlardı. Benim kendimi bütünüyle parçaya verişim, sürekli hareket etmemden dolayı yüz ifademin solgun hali, gözümün üstüne düşen saç buklesi, üst kısmı kabarık elbisemin aşağıya doğru daralan mavi kollarının sıkıca kavradığı bileklerim ve çocuksu ellerim, kısacası benim özgeci ve harika görüntüm oradakileri büyülemişti. Güçlü ve hareketli ellerimle tuttuğum yayı kemanın tellerinden çekip parçayı bitirdikten sonra, ince ve kalın bravo seslerinin karıştığı bir alkış tufanı, bütün kaplıca tesisinde yankılanmıştı. Kısa boylu orkestra şefi kemanımı ve yayımı güvence altına aldıktan sonra, insanlar beni kucaklarına alarak sahneden aşağıya indirdiler. Bana övgüler yağıyor, gururumu okşayan şeyler söyleniyor, sevilip okşanıyordum. Soylu hanımefendiler ve beyefendiler çevremi sarıp saçlarımı ve yanaklarımı okşuyorlar, bana şeytan çocuk ve melek çocuk adlarını yakıştırıyorlardı. Menekşe renkli ipekli giysisi ve kulaklarının üstünden aşağıya doğru dökülen gür ve beyaz bukleleri olan yaşlı bir Rus prensesi başımı, parmakları yüzüklerle bezenmiş ellerinin arasına alıyor ve beni terli alnımdan öpüyordu. Daha sonra lir şeklindeki pırıl pırıl parlayan kocaman bir elmas broşu hararetli bir şekilde boynundan çıkarıyor ve sürekli Fransızca konuşarak benim gömleğime takıyordu. Bu arada bizimkiler de geldiler, babam kendini tanıttı ve parçayı çalarken yaptığım hatalarımın yaşımın küçüklüğüne verilerek mazur görülmesini rica etti. Beni pastaneye götürdüler. Üç ayrı masadan bana çikolata ve kremalı pastalar ikram edildi. Genellikle özlemle baktığım ama beni şimdiye kadar yalnızca soğuk bir bakışla geçiştiren soylu, güzel ve zengin çocuklar, yani şu küçük Siebenklingen kontları, benden nazik bir şekilde kendileriyle bir tur kroket oynamamı rica ettiler; annelerimiz ve babalarımız birlikte kahve içerlerken, ben de göğsümde pırlanta iğnemle sevinçten havalara uçarcasına onların davetini kabul ettim. Yaşamımın en güzel günlerinden biriydi, belki de en güzel günüydü. Yeniden keman çalmam için yine istekte bulunuldu, kaplıca yönetimi de bunun için babama rica etti. Ancak babam benim sahneye çıkıp keman çalmama bir istisna yaparak izin verdiğini ve böyle bir şeyin tekrarlanmasının benim toplumdaki konumumla pek bağdaşmayacağını söyledi. Üstelik Langenschwalbach Kaplıcası’ndaki tatilimizin de sonuna yaklaşıyorduk...</p>
  </div>
</body>
</html>