<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Dolandırıcı Felix Krull'un İtirafları</title>
  <link href="../Styles/main.css" rel="stylesheet" type="text/css"/>
</head>

<body class="chapter epub-type_chapter">
  <div class="sayfa-bosluk html5_section">
    <h1>Dokuzuncu bölüm</h1>

    <p>Edep ve ahlak kurallarına uyma ilkesini bir an bile bozmadığıma inanarak, ele aldığım bu konuyu burada bırakıyorum ve büyük adımlarla ve hızla ilerleyerek baba ocağındaki ikametimin trajik sonunu hazırlayan dış dünyamın dönüm noktasına doğru yaklaşıyorum. Önce kız kardeşim Olympia ile Mainz’daki Nassau İkinci Piyade Taburu’ndan Teğmen Übel’in görkemli nişan töreninden söz etmek istiyorum. Ekonomik durumumuz bozulduğundan evimizi boşaltmak zorunda kalınca, gelin adayı opera sahnesine geri döndüğü için nişan bozuldu; ancak bu olay ciddi yaşamsal sorunlara neden olmadı. Yaşam deneyimi olmayan, hastalıklı ve genç bir teğmen olan Übel evimizdeki yemek şölenlerinin müdavimlerindendi. Dans etmekten, haciz koyma oyunlarından, içtiği Berncastler Doktor marka şaraplardan ve bizim evin hanımlarının hınzır hınzır gülüşüp cömertçe sergiledikleri göğüslerini seyretmekten başı dönen genç teğmen, Olympia’ya sırılsıklam âşık olmuştu; erkeklerin pek çoğunun yaptığı gibi onun iri göğüslerine sulanıp onlara sahip olmayı düşleyen bu şehvet düşkünü genç adam, ekonomik durumumuzun düşündüğünden daha iyi olduğunu tahmin etmiş olacak ki, bir akşam dizlerinin üzerine çöküp sabırsızlıktan neredeyse ağlayarak Olympia’ ya resmen evlenme teklifinde bulundu. Duygularına karşılık vermeyen Olympia’nın, onun yaptığı bu aptalca teklifi nasıl olup da geri çevirmediğine bugün bile hâlâ şaşırıyorum; çünkü annem sayesinde içinde bulunduğumuz durumu benden daha iyi biliyordu. Herhalde kırık dökük de olsa bir an önce başını sokacağı bir evi olsun istiyordu ya da iki renkli askerî üniformalı bu genç teğmenle nişanlanmasının –gelecek vaat etsin ya da etmesin– ailemizin sosyal konumunun yükselmesine ve saygınlığının korunmasına yardımcı olacağını düşünmüş olmalıydı. Zavallı babam, teğmenin bu teklifine rızası olup olmadığı sorulduğunda, onayını sessiz bir mahcubiyet içinde verdi. Ailece yaşadığımız bu olay evdeki konuklara duyurulunca, büyük bir şamatayla karşılandı ve su gibi içilen “Lorley extra cuvée” marka şarabımızla “kutlandı”. O günden itibaren Teğmen Übel hemen her gün Mainz’dan bize geliyor ve nişanlısıyla yaşadığı aşırı şehvetle sağlığına hiç de az zarar vermiyordu. Genç nişanlıların bir saatliğine yalnız bırakıldığı odaya girdiğimde, teğmeni perişan bir halde buluyordum, yüzü solgun ve ölgün bir görüntüye sahip oluyordu; olayların hızla değişmesi, tabii onun için gerçek bir mutluluk anlamına geliyordu.</p>

    <p>Ama tekrar kendimden söz etmem gerekirse, geçirdiğimiz bu haftalar boyunca beni bağlayan ve benliğimi sürekli meşgul eden şey, kız kardeşimin teğmenle evlendikten sonra alacağı yeni isim olmuştu; hatırladığım kadarıyla, ben bu isim değişikliğini aşağılayacak kadar kıskanmıştım. Uzun zamandır Olympia Krull adını taşıyan kardeşim bundan böyle Olympia Übel olarak imza atacaktı; bu imza, yeniliğin ve değişikliğin her türlü güzelliğini gösteriyordu. Yazılan mektupların ve resmî kâğıtların altına bir yaşam boyu hep aynı imzayı atmak zorunda kalmak yorucu ve can sıkıcı bir durum değil midir? Can sıkıntısından ve tiksinti duymaktan insanın sonunda eli tutmaz olur herhalde! İnsanın kendisini yeni bir isimle takdim etmesi ve yeni bir isimle çağrıldığını duyması ne kadar güzel, ne kadar heyecan verici ve ne kadar rahatlatıcı bir şey! Yaşamın ortasında hiç olmazsa bir defa isim değiştirme olayı, bu güzel olayın yasa ve yönetmeliklerle yasaklandığı erkekler karşısında, kadınların sahip olduğu büyük bir üstünlük gibi geliyordu bana. Burjuva düzeninin himayesinde büyük çoğunluğun yaşadığı sıradan ve güvenli bir yaşam sürmek için dünyaya gelmiş olan bana gelince; bazı yasakları sıkça deliyordum, bu benim hem güvenliğime hem de yaşamımı sürdürme ihtiyacıma ters düşüyordu. Ben burada resmî adımı, eskimiş ve terden sırılsıklam olmuş bir giysi parçası gibi üstümden atıp kendime –hatta belli bir yetkiyle– kibar olması ve kulağa hoş gelmesi açısından Teğmen Übel’in adından daha üstün bir ad yaratmak için notlarımın arasındaki o tuhaf ama güzel bölüme dikkat çekmek istiyorum.</p>

    <p>Ancak kız kardeşimin nişanlılığı boyunca kötü talih kendini göstermeye başladı; mecazlı bir anlatımla ifade etmem gerekirse, iflas evimizin kapısını çaldı ve bize en acımasız oyununu oynadı. Zavallı babamın ekonomik durumuyla ilgili olarak çevrede dolaşan kötü niyetli söylentiler, bize karşı giderek artan güvensizlik duygusuyla insanların bizden uzak durmaya çalışmaları, evimizde olup bitenler hakkında yapılan çirkin kehanetler: Bütün bu söylentiler ve kehanetler, yaşadığımız olaylarla o şom ağızlıları haklı çıkardı. Şampanya tüketicilerinin bizim markamızdan uzaklaştıkları gerçeği ortaya çıkmıştı. Ne yeniden yapılan fiyat indirimi (tabii bu indirim şampanyanın kalitesini hiçbir şekilde yükseltmeyecekti) ne de vaftiz babam Schimmelpreester’in, bu işi daha iyi bilenlerin karşı çıkışlarına rağmen, salt firmamıza yardım etmek amacıyla dizayn ettiği son derece kışkırtıcı reklamlarla içki severleri markamız için yeniden kazanmak mümkün olmadı ve siparişler sonunda tamamen sıfırlandı. Ve on sekizinci yaşımı doldurduğum o yılın bir ilkbahar gününde babamın işi bitmişti.</p>

    <p>Doğal olarak bu genç yaşımda ticaret konusunda hiç bilgim yoktu; sonraki yıllarda da hayal dünyamı, duygularımı ve dürtülerimi disiplin altına almaya yönelik bir yaşam sürdüğüm için bu tür ticari bilgileri öğrenecek vaktim olmadı. Bu yüzden de kalemimi elime alıp hâkim olmadığım bir konu hakkında yazı yazmak ve Lorley Köpüklü Şarap Fabrikası’nın ödeme gücü hakkında uzmanlık gerektiren tartışmalarla okuru rahatsız etmek istemiyorum. Ancak o aylarda zavallı babamın bende uyandırdığı acıma ve merhamet duygusundan söz etmek istiyorum. Babam gitgide sessizliğe bürünüp hüzünleniyordu; bu da evin içinde, sandalyesinin üstünde otururken, başını yana eğip sağ elinin parmaklarıyla sürekli karnını kaşımasından ve gözkapaklarını hızlı hızlı kırpıştırmasından anlaşılıyordu. Sık sık Mainz’a gider olmuştu – bunlar nakit para bulmak ve yeni yardım kaynakları aramak umuduyla yapılan hüzünlü gezilerdi. Babam bu gezilerden son derece yıkılmış halde geri dönüyor, elindeki kumaş mendille alnını ve gözlerini kuruluyordu. Evimizdeki yemekli akşam toplantılarında, boynuna sardığı peçetesiyle ve elindeki şarap kadehiyle konuklarının karşısına oturuyor, eski neşeli ânını ancak o zaman yaşayabiliyordu. İşte böyle bir akşamın ilerleyen saatlerinde zavallı babam ve o her tarafı pırlantalarla süslü kadının kocası olan Yahudi banker arasında son derece tehlikeli ve düşündürücü bir konuşma geçti; o zamanlar öğrendiğim kadarıyla, bu adam iş dünyasında sıkıntıya düşmüş sıradan iş adamlarını ağına düşüren en acımasız tefecilerden biriydi, babamın bu adamla yaptığı konuşmadan hemen sonra, fabrikamızın ve firmamızın büroları kapatıldı, soğuk suratlı bir grup beyefendi mallarımıza haciz koymak için sıkılmış dudaklarıyla villamıza girdi; işte o zaman ailemiz için kötü, bedeli çok ağır ve benim için de değişikliklerle dolu gün gelmişti. Zavallı babam, özenle seçtiği sözcüklerle yaptığı konuşmasıyla ve içtenlikle attığı ve benim büyük bir maharetle taklit etmeyi başardığım süslü püslü imzasıyla, mahkeme önünde ödeme yeteneğini bütünüyle yitirdiğini ilan etti ve iflas işlemi resmen başlatılmış oldu.</p>

    <p>İşte o gün, kentimizde herkesin dilinde dolaşan bu utanç verici olay nedeniyle okula gidemedim – bu okul, daha önce de sözünü ettiğim gibi, tamamlayıp mezun olamadığım ve burada kısaca değinmek istediğim liseydi: Birincisi, bu okulda hâkim olan baskıcı yönetim anlayışına karşı duyduğum nefreti gizleyemedim ve başarıya giden yolda en ufak bir çaba göstermedim, ikincisi ise, özellikle ailemizin adının kötüye çıkması ve arkasından gelen maddi çöküşümüz nedeniyle öğretmenlerin bana karşı tavır almaları, benden nefret etmeleri ve beni aşağılamalarıydı. Zavallı babamın iflasından sonraki Paskalya Yortusu’nda diplomamı vermek istememişler ve önüme iki seçenek koymuşlardı: Ya benim yaşımda birine yakışmayan disiplinsizliklerimin sonuçlarına katlanacaktım ya da bütün eğitim haklarımdan vazgeçerek okulu bırakacaktım; kişisel yeteneklerimi okulun bana sunduğu avantajların çok daha üstünde gördüğüm için, ben son seçeneği tercih ettim.</p>

    <p>Ailemizin çöküşü her bakımdan gerçekleşmişti ve benim zavallı babam, iflasın kendisini bir dilenci durumuna düşüreceğini bildiği için, çöküşü son âna kadar geciktirerek tefecilerin ağına düşmüştü. Her şeyimiz haczedilmiş ve açıkartırmayla satılmıştı: Şarap mahzenimiz, depomuz (bizim şampanyamız gibi adı kötüye çıkmış bir ürünü kim satın alırdı ki!) ve öteki taşınmaz mallarımız, yani villamız ve içinde mahzenlerin yer aldığı binalarımız, yıllardır ödenmeyen faiz yükleriyle birlikte ederinin üçte ikisi kadar bir fiyatla satıldılar. Bahçemizdeki seramik hayvan figürleri, cam küremiz ve rüzgâr arpı da aynı kaderi paylaşmışlardı; evimizin içindeki güzel olan her şey alındı, iplik çıkrığı, kaz tüyü yastıklar, aynalı kutular ve parfüm şişeleri birer birer açıkartırmaya sunuldu, hatta pencerelerin üstündeki mızraklar ve renkli kamışlardan yapılmış göz alıcı perdelerimiz bile satılmaktan kurtulamamıştı. Eğer kapı sundurmasının üstündeki küçük mekanizma bu talandan kurtulduysa ve hâlâ güzel bir ahenkle “Freut euch des Lebens” şarkısının o hoş giriş melodisini çalabiliyorsa, icra memurlarının dikkatinden kaçtığı içindi.</p>

    <p>Zavallı babamın yıkılmış bir görüntü verdiği şimdilik söylenemezdi. Artık düzeltilmesi mümkün olmayan işyerinin iyi ellerde bulunduğunu görmesiyle yüzünden belli bir memnuniyet duygusu okunuyordu; malımıza mülkümüze el koyan bankalar, lütuf ve merhamet duygusuyla bize villanın çıplak duvarları arasında geçici bir barınma yeri bahşettikleri için hiç olmazsa başını sokacağı bir damı vardı. Doğası itibarıyla rahat ve iyi niyetli bir insan olan babam, yakınındaki insanların acımasızca bir titizlik gösterip iş başvurularını reddetmelerini beklemiyordu; bölgede şarap imalatı yapan bir anonim şirkete müdürlük yapmak için yaptığı başvuru, onun ne kadar saf biri olduğunu gösteriyordu. Yaşama yeniden tutunmak, evdeki yemek şölenlerini ve havai fişek atışlarını yeniden başlatmak için pek çok girişimde bulunmuştu; ancak yaptığı bütün başvurular aşağılanarak reddedildi. Girişimleri başarısızlıkla sonuçlanınca cesaretini iyice yitirdi ve umutsuzluğa düştü. Belki de bize ayak bağı olduğunu ve bizim kendisi olmadan yaşamımızı daha kolay sürdüreceğimizi düşündüğü için, yaşamına son vermeye karar verdi.</p>

    <p>İflas kararından beş ay sonraydı ve sonbahar gelip çatmıştı. Paskalya Yortusu’ndan beri okula gitmiyordum ve herhangi bir beklenti içinde olmadan geçiş döneminin özgürce tadını çıkarıyordum. Biz, yani annem, kız kardeşim Olympia ve ben, oldukça yetersiz bir şekilde tefriş edilmiş yemek odamızda, önümüze konulan son derece sefil öğle yemeğimizi yemek için bir araya gelmiştik ve aile reisinin gelmesini bekliyorduk. Ama zavallı babam, çorbalarımızı yedikten sonra da gelmeyince kendisine özel bir zaafı olan kız kardeşim Olympia’yı, onu yemeğe çağırması için çalışma odasına gönderdik. Olympia yanımızdan ayrılalı üç dakika bile olmamıştı ki, binanın içinde çığlık çığlığa bağırarak merdivenden bir yukarı bir aşağı koşuşturduğunu duyduk. Birden sırtım buz kesmişti, en kötü olasılığı düşünerek hemen ayağa kalktım ve doğruca babamın çalışma odasına gittim. Babam önünü açtığı giysileriyle, eli karnının üstünde, yerde öylece yatıyordu ve yumuşacık kalbine sıktığı o parlak ve tehlikeli alet de hemen yanı başında duruyordu. Hizmetçimiz Genovefa ve ben onu kanepenin üstüne yatırdık. Hizmetçi kız doktora koşarken, kız kardeşim Olympia hâlâ çığlık çığlığa evin içinde koşuşturup annemi yemek odasından buraya nasıl çağıracağını düşünürken, ben ellerimle gözlerimi kapatarak babamın soğumuş cansız bedeninin başında durdum ve onun için sonsuzca gözyaşı döktüm.</p>
  </div>
</body>
</html>