<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Dolandırıcı Felix Krull'un İtirafları</title>
  <link href="../Styles/main.css" rel="stylesheet" type="text/css"/>
</head>

<body class="chapter epub-type_chapter">
  <div class="sayfa-bosluk html5_section">
    <h1>Sekizinci bölüm</h1>

    <p>Çalar saatler kulakları tırmalayan keskin bir sesle neredeyse aynı anda çalmaya başladı; içerisi henüz karanlıktı, çünkü sabahın altısıydı ve yataktan ilk kalkanlar tavandan aşağı doğru sarkan lambayı yaktılar. Stanko kalk borusuna aldırış etmedi ve yatmaya devam etti. Ben iyi uyuduğum için son derece dinç ve neşeliydim, ranzaların ortasındaki dar koridorda saçları başları birbirine karışmış, kollarını bacaklarını gererek esneyen ve pijamalarını çıkaran genç çalışanların rahatsız edici itiş kakışları da keyfimi pek kaçırmıyordu. Beş lavabo için yapılan kavga da –yıkanmaya ihtiyacı olan yedi kişi için beş lavabo vardı– beni rahatsız etmiyordu, testilerin içindeki suyun bitmiş olması ve çalışanların arasından birisinin çırılçıplak koridora çıkıp musluktan su doldurup getirmesini bile umursamadım. Ben de ötekiler gibi sabun ve suyla yüzümü gözümü yıkayıp temizlendim ancak kurulanmak için bana pek işe yaramayan ıslak bir havlu kalmıştı. Islak havluya karşılık ben de asansörcü oğlanla garson yamağının tıraş olmak için ispirto ocağında ısıttıkları sıcak sudan aldım ve alışık olduğum şekilde usturamı yanaklarımın, dudaklarımın ve çenemin üstünde gezdirirken, onların buldukları ve pencerenin kulpuna tutturdukları küçük aynaya bakabiliyordum.</p>

    <p>Yüzümü gözümü yıkayıp saçımı başımı taradıktan sonra üstümü giyinmek ve ötekiler gibi yatağımı düzeltmek için yatakhaneye geri geldiğimde Stanko bana, “Hey, bu ne güzellik böyle,” dedi. “Senin adın ne? Hans mı Fritz mi?”</p>

    <p>“Sizce de uygunsa, Felix,” dedim.</p>

    <p>“Bu da güzel. Felix, kahvaltını bitirdikten sonra kantinden bana da bir fincan <em>café au lait</em><a class="si-noteref epub-type_noteref" href="#f26" id="ref_f26">26</a> getirebilir misin? Yoksa bana hiçbir şey getirmezler, öğleye kadar belki ancak bir bulamaç gelir.”</p>

    <p>“Memnuniyetle,” diye karşılık verdim ona. “Seve seve yaparım, önce kahvenizi getireyim, daha sonra tekrar uğrarım.”</p>

    <p>Bunu iki nedenden dolayı söylemiştim. Birincisi, gerçi bavulumun kilidi vardı ama anahtarının kayıp olması nedeniyle huzursuzdum ve Stanko’ya da hiçbir şekilde güvenmiyordum. İkincisi ise, dünkü konuşmamız bağlamında ve daha makul koşullarla bana önerdiği adresi öğrenmek istiyordum.</p>

    <p>Koridordan boydan boya geçilerek varılan büyük kantininin içi sıcaktı, kantincinin ve onun anaç tipli şişman karısının büfenin arkasında, iki parlak makineden fincanlara doldurdukları sıcak içeceklerden yayılan güzel kokular her tarafı dolduruyordu. Şeker tabakların içindeydi zaten, kadın kahvelere süt ekliyor ve tabaklara birer tane de çörek koyuyordu. Öteki yatakhanelerden gelen otel çalışanları büfenin önünde büyük bir izdiham yaratıyordu. Aralarında, altın yaldızlı düğmeli mavi fraklar giymiş salon garsonları da vardı. Çoğu zaman ayakta yenilip içiliyordu ama birkaç masa koymayı da düşünmüşlerdi. Anaç kadından dört numaralı yatakhanede yatan zavallı hasta için bir fincan kahve istedim ve kadın herkese yaptığı gibi gülümseyerek yüzüme bakıp kahveyi verdikten sonra, “<em>Pas encore équipé</em>?”<a class="si-noteref epub-type_noteref" href="#f27" id="ref_f27">27</a> diye sordu ve bunun üzerine ben de kendisine kısaca durumunu anlattım. Daha sonra vakit kaybetmeden Stanko’ya kahvesini götürdüm ve kendisiyle konuşmak için hemen geri döneceğimi söyledim. Stanko alaylı bir şekilde arkamdan gülmeye başladı çünkü benim kantine geri dönme isteğimin nedenini çok iyi anlamıştı.</p>

    <p>Kantine geri döndüm ve kendim için ısmarladığım <em>café au lait</em>’yi içtim. Uzun zamandan beri sıcak bir şey içmediğim için kahve çok hoşuma gitti, yanında ikram edilen çöreğimi de yedim. Saat yediye yaklaştığı için kantin boşalmaya başladı. Böylece ben de biraz daha olgun yaştaki fraklı salon komisiyle birlikte muşamba örtülü bir masaya oturabilirdim; komi cebinden bir paket sigara çıkardı, içinden bir Caporal aldı ve yaktı. Bir tane de bana ikram etmesi için yüzüne bakıp gülümsemem ve gözlerimi kırpmam yetti. Daha fazlası da vardı: Henüz açıklığa kavuşmamış olan işimle ilgili olarak bilgi verdiğim kısa bir sohbetten sonra, ayağa kalktı, yarım paket sigarayı bana hediye olarak bıraktı ve gitti.</p>

    <p>Aromalı tütünün siyah dumanı kahvaltının üstüne iyi geldi ama sigarayla fazla zaman geçirmeyip bir an önce hastamın yanına geri dönmem gerekiyordu. Stanko beni çok üzgünmüş gibi karşıladı, rol yaptığı her halinden belli oluyordu.</p>

    <p>“Aa, yine mi geldin?” diye sordu homurdanarak. “Ne istiyorsun? Senin arkadaşlığına ihtiyacım yok benim. Başım ve boğazım ağrıyor, seninle gevezelik edecek durumda değilim.”</p>

    <p>“Demek hâlâ iyileşmediniz?” diye karşılık verdim. “Çok üzüldüm. Ben de getirdiğim kahvenin sizi birazcık olsun canlandırıp canlandırmadığını soracaktım.”</p>

    <p>“O kahveyi bana niçin getirdiğini biliyorum zaten. Ama senin aptalca işlerine karışmak istemiyorum. Senin gibi budala biri işleri bozmaktan başka bir işe yaramaz.”</p>

    <p>“Ama aptalca işlerden söz eden sizsiniz ve ben sizin bu yalnızlığınızda herhangi bir şey düşünmeden sizinle neden arkadaşlık edemezmişim, bunu anlamıyorum. Görünüşe bakılırsa burada benimle öyle hemen ilgilenmeyecekler, ihtiyacım olandan çok daha fazla vaktim var. Size ihtiyacım olduğunu ve zamanımın bir kısmını sizinle geçireceğimi düşünün!”</p>

    <p>Onun yattığı ranzanın altındaki yatağımın üstüne oturdum ama burası pek de uygun bir yer değildi; çünkü buradan onu göremiyordum. Böyle konuşulmaz diye düşünerek mecburen ayağa kalktım ve onun yatağının önüne dikildim. Bana dedi ki:</p>

    <p>“Benim sana ihtiyacım olduğunu değil, senin bana ihtiyacın olduğunu anlaman büyük bir gelişme.”</p>

    <p>“Eğer sizi doğru anlıyorsam, dün bana yaptığınız teklifi ima ediyorsunuz,” diye karşılık verdim, “herhalde bu konuya geri dönmek istiyorsunuz. Bu da az da olsa sizin bu işle ilgilendiğinizin göstergesidir.”</p>

    <p>“Çok ama çok az ilgi duyuyorum. Zaten senin gibi aptal Hans’lar o mücevherleri götürüp üç kuruşa satarlar. Sahi sen onları nasıl ele geçirmiştin?”</p>

    <p>“Tam bir rastlantı sonucu. Gerçekten de öyle. Yaşadığım mutlu bir olay öyle olmasını istedi.”</p>

    <p>“Evet, öyledir. Belli ki doğuştan şanlısın. Böyle bir özelliğin var senin. Şu kutunun içindekileri bana tekrar göster ki, ne ettiklerini tahmin edeyim.”</p>

    <p>Onu böyle sakin görmek hoşuma gitmiş olsa da, yine de dedim ki:</p>

    <p>“Bunu yapmasam iyi olur, Stanko. Biri gelip görecek olursa, rahatlıkla yanlış anlaşılmalara yol açabilir.”</p>

    <p>“Zaten çok da gerekli değil,” dedi Stanko. “Dün ben onları ayrıntılı bir şekilde gördüm. Sarı yakut takılarla ilgili olarak fazla hayallere kapılma. O...”</p>

    <p>Rahatsız edilme kaygımda ne kadar haklı olduğum görüldü. Elinde kovası, temizlik bezi ve süpürgesiyle bir temizlikçi kadın, içeriyi temizlemek ve banyodaki su birikintilerini kurulamak için kapıdan içeri girdi. Temizlikçi kadın banyoda kaldığı sürece, ben yatağımın üstünde sessizce oturdum ve birbirimizle hiç konuşmadık. Ancak kadın takır tukur eden terlikleriyle banyodan dışarı çıktıktan sonra, Stanko’ya ne söylemek istediğini sordum.</p>

    <p>“Ben mi? Söylemek mi?” dedi yeniden rol yaparak. “Bir şeyler duymak istiyordun ama ben hiçbir şey söylemek istemedim. Dün fazlaca haşır neşir olduğun sarı yakutlu takıyla ilgili çok fazla beklentiye girmemeni tavsiye etmek istemiştim. Bu tür şeyleri Falize’den ya da Tiffany’den satın alacak olsan çok pahalıdır ama satarsan eline pek bir şey geçmez.”</p>

    <p>“Peki ne kadar geçer elime?”</p>

    <p>“Birkaç yüz frank.”</p>

    <p>“Eh, yine de.”</p>

    <p>“Sen salak çocuk, her şeye hemen, ‘Eh, yine de!’ demen beni sinir ediyor. Ah, seninle birlikte gidebilseydim ya da bu işi kendim halledebilseydim!”</p>

    <p>“Hayır Stanko, böyle bir şeyin sorumluluğunu nasıl üstlenebilirim! Ateşiniz var ve yataktan çıkmamanız gerekiyor.”</p>

    <p>“Tamam, tamam. Aslında tarak ve broşu ben de fazla bir paraya okutamam. Safir olmasına rağmen göğüs iğnesi de pek bir şey etmez. İçlerinde en iyisi yine de kolye, o da aşağı yukarı on bin frank eder. Yüzüklere gelince; en azından yakut ve gri incili olanı düşünecek olursak, çok da yabana atılacak gibi değil. Kısacası, kabataslak hesap edersek, hepsi on sekiz bin frank kadar eder.”</p>

    <p>“Benim tahminim de aşağı yukarı böyle.”</p>

    <p>“Bak hele! Senin bu konu hakkında bilgin var mıydı?”</p>

    <p>“Aa, olmaz mı! Frankfurt’taki kuyumcularımızın vitrinlerini süsleyen mücevherler benim en büyük ilgi alanımdı. Ama siz herhalde benim on sekiz bini alamayacağımı düşünüyorsunuz.”</p>

    <p>“Hayır, ince ruhlu çocuk, ben bunu kastetmiyorum. Ama sen biraz kendini savunmasını bilirsen ve her şeye ve herkese hemen, ‘Eh, hiç yoktan iyi,’ demezsen, o zaman bu paranın yarısını alabilirsin.”</p>

    <p>“Yani dokuz bin frank.”</p>

    <p>“On bin frank zaten pırlanta kolyenin gerçek değeri. Eğer sen de kendini adamdan sayıyorsan, bunun altında kesinlikle vermemelisin.”</p>

    <p>“Peki nereye ve kime başvurmamı önerirsiniz?”</p>

    <p>“Bak sen! Demek bu güzel çocuğa iyilik yapmam isteniyor. Sırf güzelliğine âşık olduğum için böyle budala bir oğlana bedava bilgi vermem isteniyor benden.”</p>

    <p>“Bedavadan söz eden yok, Stanko. Karşılığını vermeye hazırım elbette. Ancak dün söylediğiniz gibi paranın yarısını istemenizi biraz abartılı buldum ve hâlâ da abartılı buluyorum.”</p>

    <p>“Abartılı mı? Bu âlemin kitabında böyle ortak işlerde paranın yarısını istemek en doğal haktır. Ben olmadan sudan çıkmış balık gibi çaresiz olacağını ve ayrıca seni de müdüriyete ihbar edebileceğimi unutuyorsun.”</p>

    <p>“Utanmalısınız, Stanko! Yapmak şöyle dursun, böyle bir şey söylenmez bile. Aslında bunu yapmayı düşünmediğinizi biliyorum, ihbar etmek yerine birkaç bin frankı tercih edeceğiniz konusunda beni ikna etmeye çalışıyorsunuz çünkü beni ihbar etmekle elinize hiçbir şey geçmeyecek.”</p>

    <p>“Beni birkaç bin frankla nasıl susturmaya kalkışırsın?</p>

    <p>“Sizin öngörünüze göre, elime geçecek on bin frankın üçte birini dürüst davranıp size verirsem, zaten dediğime gelmiş oluyoruz. Biraz olsun kendimi savunmayı bildiğim için, aslında beni övmeniz ve üçkâğıtçıların karşısında dik duracağım konusunda bana güven duymanız gerekirdi.”</p>

    <p>“Buraya gel!” dedi ve ona yaklaştığımda, kısık ama anlaşılır bir sesle dedi ki:</p>

    <p>“<em>Quatre-vingt-douze, Rue de l’Échelle au Ciel</em>.”</p>

    <p>“<em>Quatre-vingt-douze, Rue de</em>...”</p>

    <p>“<em>Échelle au Ciel</em>. Duymuyor musun?”</p>

    <p>“Ne kadar da ilginç bir isim böyle!”</p>

    <p>“Caddenin adı yüzyıllardır böyleyse, yapacak bir şey yok. Onu iyi bir işaret olarak kabul et! Çok saygın ve küçük bir cadde ama biraz uzak, Cimetière de Montmarte’ ın arkasında bir yerlerde bulunuyor. En iyisi Sacré-Cœur’e çıkman, orası çok uygun bir hedef, kilise ve mezarlık arasındaki <em>jardin</em>’den<a class="si-noteref epub-type_noteref" href="#f28" id="ref_f28">28</a> geç ve Rue Damrémont’u Boulevard Ney yönünde takip et. Damrémont Caddesi Championnet Caddesi’yle kesişmeden önce, sola dönen küçük bir cadde var, adı Rue des Vierges prudentes, senin gideceğin Échelle Caddesi’ne tam buradan sapılıyor. Kaçırman mümkün değil.”</p>

    <p>“Adamın adı ne?”</p>

    <p>“Bunun bir önemi yok. O kendisini saat tamircisi diye tanıtır ve öteki işlerinin arasında bunu da yapar. Akıllı ol ve koyun gibi davranma! Ben bu adresi senden kurtulmak ve başımı dinlemek için vermedim sana. Alacağım paraya gelince; seni her zaman ihbar edebileceğimi aklından çıkarma.”</p>

    <p>Daha sonra bana sırtını döndü.</p>

    <p>“Size bütün kalbimle müteşekkirim, Stanko,” dedim. “Beni müdüriyete şikâyet etme fırsatını size vermeyeceğimden emin olabilirsiniz!”</p>

    <p>Bunu söyledikten sonra gittim, yürürken adresi sessizce tekrarlıyordum. Bu arada iyice boşalmış olan kantine geri döndüm, yoksa başka nerede oyalanabilirdim ki? Aşağıdakiler beni hatırlayana kadar beklemem gerekiyordu. En küçük bir sabırsızlık belirtisi göstermeden tam iki saat muşamba örtülü masanın başında oturdum, sigaralarımdan birkaç tane içtim ve kendimi düşüncelere kaptırdım. Koridorda adımı çağıran çatlak bir ses duyduğumda, kantindeki duvar saati onu gösteriyordu. Ben daha gelmeden, komi kapıdan içeriye doğru şöyle seslendi:</p>

    <p>“<em>L’employé Félix Kroull</em> – sayın genel müdürün yanına lütfen!”</p>

    <p>“Evet, sevgili dostum, o benim. Beni onun yanına götürün. Cumhurbaşkanı da olsa, huzuruna çıkmaya hazırım.”</p>

    <p>Benim sevimli hitap biçimime karşılık oldukça küstah bir biçimde, “Böylesi çok daha iyi olur, sevgili dostum,” dedi ve bakışlarıyla beni baştan aşağı süzdü. “Zahmet olmazsa, beni takip edin!”</p>

    <p>Birlikte merdivenden aşağı indik, bizim kaldığımız yukarı katın koridorlarından daha geniş bir koridoru olan, kırmızı yollukların serili olduğu dördüncü kata geldikten sonra, komi, müşteri asansörlerinden birinin düğmesine basarak asansörü çağırdı. Biraz beklememiz gerekti.</p>

    <p>“Bizim gergedan nasıl oluyor da seninle şahsen görüşmek istiyor?” diye sordu komi.</p>

    <p>“Herr Stürzli’yi mi kastediyorsunuz? İlişkiler ve kişisel bağlantılar sayesinde,” dedim. “Peki ona niye gergedan diyorsunuz?”</p>

    <p>“<em>C’est son sobriquet</em>.<a class="si-noteref epub-type_noteref" href="#f29" id="ref_f29">29</a> Özür dilerim ama bu adı ona ben takmadım.”</p>

    <p>“Ama verdiğiniz her bilgi için size minnettarım,” dedim.</p>

    <p>Asansörün iç duvarları lambrilerle kaplanmıştı, elektrikle aydınlatılıyordu ve içinde kırmızı kadife kaplı bir de bank vardı. Kırmızı şeritli ve kum rengi üniformalı bir oğlan, anahtar kolunu aşağıya indirerek asansörü çalıştırdı. Asansör önce yerinde durmak yerine biraz yüksekte durdu, daha sonra biraz aşağıda durdu, bunun üzerine görevli çocuk kendiliğinden oluşan yüksek basamaktan bizi çekip yukarıya çıkardı.</p>

    <p>Rehberim ona, “<em>Tu n’apprendras jamais, Eustache</em>,” dedi, “<em>de manier cette gondole</em>.”<a class="si-noteref epub-type_noteref" href="#f30" id="ref_f30">30</a></p>

    <p>“<em>Pour toi je m’échaufferai!</em>”<a class="si-noteref epub-type_noteref" href="#f31" id="ref_f31">31</a> diye karşılık verdi öteki kaba bir şekilde.</p>

    <p>Bu benim hoşuma gitmedi ve şunu söylemekten kendimi alıkoyamadım: “Zayıflar birbirlerine karşı böyle aşağılayıcı davranmamalıdırlar. Bu, onların pozisyonlarını kudretlilerin gözünde güçlendirmeyecektir.”</p>

    <p>“<em>Tiens</em>,” dedi azarlanan çocuk. “<em>Un philosophe!</em>”<a class="si-noteref epub-type_noteref" href="#f32" id="ref_f32">32</a></p>

    <p>Aşağıya inmiştik. Asansörlerden <em>réception</em>’a doğru yürüyüp önünden geçerken, kominin beni meraklı bakışlarıyla yandan süzdüğünü görüyordum. Dış görünüşümün güzelliğiyle değil, zihinsel yeteneklerimle de dikkat çekiyor olmam hoşuma gidiyordu.</p>

    <p>Genel müdürün özel bürosu <em>réception</em>’un arkasındaki koridora açılıyordu, gördüğüm kadarıyla bilardo ve okuma salonlarının kapıları da bu koridora açılıyordu. Rehberim dikkatlice kapıyı vurdu, içeriden gelen homurdanma üzerine kapıyı açtı ve şapkasını bacağının yanında tutup reverans yaparak beni içeriye soktu.</p>

    <p>Çift çenesinin üstünde, kendisine pek de yakışmayan gri sivri sakalı ve son derece iri gövdesiyle Herr Stürzli, önce benimle ilgilenmek istemedi, yazı masasının üstündeki kâğıtları karıştırıyordu. Görüntüsü, personelin kendisine taktığı lakapla örtüşüyordu; çünkü yalnızca sırtı değildi kabarık olan, ensesi de oldukça yağlı ve kabarıktı, burnunun önündeki yukarıya kalkık kocaman siğili de kendisine takılan bu lakabı gerçekten de anlaşılır kılıyordu. Ama incelediği kâğıtları, boylarına ve genişliklerine göre tasnif eden ve düzgün yığınlar haline getiren elleri, heybetli cüssesine oranla insanı şaşırtacak derecede küçük ve zarifti, bu heybetli cüssenin öyle hantal bir yanı da yoktu, böyle iri insanların zaman zaman belli bir zarafet içerisinde hareket etmeyi becerdikleri de görülür.</p>

    <p>İsviçre Almancasıyla, “Demek arkadaşımın bana tavsiye ettiği genç adam sizsiniz,” derken, önündeki kâğıtları düzenlemeye devam ediyordu, “yanılmıyorsam adınız Krull’du ve bizim yanımızda çalışmak istiyordunuz?”</p>

    <p>Biraz çekinerek de olsa ona yaklaştım ve, “Evet, tam söylediğiniz gibi, sayın genel müdür,” dedim; böylesi tuhaf bir görüntüyü ne ilk ne de son defa gözlemliyordum. Zira benimle göz göze geldiğinde, yüz şeklinin değişip tiksinti duyan bir ifadeye bürünmesi, anladığım kadarıyla benim o zamanki gençliğimin verdiği güzellikten kaynaklanıyordu. Çünkü kadınlara düşkünlüğüyle tanınan erkekler –Herr Stürzli de o etkileyici sivri sakalı ve heybetli cüssesiyle kuşkusuz böyleydi– kadınları kendilerine çeken hemcinslerinden biriyle karşılaştıklarında, içgüdülerinin tuhaf bir şekilde baskı altına girmesine çoğu zaman üzülürler, bu da şehvetin geniş anlamı ile dar anlamı arasına sınır çekememekten kaynaklanır; ancak yapıları itibarıyla şehvetin dar anlamına katılmaları bu kişilerin aşk fantezileriyle çeliştiği için, bu durum bir iğrenme refleksi olarak yüzlerine yansır. Kuşkusuz bu öylesine derinlerden gelen bir refleks değildir; çünkü bu tür insanlar ahlaki olarak o sözü edilen sınırın akıcı özelliğini, tüm masumiyetiyle, kendilerine o sınırı gösterenin üstüne yıkıp onu suçlamak yerine, kendi kendilerini suçlarlar ve duydukları tiksinti verici baskının cezasını ona çektirmezler. Onun gösterdiği bu refleks karşısında masum bir şekilde gözlerimi yere diktiğim için, Herr Stürzli de bana aynen onlar gibi davrandı ve asla ceza çektirmedi, tam tersine bir arkadaş gibi davranarak vaftiz babamın nasıl olduğunu sordu:</p>

    <p>“Benim şu eski dostum, amcanız Schimmelpreester ne yapıyor bakalım?”</p>

    <p>“Bağışlayın, sayın genel müdür,” dedim, “o benim amcam değil, vaftiz babamdır; ama benim için bir amcadan daha çok şey ifade ediyor. Sorduğunuz için teşekkür ederim, bildiğim kadarıyla vaftiz babam çok iyi. Sanatçı olarak bütün Rhein bölgesinde ve daha başka bölgelerde çok büyük saygınlığı var.”</p>

    <p>“Evet, evet, tuhaf yaratık, evcil tavuk,” dedi. “Gerçekten öyle mi? Başarılı mı? İyi o zaman. Burada vaktiyle çok iyi anlaşıyorduk.”</p>

    <p>“Benim için siz sayın genel müdüre güzel bir tavsiye mektubu yazdığı için Profesör Schimmelpreester’e ne kadar müteşekkir olduğumu söylememe gerek yok.”</p>

    <p>“Evet, yazdı. Ne, bir profesör mü o? Nasıl olur? <em>Mais passons</em>.<a class="si-noteref epub-type_noteref" href="#f33" id="ref_f33">33</a> Evet, sizin için bana yazdı; vaktiyle çok samimiydik, birbirimize şakalar yapar eğlenirdik, bu yüzden ricasını geri çeviremedim. Ancak, sevgili dostum, size söylemek isterim ki, bu işin kendince zorlukları var. Sizi nasıl bir işte çalıştıracağımı bilemiyorum. Belli ki otel işinde en ufak bir deneyiminiz yok, bunun için eğitim de almamışsınız...”</p>

    <p>“Doğal yeteneğim sayesinde eksiklerimi çok hızlı bir şekilde telafi edeceğime inanıyorum,” diye yanıtladım onu fazla böbürlenmeden.</p>

    <p>Alaycı bir tavırla, “Evet ama siz yeteneğinizi herhalde daha çok güzel kadınlarda gösteriyorsunuzdur,” dedi.</p>

    <p>Düşünceme göre, bunu şu üç nedenden dolayı söylemişti. Birincisi bir Fransız –Herr Stürzli kendisini uzun zamandır bir Fransız olarak görüyordu– “güzel kadın” sözcüğünü kendisini ve başkalarını eğlendirmek için kullanmaktan çok hoşlanır. “<em>Une jolie femme.</em>”<a class="si-noteref epub-type_noteref" href="#f34" id="ref_f34">34</a> Bu ülkede herkesi eğlendiren bir sözcük bu, insan bu sözcüğü kullandığında kulaklara eğlendirici ve sempatik geleceğinden emin olabiliyor. Münih’te insanların bira sözcüğünü duyunca neşelenip eğlenmelerine benziyor. Orada bu sözcüğü kullanarak insanları neşelendirip eğlendirmek mümkün. – Bu birincisi. İkincisi, ya da ayrıntısıyla incelenecek olursa, Stürzli “güzel kadınlar”dan söz ederek ve kadınlarla ilgili yeteneklerim hakkında bana espriler yaparak beni bir anlamda başından savmak ve sözümona kadınların tarafına iterek içgüdülerinin baskısıyla savaşmak istiyordu. Bunu çok iyi anlıyordum. Ama üçüncüsü ise –bu çabasına tezat olarak– sanırım beni güldürmeyi amaçlamıştı ama bu onun üstündeki baskıyı tekrar yenmeye çalışması anlamına geliyordu. Anlaşılması çok zor; ama belli ki yapmak istediği şey buydu. Kendimi ne kadar bastırmaya çalışsam da, onun gülümsemesine izin vermek zorunda kaldım ve bunu şu sözlerle yaptım:</p>

    <p>“Kuşkusuz bu alanda ve öteki alanlarda da sizin çok gerinizde bulunuyorum, sayın genel müdür.”</p>

    <p>Bu iltifatım boşa gitti; çünkü beni dinlemedi ve sadece gülümseyişime baktı, o iğrenç ifade yüzünde yeniden belirmişti. İstediği şey buydu, büyük bir utangaçlıkla gözlerimi yine yere dikmek zorunda kalmıştım. Daha önce yaptığı gibi beni yine cezalandırmadı.</p>

    <p>“Bütün bunlar çok güzel, genç adam,” dedi, “ama sorun, sizin bu ön bilgileriniz ne kadar yeterli? Paris’e çıkıp geliyorsunuz – yalnızca Fransızca mı konuşuyorsunuz?”</p>

    <p>Bu benim ekmeğime yağ sürdü. İçimde birden sevinç çığlıkları yükseldi; çünkü onun bu sorusuyla konuşmanın seyri benim lehime gelişmişti. Şimdi her türlü yabancı dili konuşma yeteneğimi, her zaman müthiş ve gizemli bulduğum yeteneğimi göstermenin tam zamanı ve yeriydi. Doğuştan evrensel nitelikteki yeteneklerimi ve dünyanın tüm olasılıklarını içinde barındıran biri olarak, eğer birazcık kulak dolgunluğum varsa, kısa bir süre için de olsa, bir yabancı dili akıcı bir şekilde konuştuğum izlenimini vermek için o dili biraz olsun öğrenmem gerekmiyordu; zira herhangi bir ulusun dilini el kol hareketlerimle ve mimiklerimle öylesine inandırıcı bir şekilde taklit edebiliyordum ki, görenler kaba bir komedi oynadığımı sanabilirlerdi. Yaptığım gösterinin eğlendirici tarafı, kendimi kaybedercesine yabancı dilin ruhuna kaptırmam ya da bu ruhla sarsılmamdı, bu durum gösterimin inanılırlığını tehlikeye atmıyor, aksine tehlikeyi daha da artırıyordu – bu beni bile hayrete düşüren ve başka bir dile geçme cesaretimi güçlendiren bir esinlenme haliydi, nereden geldiğini Tanrı bilir, sözcükler kendiliğinden dilime geliyordu.</p>

    <p>Öncelikle Fransızca söz konusu olduğunda, dil becerimin temeli esinlenmeye dayanmıyordu.</p>

    <p>Son derece yapmacık bir ifadeyle, “<em>Ah, voyons, Monsieur le directeur général</em>,” diye heyecanlı heyecanlı konuşmaya başladım. “<em>Vous me demandez sérieusement, si je parle français? Mille fois pardon, mais cela m’amuse! De fait, c’est plus ou moins ma langue maternelle – ou plutôt paternelle, parce que mon pauvre père – qu’il repose en paix! – nourrissait dans son tendre cœur un amour presque passionné pour Paris et profitait de toute occasion pour s’arrêter dans cette ville magnifique dont les recoins les plus intimes lui étaient familiers. Je vous assure: il connaissait des ruelles aussi perdues comme, disons, la Rue de l’Échelle au Ciel, bref, il se sentait chez soi à Paris comme nulle part au monde. La conséquence? Voilà la conséquence. Ma propre éducation fut de bonne part française, et l’idée de la conversation, je l’ai toujours conçue comme l’idée de la conversation française. Causer, c’était pour moi causer en français et la langue française – ah, monsieur, cette langue de l’élégance, de la civilisation, de l’esprit, elle est la langue de la conversation, la conversation elle-même... Pendant toute mon enfance heureuse j'ai causé avec une charmante demoiselle de Vevey –Vevey en Suisse – qui prenait soin du petit gars de bonne famille, et c’est elle qui m’a enseigné des vers françai</em>s, <em>vers exquis que je me répète dès que j’en ai le temps et qui littéralement fondent sur ma langue</em> –</p>

    <p><em>Hirondelles de ma patrie,</em></p>

    <p><em>De mes amours ne me parlez-vous pas</em>?”<a class="si-noteref epub-type_noteref" href="#f35" id="ref_f35">35</a></p>

    <p class="ana-metin para-style-override-7">&nbsp;</p>

    <p>Benim sular seller gibi kontrolsüzce akıp giden konuşmamı, “Susunuz!” diye kesti. “Şiir okumayı hemen bırakın! Şiir dinlemeye katlanamıyorum, midem altüst oluyor. Biz burada, otelimizin lobisinde, bazen saat beşte, doğru dürüst kıyafetler giymiş Fransız şairleri konuk ediyoruz ve onlara şiir okutturuyoruz. Özellikle hanımlar onları zevkle dinliyorlar; ama ben mümkün olduğunca onlardan uzak durmaya çalışıyorum, onları dinlerken yüzümden soğuk terler boşalıyor.”</p>

    <p>“<em>Je suis désolé, Monsieur le directeur général. Je suis violemment tenté de maudire la poésie</em> –”<a class="si-noteref epub-type_noteref" href="#f36" id="ref_f36">36</a></p>

    <p>“Pekâlâ. <em>Do you speak English</em>?”<a class="si-noteref epub-type_noteref" href="#f37" id="ref_f37">37</a></p>

    <p>Acaba konuşuyor muydum? Hayır, konuşmuyordum ya da en fazla üç dakika konuşuyormuş gibi yapıyordum, bir keresinde Langenschwalbach’ta ve Frankfurt’ta kulağıma gelen şeylerden öğrendiğim birkaç kelimeyle konuşturtmuştum İngilizcemi. Önemli olan şey, var olmayan bir şeyden bir an için, kalıcı ve göz boyayıcı bir malzeme yaratmaktı. İşte bunun için İngilizce bilmeyenlerin yaptıkları gibi ağzımı yayarak değil, tersine dudaklarımın ucuyla, fısıldar gibi ve dünyanın hâkimi benim diyen kendini beğenmiş İngiliz edasıyla burnumu havaya kaldırarak dedim ki:</p>

    <p>“<em>I certainly do, Sir. Of course, Sir, quite naturally I do. Why shouldn’t I? I love to, Sir. It’s a very nice and comfortable language, very much so indeed, Sir, very. In my opinion, English is the language of the future, Sir. I’ll bet you what you like, Sir, that in fifty years from now it will be at least the second language of every human being</em>...”<a class="si-noteref epub-type_noteref" href="#f38" id="ref_f38">38</a></p>

    <p>“Neden burnunuzu havada böyle sağa sola çeviriyorsunuz? Buna gerek yok. Kuramınız da gereksiz. Ben yalnızca işle ilgili bilginiz var mı diye sormuştum size. İtalyanca da biliyor musunuz?”</p>

    <p>O anda hemen bir İtalyan oluvermiştim. Aşırı kibarlık taslayıp fısıltılı konuşma biçiminin yerini şimdi ateşli bir ruh hali almıştı. Sık sık ve uzun sürelerle o güneşli ülkede kalmış olan vaftiz babam Schimmelpreester’in ağzından duyduğum İtalyanca sözcükler, birden ortaya çıkıverdi; parmaklarımı birleştirip elimi yüzümün önünde hareket ettirerek, sonra birdenbire beş parmağımı açarak sözcükleri ağzımda yuvarlayıp şarkı söyler gibi konuşuyordum:</p>

    <p>“<em>Ma Signore, che cosa mi domanda? Son veramente innamorato di questa bellissima lingua, la più bella del mondo. Ho bisogno soltanto d’aprire la mia bocca e involontariamente diventa il fonte di tutta ‘L'armonia di quest’ idioma celeste. Sì, caro Signore, per me non c’è dubbio che gli angeli nel cielo parlano italiano. Impossible d’imaginare che queste beate creature si servano d’una lingua meno musicale</em>...”<a class="si-noteref epub-type_noteref" href="#f39" id="ref_f39">39</a></p>

    <p>“Dur!” dedi. “Yeniden şiire kayıyorsunuz. Şiir denilince, kendimi ne kadar kötü hissettiğimi biliyorsunuz. Bundan vazgeçemez misiniz? Bir otel çalışanı için pek de uygun değil zaten. Fakat aksanınız hiç de fena değil, gördüğüm kadarıyla biraz dilbilgisine de sahipsiniz. Hatta beklediğimden daha da çok. Şimdi sizinle bir deneme yapalım bakalım, Knoll...”</p>

    <p>“Krull, sayın genel müdür.”</p>

    <p>“<em>Ne me corrigez pas!</em><a class="si-noteref epub-type_noteref" href="#f40" id="ref_f40">40</a> Bana göre Knall da olabilirsiniz. Hangi adla çağrılıyorsunuz?”</p>

    <p>“Felix, sayın genel müdür.”</p>

    <p>“Bu ismi de beğenmedim. Felix – Felix, çok özel ve iddialı bir ismi çağrıştırıyor. Sizin adınız burada Armand olsun...”</p>

    <p>“Adımın değişmesi beni çok sevindirir, sayın genel müdür.”</p>

    <p>“Sevindirir ya da sevindirmez. Armand bu akşam tesadüfen işten ayrılan asansörcü çocuğun adı. Bu işe onun yerine yarın siz başlayabilirsiniz. Şimdi sizi asansörcü çocuk olarak bir deneyelim bakalım.”</p>

    <p>“Sayın genel müdürüm, benden memnun kalacağınıza ve o işi Eustache’tan daha iyi yapacağıma söz veriyorum...”</p>

    <p>“Eustache neyi iyi yapmamış ki?”</p>

    <p>“Asansörü ya fazla yukarıda ya da fazla aşağıda bırakarak katlarda tehlikeli basamaklar oluşturuyor, sayın genel müdür. Ancak bunu asansöre kendi düzeyindekilerle bindiğinde yapıyor. Eğer onu doğru anladıysam, saygın konukları çıkarıp indirirken daha dikkatli davranıyor. Görevini böyle düzensiz yapmasını hiç de övgüye değer bulmadım.”</p>

    <p>“Aslında burada öveceğiniz bir şey yok! Yoksa siz sosyalist misiniz?”</p>

    <p>“Yok, hayır, sayın genel müdür! Gelen konukları çok etkileyici buluyorum ve onların takdirini kazanmayı sabırsızlıkla bekliyorum. Yani demek istiyorum ki, eğer bir insan işini iyi yapmayı beceriyorsa, işini iyi yaptığını göstermesinin fazla bir önemi olmasa da, işine hile karıştırmamayı öğrenmesi gerekir.”</p>

    <p>“İşyerimizde sosyalistlere asla yer yoktur.”</p>

    <p>“<em>Ça va sans dire, monsieur le</em>...”<a class="si-noteref epub-type_noteref" href="#f41" id="ref_f41">41</a></p>

    <p>“Hadi gidin şimdi, Knull! Aşağıda, bodrum katındaki depodan görevinize uygun bir üniforma alın! Onları biz veriyoruz ancak ayakkabılarınızı kendiniz alıyorsunuz; dikkatinizi çekmek isterim ki, sizin ayakkabılarınız...”</p>

    <p>“Kısa sürede düzeltilebileceğim bir hata bu, sayın genel müdür. Yarın sabaha kadar mutlaka giderilmiş olacak. İşletmeye karşı olan sorumluluklarımı çok iyi biliyorum ve sizi temin ederim ki, görüntümle ilgili eleştirilebilecek en küçük bir nokta bile olmayacaktır. Söylememe izin verirseniz, üniformayı giyeceğim için çok seviniyorum. Vaftiz babam Schimmelpreester bana çeşit çeşit kostümler giydirmeyi çok severdi ve her ne kadar doğuştan var olan bir yeteneği övmeye gerek yoksa da, giydiğim kostümlerle çok iyi bütünleştiğim için beni hep överdi. Ancak asansörcü üniformasını şimdiye kadar hiç giymemiştim.”</p>

    <p>“Evet, bu üniforma içinde güzel kadınların hoşuna gidecek olmanız sizin için bir felaket olmayacaktır. <em>Adieu</em>,<a class="si-noteref epub-type_noteref" href="#f42" id="ref_f42">42</a> bugün size burada ihtiyaç yok. Öğleden sonra Paris’i güzelce bir gezin! Yarın sabah erkenden bir başka asansör görevlisiyle birkaç defa aşağı yukarı inip çıkın, mekanizmanın nasıl çalıştığını size göstermelerini isteyin, son derece basit; sizin zekânız bunun için yeterli.”</p>

    <p>“Ona sevgiyle yaklaşmak gerekir,” diye yanıt verdim. “Asansörü en küçük bir basamak bile aşağıda ya da yukarıda bırakmayacak kadar düzgün durdurmak için elimden geleni yapacağım,” dedim ve yaşarttığım gözlerimle, “<em>Du reste, monsieur le directeur général</em>,” diyerek ekledim: “<em>les paroles me manquent pour exprimer</em>...”<a class="si-noteref epub-type_noteref" href="#f43" id="ref_f43">43</a></p>

    <p>“<em>C’est bien, c’est bien</em>,<a class="si-noteref epub-type_noteref" href="#f44" id="ref_f44">44</a> şimdi işim var,” dedi ve tiksinti duyan bir yüz ifadesiyle tekrar başını benden çevirdi. Bu benim canımı sıkamazdı. Hemen bir merdiven aşağıdaki bodrum katına indim, üstünde “Magasin” yazan kapıyı buldum ve çaldım çünkü öğle olmadan o saat tamircisine ulaşmak istiyordum. Eski püskü eşyaların atıldığı ya da bir tiyatronun kostüm odasını andıran bir depoda yaşlı bir adam oturmuş, gözünde gözlükleri, gazete okuyordu, deponun içi çalışanların giydikleri renkli renkli çok sayıda giysi ve üniformalarla doluydu. İsteğimi bildirdim ve isteğim ânında yerine getirildi.</p>

    <p>“<em>Et comme ça</em>,” dedi yaşlı adam, “<em>tu voudrais t’apperêter, mon petit, pour promener les jolies femmes en haut et en bas</em>?”<a class="si-noteref epub-type_noteref" href="#f45" id="ref_f45">45</a></p>

    <p>Bu ulus bundan hiç vazgeçemiyor. Yaşlı adama göz kırparak bunun benim arzum ve görevim olduğunu teyit ettim.</p>

    <p>Gözünün ucuyla bana şöyle bir baktı ve askılıktan hemen kırmızı süslemeli, kum rengi üniformalardan bir ceket ve pantolon indirdi ve kolumun üstüne koydu.</p>

    <p>“Prova yapsaydım daha iyi olmaz mıydı?” diye sordum.</p>

    <p>“Gerek yok, gerek yok. Verdiğim şey, senin üstüne olur. “<em>Dans cet emballage la marchandise attirera I’attention des jolies femmes.</em>”<a class="si-noteref epub-type_noteref" href="#f46" id="ref_f46">46</a></p>

    <p>Yüzü kırış kırış olmuş ihtiyar adamın aklında aslında başka şeylerin olması gerekirdi. Ama o son derece mekanik konuşuyordu ve ben de son derece mekanik bir şekilde göz kırparak ona karşılık verdim ve oradan ayrılırken ona, “<em>Mon oncle,</em>”<a class="si-noteref epub-type_noteref" href="#f47" id="ref_f47">47</a> dedim ve bütün kariyerimi kendisine borçlu olacağımdan emin olduğumu söyledim.</p>

    <p>Depoya inen asansörle beşinci kata çıktım. Acele etmem gerekiyordu, zira Stanko’nun benim yokluğumda bavulumu rahat bırakıp bırakmayacağı sorusu beni biraz huzursuz ediyordu. Yukarı çıkarken zil çalıyor ve asansör katlarda duruyordu. Kibar insanlar binince, onlara yer vermek için iyice geriye çekilip duvara yaslanıyordum; lobiden binen bir hanım ikinci katta, birinci kattan binen ve İngilizce konuşan evli bir çift de üçüncü katta inmek istediler. İlk binen hanım çok dikkatimi çekti ve beni heyecanlandırdı – aslına bakılırsa “heyecan” sözcüğü çok yerindeydi; çünkü ben onu tatlı bir heyecanla ve küt küt atan kalbimle izliyordum. Bu hanımı tanıyordum. Her ne kadar başına balıkçıl tüyleriyle süslenmiş çan biçiminde bir şapka yerine geniş kenarlı ve saten süslemeli başka bir şapka takmışsa da, ben onu bir yerlerden tanıyordum; şapkasının üstüne atılmış beyaz tül, çenesinin altından bağlanmış bir halde mantosunun üzerinden aşağıya doğru sarkıyordu. Üstündeki manto da dünkünden farklıydı; her ne kadar daha hafif ve daha açık renkli kumaş kaplı kocaman düğmeleri olsa da, hiç kuşku yok ki, bu kadın gümrükten geçerken yanımda duran hanımdı ve beni bu kadına bağlayan şey, şimdi bende olan o mücevher kutusuydu. Ben onu gümrük memuruyla yaptığı tartışma sırasında gözlerini kocaman kocaman açmasından tanıdım; herhalde bu onda alışkanlık haline gelmişti zira aynı şeyi hiçbir neden olmadan da yapıyordu. Aslına bakılırsa, gayet güzel olan yüz hatları, sinirlenince çirkinleşebiliyordu. Görebildiğim kadarıyla, kırk yaşlarındaki bu kumral kadının görüntüsünde, kendisiyle olan hassas ilişkimi bozacak başka bir şey yoktu. Dudaklarının üstündeki koyu renkli ayva tüyleri pek de kötü durmuyordu. Bal rengi gözleri, kadınlarda benim çok beğendiğim göz rengiydi. Keşke o güzel gözlerini öyle sevimsiz bir şekilde kocaman kocaman açıyor olmasaydı! Onu bu zorunlu alışkanlığından vazgeçirmem gerektiğini hissediyordum.</p>

    <p>Ama belli ki ikimiz de aynı anda inmişiz otele – tabii kendi durumumda inmek sözcüğünü kullanabilirsem. Salt bir rastlantı, yanakları kızaran resepsiyon görevlisinin önünde onunla yeniden karşılaşmamı engellemişti. Asansörün dar kabininde, onun çok yakınında durmak tuhaf bir biçimde aklımı başımdan almıştı. Dün akşam ya da bu sabah bavulunu boşaltırken mücevher kutusunun eksik olduğunu fark ettiğinden beri, düşüncelerini bana, hiç tanımadığı, hiç görmediği ve şimdi bile varlığının farkında olmadığı bir insana odaklamıştı. Benim için kaygılanan okuru şaşırtacak olsam da, kadının düşüncelerinde beni izlemesine düşmanca bir anlam yüklemekten kendimi alamıyordum. Onun beni anımsaması, kim olduğumu sormasının bana karşı yönelecek adımlara dönüşebilmesi ve belki de şu anda attığı adımlardan geri dönüyor olma olasılığı gerçi kısaca aklımdan geçti; ama zihnimde buna ciddi bir inandırıcılık kazandıramadım ve onun aradığı şeyin çok yakınında olduğunu sezemeyişinin büyüsüne karşı koyma gücünü kendimde bulamadım. Bu yakınlığın böyle kısa süreli olmasına, yalnızca ikinci kata kadar sürmesine ikimizin adına da çok üzüldüm! Beni düşündüğüne inandığım bu kadın asansörden inerken, kızıl saçlı asansörcü çocuğa, “<em>Merci, Armand</em>,” dedi.</p>

    <p>Bu çok dikkat çekici bir durumdu; kısa bir süre önce gelmesine rağmen kadının asansörcü çocuğun adını biliyor olması, onun insanlara dostça davranmasının bir göstergesiydi. Belki de onu uzun zamandır tanıyordu ve Saint James and Albany Oteli’ne sık sık gelen bir müşteriydi. Çocuğun adını duyunca sarsılmıştım ancak bizi yukarı çıkaranın Armand olması beni daha da çok sarsmıştı. Asansördeki bu buluşma belli ki daha önce pek çok kez tekrarlanmıştı.</p>

    <p>Asansör yukarı çıkarken, arkamda duran kızıl saçlı çocuğa, “Kim bu hanım?” diye sordum.</p>

    <p>Kabalık edip soruma yanıt vermedi. Buna rağmen dördüncü katta inerken, soruma şunu da ekledim:</p>

    <p>“Bu akşam işten ayrılan Armand siz misiniz?”</p>

    <p>Kaba bir şekilde, “Bu seni hiç ilgilendirmez,” dedi.</p>

    <p>“Şimdi biraz daha fazla ilgilendiriyor beni,” diye karşılık verdim. Zira Armand artık benim. Sizin bıraktığınız yerden ben başlıyorum. Sizin halefiniz benim ve kesinlikle sizin gibi kaba biri olmayacağım.”</p>

    <p>Asansörün kapısını suratıma kapatırken, “<em>Imbécile!</em>”<a class="si-noteref epub-type_noteref" href="#f48" id="ref_f48">48</a> dedi bana.</p>

    <p>Yukarıdaki dört numaralı yatakhaneye tekrar girdiğimde, Stanko uyuyordu. Alelacele şunları yaptım: Duvardaki raftan bavulumu aldım, onu banyoya taşıdım, Stanko’nun Tanrı’ya şükür dokunmadığı mücevher kutusunu içinden çıkardım, ceketimi ve yeleğimi çıkardıktan sonra, o sarı yakutlu pırlanta kolyeyi boynuma taktım ve biraz uğraşarak klipsini ensemin üstünden kilitledim. Daha sonra çıkardığım giysilerimi tekrar giydim ve öteki küçük parçaları, özellikle de pırlanta kolyeyi sağ ve sol cebime yerleştirdim. Bunu yaptıktan sonra bavulumu tekrar yerine koydum ve üniformamı kapının yanındaki dolaba astım, paltomu giyerek başlığımı başıma geçirdim ve kendisinden hoşlanmadığım Armand’la tekrar karşılaşmamak için beş kat merdiveni de koşarak indim ve Rue de l’Échelle au Ciel’in yolunu tuttum.</p>

    <p>Ceplerim mücevherlerle doluydu ama benim otobüse binecek beş kuruş param yoktu. Zor koşullar altında ve yürüyerek gitmek zorundaydım; çünkü gideceğim yolu sora sora bulmam gerekiyordu ve ayrıca koşarcasına yürüdüğüm ve yokuş çıktığım için kısa bir süre sonra ayaklarım ağırlaştı ve hızım kesilmeye başladı. Sora sora bulduğum Montmartre Mezarlığı’na ancak kırk beş dakikada varabildim. Stanko’nun tarifi doğru çıktığı için, Rue Damrémont’dan geçerek “Akıllı Bakireler” adlı küçük bir yan sokağa girdim ve birkaç adım sonra hedefime ulaştım.</p>

    <p>Paris gibi dev bir yerleşim merkezi pek tabii birçok bölgeden ve semtten oluşmaktadır ve bunlardan çok azı ait olduğu bütünün haşmetini göstermektedir. Metropollerin görkemli ön cephelerinin arkasında kendi işini yapan ve kendi kendine yeten küçük burjuva yaşamı hâkim. “Cennet Yolu” sakinlerinden bazıları Avenue de l’Opéra’nın ışıklarını ve bütün dünyanın buluştuğu İtalyan Bulvarı’ndaki insan kalabalığını belki de yıllarca hiç görmemişlerdi. İnsanın ruhunu ferahlatan bir taşra ortamında buldum kendimi. Sessiz sakin trotuvarların sonlarına dizilmiş sade ve basit evler vardı ve bunların giriş katlarında arada sırada bir bakkal dükkânı, bir kasap, bir fırıncı ya da bir eyer atölyesi göze çarpıyordu; bunlar vitrinlerine koydukları üç beş parça şeyi müşterilerine sunuyorlardı. Bunların arasında bir saat tamircisi de olmalıydı. 92 numaralı bu dükkânı bulmam çok kolay oldu. Dükkânın kapısında “Pierre Jean-Pierre, Horloger” adı yazılıydı, yan taraftaki vitrinde çeşit çeşit saatler teşhir edilmişti: Kadın ve erkeklerin kullandıkları cepsaatleri, metal çalar saatler ve şöminelerin üzerlerine asılan ucuzundan sarkaçlı duvar saatleri.</p>

    <p>Kapı kolunu aşağıya doğru bastırdım ve kapının açılmasıyla birlikte harekete geçen bir çanın çınlayan sesiyle içeri girdim. Bir büyütecin ahşap çerçevesini gözünün üstüne sıkıştırmış olan dükkân sahibi, içinde saatlerin ve zincirlerin teşhir edildiği vitrini andıran bir tezgâhın arkasında oturmuş, bir müşterinin cepsaatinin çark mekanizmasını tamir ediyordu. Etraftaki masa saatlerinin ve ayaklı saatlerin birbirine karışan tik tak sesleri dükkânın içini dolduruyordu.</p>

    <p>“Günaydın, usta,” dedim. “Yelek cebim için bir saat ve ona uygun güzel bir zincir almak istiyorum.”</p>

    <p>Gözündeki büyüteci çıkararak, “İstediğini alabilirsin, çocuğum,” dedi, “herhalde altın olanlarından istersin?”</p>

    <p>“Hayır, öyle bir zorunluluğum yok,” diye yanıt verdim. “Parıltıya ve gösterişe önem veren biri değilim ben. Önemli olan saatin kalitesi ve düzgün çalışıyor olması.”</p>

    <p>“Bunlar çok yerinde ilkeler. Öyleyse gümüş olanından bakalım,” dedikten sonra tezgâh masasının iç cam duvarını açtı ve teşhirden birkaç parça çıkarıp görmem için tezgâhın üstüne koydu.</p>

    <p>Cılız bir adamcağızdı, başında dik dik duran saçları vardı ve elmacıkkemikleri çok fazla yukarıdaydı; aslında kabarık yanaklarından başlaması gerekirken, neredeyse gözlerinin altından başlıyordu ve yüzünün bir kısmını örtüyordu. İnsanın görmeyi istemeyeceği türden bir yaratıktı.</p>

    <p>Bana tavsiye ettiği kurma saplı gümüş cepsaatinin fiyatını sordum. Yirmi beş frank ediyordu.</p>

    <p>“Bakın, ustacığım,” dedim, “benim amacım bu çok hoşuma giden saati peşin parayla almak değil. Ben bunu daha çok eski bir alışveriş biçimi olan takas yöntemiyle yapmak istiyorum. Bu yüzüğü görüyor musunuz?” Bu arada özel bir yerde, yani ağzını diktiğim ceketimin sağ cebinden bu an için hazır tuttuğum gri incili yüzüğü çıkarmıştım. “Düşüncem, size bu sevimli parçayı satmak ve bunun değeri ile saatin değeri arasındaki farkı sizden nakit olarak almak,” dedim, “başka türlü söylemek gerekirse, saatin ücretini size yüzükten alacağım parayla ödeyeceğim; daha değişik ifade edecek olursam, fiyatını çok uygun bulduğum bu saatin ücretini, yüzüğün bedeli olarak bana takdim edeceğinizi düşündüğüm iki bin franktan düşmenizi rica ediyorum. Bu küçük işlem hakkında ne düşünüyorsunuz?”</p>

    <p>Gözlerini kısarak elimdeki yüzüğe tekrar tekrar baktı ve sonra aynı şekilde benim yüzüme de baktı; bu sırada dümdüz yanaklarında hafif bir titreme belirdi.</p>

    <p>“Kimsiniz? Bu yüzüğü nereden buldunuz?” diye sordu kısık bir ses tonuyla. “Siz beni ne sanıyorsunuz? Ne biçim bir alışveriş öneriyorsunuz bana? Ben saygın bir insanım, dükkânımı hemen terk edin!”</p>

    <p>Üzgün bir şekilde başımı öne eğdim ve kısa bir süre sustuktan sonra, içtenlikle dedim ki:</p>

    <p>“Jean-Pierre Usta, yanılıyorsunuz. Benim de tahmin ettiğim gibi kuşkusuz güvensizlikten kaynaklanan bir yanılgı içindesiniz. İnsan sarrafı birisi olarak bu yanılgıdan kendinizi kurtarmalısınız. Gözlerimin içine bakın, söyleyin bakalım, korkmanız gereken biri gibi mi görünüyorum ben? Bu ilk tepkinizden dolayı size kızamıyorum, bu anlaşılır bir durum. Ama ikincisine gelince; eğer benimle ilgi düşünceniz kişisel izlenimlerinizin sonucu olmasaydı, büyük hayal kırıklığına uğrardım.”</p>

    <p>Başını aşağı yukarı oynatarak yüzüğe ve benim yüzüme ilgiyle bakmaya devam etti.</p>

    <p>“Benim işyerimi nereden biliyorsunuz?” diye sordu.</p>

    <p>“Çalıştığım kurumdan ve aynı zamanda oda arkadaşım olan birinden,” diye yanıt verdim. “Onun sağlığı şu sıralar pek iyi değil. İsterseniz, ona geçmiş olsun dileklerinizi iletirim. Adı Stanko.”</p>

    <p>Tedirginlik içinde ve titreyen yanaklarıyla bir aşağı bir yukarı bakarak beni süzmeye devam ediyordu.</p>

    <p>Ancak ben onun yüzüğü alma isteğinin, korkusunun önüne geçtiğini çok iyi anlıyordum. Kapıya bir göz atarak yüzüğü elimden aldı ve onu saatleri tamir ederken kullandığı büyüteçle kontrol etmek için çabucak tezgâhın arkasındaki yerine oturdu.</p>

    <p>“Ama bu hatalı,” dedi; bununla inciyi kastediyordu.</p>

    <p>“Bunun hiç farkında değildim,” diye karşılık verdim.</p>

    <p>“Size inanıyorum. Bunu sadece işin uzmanı anlar.”</p>

    <p>“Pek de kolay anlaşılamayan böylesine bir hata, yüzüğün değerini hesap ederken o kadar da önemli olmaz. Ya pırlantalar, onlara ne diyorsunuz?”</p>

    <p>“Çerçöp, kırıntı, işe yaramaz yıpranmış şeyler, sadece dekorasyon – ancak yüz frank eder,” dedi ve yüzüğü ikimizin arasına doğru, daha çok da bana doğru, cam tezgâhın üstüne attı.</p>

    <p>“Doğru duymadım herhalde!”</p>

    <p>“Doğru duyamadığınızı düşünüyorsanız, çocuğum, şu döküntülerinizi hemen alın ve toz olun.”</p>

    <p>“Ama o zaman saati satın alamam.”</p>

    <p>“<em>Je m’en fiche</em>,”<a class="si-noteref epub-type_noteref" href="#f49" id="ref_f49">49</a> dedi. “<em>Adieu</em>.”</p>

    <p>“Lütfen böyle konuşmayın, Jean-Pierre Usta,” dedim, “alışveriş işimize sorumsuzlukla yaklaştığınız için nezaket gösterip sizi suçlayamıyorum. Aşırı pintiliğinizle henüz başlamamış olan pazarlığımızı tehlikeye sokuyorsunuz. Bu çok değerli yüzüğün değerinin size önereceğim miktarın yüzde biri bile olmadığını bilmezden geliyorsunuz. Ama kaçırılmaması gereken çok büyük bir fırsat, bana karşı olan davranışınızı buna göre ayarlamalısınız.”</p>

    <p>Gözlerini iyice açarak yüzüme baktı ve doğuştan bozuk olan yanaklarının titremesi belirgin bir şekilde artmıştı. Kapıya tekrar bir göz attı ve kafasıyla işaret edip dişlerinin arasından konuşarak, “Hadi gel, buraya gir,” dedi. Yüzüğü eline aldı, beni de tezgâhın etrafından dolaştırdı ve arka taraftaki havalandırılmamış ve penceresi olmayan bir odanın kapısını açtı, odanın ortasında üstü kadife ve dantel örtülü yuvarlak bir masa vardı; usta, masanın üstünden aşağı doğru sarkan ve beyaz ışık veren lambayı yaktı. Odanın içinde bir para kasası ya da yangına dayanıklı bir para dolabı ve küçük bir yazı masası da vardı, burası sıradan bir oturma odası ile bir işyeri bürosu arası bir mekândı.</p>

    <p>“Hadi göster bakalım, nelerin var?” dedi saat tamircisi.</p>

    <p>“İzin verirseniz, önce şu üstümdekileri çıkarayım,” dedim ve paltomu çıkardım. “Şimdi daha iyi.” Sonra parti parti kaplumbağa derisi kaplı tarağı, safirli göğüs iğnesini, meyve sepeti şeklindeki broşu, beyaz incili bileziği, yakut taşlı yüzüğü ve en büyük kozum olarak da pırlanta kolyeyi ceplerimden çıkardım ve masanın üstündeki dantel örtünün üstüne sıraladım. Daha sonra sarı yakutlu gerdanlığı da boynumdan çıkardım ve eşantiyon olarak onu da masadakilerin yanına koydum.</p>

    <p>“Peki bunlara ne diyorsunuz?” diye sakin ve mağrur bir edayla sordum.</p>

    <p>Gözlerinin parlamasını ve dudaklarının şapırdamasını saklamaya çalıştığını görüyordum. Ancak birkaç parça daha çıkaracağımı bekliyormuş gibi bir tavır takındı ve sonunda kuru bir sesle:</p>

    <p>“Ee, hepsi bu kadar mu?” dedi.</p>

    <p>“Hepsi mi?” diye tekrarladım. “Usta, satın almanız için size daha önce böylesine zengin bir koleksiyon sunulmuş gibi davranmamalısınız.”</p>

    <p>“Herhalde koleksiyonunu hemen elinden çıkarmak istiyorsun, öyle mi?”</p>

    <p>“Onları hemen elimden çıkarmak istememi gözünüzde fazla büyütmeyin,” diye karşılık verdim. “Eğer onları makul bir fiyatla satmak isteyip istemediğimi soruyorsanız, o zaman size katılabilirim.”</p>

    <p>“Doğrusu bu, çocuğum” dedi. “Sana mantıklı davranmanı tavsiye ederim.”</p>

    <p>Bunu söyledikten sonra kadife kaplı koltuklardan birini çekti ve masanın üstündeki objeleri incelemek için oturdu. Onun buyur demesini beklemeden ben de bir koltuk çekip yanına oturdum ve bacak bacak üstüne atarak onu seyrediyordum. Her bir parçayı eline alıp tek tek inceleyip daha sonra örtünün üstüne atarken, ellerinin nasıl da titrediğini belirgin bir şekilde görüyordum. Belli ki bu davranışıyla aşırı isteğinin neden olduğu titremeyi örtbas etmek istiyordu, omuzlarını tekrar tekrar oynatıyordu; özellikle de –bu iki defa oldu– elinden aşağı doğru sarkan pırlanta kolyenin her tarafına bakıp hohlayarak parmaklarının arasında yavaş yavaş gezdirirken yapıyordu bunu. Kolyeyi eliyle havada şöyle bir çevirdikten sonra, “Beş yüz frank,” demesi daha saçma geldi bana.</p>

    <p>“Sormama izin verirseniz, hangisi için?”</p>

    <p>“Hepsi için.”</p>

    <p>“Şaka yapıyorsunuz.”</p>

    <p>“İkimizin de şaka yapacak hali yok, çocuğum,” dedi. “Avını bana beş yüze bırakmak istiyor musun? Evet ya da hayır.”</p>

    <p>“Hayır,” dedim ve ayağa kalktım. “Bunu düşünmüyorum. Eğer izin verirseniz, hatıra mücevherlerimi tekrar toplayayım çünkü gördüğüm kadarıyla saygısızca kazıklanmak üzereyim.</p>

    <p>“Saygınlık sana pek de yakışıyor,” diye alay etti benimle. “Yaşına göre böylesine güçlü bir karaktere sahip olman dikkate değer. Bu özelliğinden dolayı seni ödüllendireyim ve altı yüz diyeyim.”</p>

    <p>“Bu yine de bir adım ancak bununla komiklik alanını terk etmiş olmuyorsunuz. Doğru, ben olduğumdan daha genç görünüyorum, sevgili bayım ancak bana çocuk muamelesi yaparak bir yere varamazsınız. Ben bu mücevherlerin gerçek değerini biliyorum ancak gerçek değeri üzerinde ısrar edecek kadar da aptal değilim, alıcının vereceği paranın ahlaki ölçülerden uzak kalmasına da izin veremem. Sonuçta biliyorum ki, bu piyasada başka rakipler de var, onları bulmasını da bilirim.”</p>

    <p>“Öteki yeteneklerinin yanı sıra ağzın da iyi laf yapıyor. Ancak beni tehdit ettiğin rakiplerin oldukça iyi organize olduklarını ve ortak ilkeler saptadıklarını hiç aklına getirmiyorsun.”</p>

    <p>“Sorum çok basit, Jean-Pierre Usta: <em>Siz</em> benim mücevherlerimi almak istiyor musunuz, yoksa başkasına mı satayım?”</p>

    <p>“Aslında onları almak istiyorum ancak daha önce de konuştuğumuz gibi mantıklı bir fiyatla.”</p>

    <p>“Peki ne kadar olur?”</p>

    <p>“Yedi yüz frank – son sözüm bu.”</p>

    <p>Hiç konuşmadan mücevherleri, özellikle de pırlanta kolyeyi ceplerime geri koymaya başladım.</p>

    <p>Titreyen yanaklarıyla beni seyrediyordu.</p>

    <p>“Aptal çocuk,” dedi, “şansının kıymetini bilmiyorsun. Bunun ne kadar çok para olduğunu düşün, yedi yüz ya da sekiz yüz frank benim için de çok para, cebine koyacak olan senin için de. Sekiz yüz elli frankla neler neler yapmazsın ki – güzel kadınlar, giysiler, tiyatro biletleri, güzel yemekler. Bunları yapacağın yerde aptal bir soytarı gibi mücevherleri uzun süre ceplerinde taşımak istiyorsun. Dışarıda polisin seni beklemediğini biliyor musun? Benim taşıyacağım riski hesaba katıyor musun?”</p>

    <p>Buna karşılık ben de ona, “Bu parçalarla ilgili gazetelerde bir şey gördünüz mü?” diye sordum.</p>

    <p>“Henüz değil.”</p>

    <p>“Görüyor musunuz? Demek ki bir şey yok, her ne kadar gerçek değeri yaklaşık on sekiz bin frank olsa da. Aslında sizin riskiniz tamamen kuramsal. Şu anda para sıkıntısı çektiğim için size hiç yapmamam gereken bir teklifte bulunmak istiyorum. Bana gerçek değerin yarısını, yani dokuz bin frank verin ve pazarlığımız usule uygun olsun.”</p>

    <p>Yüzüme bakarak büyük bir kahkaha attı; kahkaha atarken onun çarpık çürük dişlerini seyretmek hiç de eğlenceli değildi. Kahkaha atmaya devam ederek kendisine önerdiğim meblağı tekrarlayıp durdu. Sonunda birden ciddileşerek:</p>

    <p>“Sen delisin,” dedi.</p>

    <p>“Ben bunu biraz önce söylediğiniz son sözden sonra ilk sözünüz olarak kabul ediyorum. Biliyorum, bundan da vazgeçeceksiniz,” dedim.</p>

    <p>“Dinle genç adam, şu kesin ki bu senin gibi yeniyetme birisinin kotarmaya çalıştığı ilk işi olmalı, öyle değil mi?”</p>

    <p>“Peki, öyle olsa ne olur?” diye karşılık verdim. “Bu piyasaya yeni çıkan bir yeteneğin ilk canlı hamlesini dikkate almalısınız! Böyle bir yeteneği aptalca cimriliğiniz yüzünden geri çevirmeyin, aksine biraz cömertçe davranın ve onu kendi çıkarınız için kazanın; çünkü bu yetenek, fırsatın ayaklarına geldiğinin farkında olan, genç ve gelecek vaat edenleri takdir etmesini bilen alıcılara gitmek yerine, doğruca size gelecek ve kim bilir daha neler neler getirecektir!”</p>

    <p>Şaşkın şaşkın bana bakıyordu. Buruşmuş kalbinde dudaklarımdan çıkan güzel sözlerimi değerlendirdiğine hiç kuşku yok. Şunları eklemek için onun duraksamasından yararlandım:</p>

    <p>“Bizim böyle olası hesaplamalarla, teklifler ve karşı tekliflerle uğraşmamızın hiçbir anlamı yok, Jean-Pierre Usta. Koleksiyondaki her bir parçanın değerini teker teker hesap edelim. Bunun için biraz zaman harcamamız gerekecek.”</p>

    <p>“Benim için sorun değil,” dedi. “Öyleyse parçaları tek tek hesaplayalım.”</p>

    <p>Aslında kötü bir hata yapmıştım. Toptan fiyat üzerinde anlaşmış olsaydık, kuşkusuz hiçbir zaman 9.000 frankı tutturamayacaktım. Ama masada birlikte otururken ve saat tamircisi o iğrenç tahminlerini söyleyip önündeki kâğıda not ederken, her bir parçanın değeri için pazarlık edip savaşmakla öngördüğümüz değerin çok altına düşmüş oldum. Pazarlığımız uzun sürdü, aşağı yukarı kırk beş dakika ya da biraz daha fazla devam etti. Bu arada dükkânın kapısındaki çıngırağın sesi duyuldu ve Jean-Pierre kapıya yönelirken, emreder bir ses tonuyla, “Sesini çıkarma!” dedi kulağıma fısıldayarak.</p>

    <p>Sonra tekrar geldi ve pazarlığımız devam etti. Pırlanta kolyeyi 2.000 franka çıkardım; ama eğer bu bir başarıysa, bu benim tek başarımdı. Sarı yakutlu kolyenin güzelliği, göğüs iğnesini süsleyen safirin, bileziğin üstündeki beyaz incinin, yakutun ve gri incilerin paha biçilmez değerde olduğuna Tanrı’yı şahit göstermem boşunaydı. Yüzüklere 1.500 istedim, zincir dışındaki öteki takılara dişe diş bir pazarlıkla 50 ve 300 frank arasında bir fiyat istedim. Hepsinin toplamı 4.450 frank ediyordu. Eline düştüğüm bu alçak herif, sanki bu fiyat karşısında dehşete kapılmış ve neredeyse iflas bayrağını çekmiş gibi bir tavır sergiledi. Alacağım gümüş saatin fiyatını bu koşullar altında 25 frank yerine 50 franka çıkaracağını söyledi – yani benim üzüm sepeti şeklindeki o güzel altın broşa biçtiğim fiyatın aynısını istemişti. Pazarlığımızın sonunda 4.400 franka anlaştık. Peki, Stanko’nun payı ne olacak, diye düşündüm. Alacağım para büyük kesintiye uğramıştı. Ancak kabul etmekten başka çarem yoktu. Jean-Pierre çelik kasayı açtı, benim üzgün bakışlarım altında satın aldığı mücevherleri içine koydu ve önüme, masanın üstüne dört adet binlik ve dört adet de yüzlük banknot koydu.</p>

    <p>Başımı salladım.</p>

    <p>Binlik banknotları tekrar ona uzatarak, “Bunları bana bozar mısınız?” dedim, o da şöyle yanıt verdi:</p>

    <p>“Bak, aferin! Ben yalnızca senin davranış biçimini test etmek istedim. Gördüğüm kadarıyla alışveriş işinde çok fazla dikkat çekmek istemiyorsun. Bu hoşuma gitti.” Binlik banknotları yüzlükler halinde, bazılarını da altın ve gümüş olarak verirken, “Zaten senin her şeyini çok beğeniyorum,” diye devam etti, “bana güven telkin etmiş olmasaydın, ben de kurallarımı çiğneyip sana karşı böyle cömert davranmazdım. Bak, ben seninle ilişkimizi sürdürmek istiyorum. Senin geleceğinin parlak olduğu doğru. Senin insana sıcak gelen bir yanın var. Adın ne senin?”</p>

    <p>“Armand.”</p>

    <p>“Peki, Armand, tekrar gelerek müteşekkir olduğunu göster bakalım! İşte bu da saatin. Takman için zinciri de hediye ediyorum.” (Onun hiçbir değeri yoktu). “<em>Adieu</em>, çocuğum! Yine gel! Alışverişimiz sırasında sana biraz âşık oldum.”</p>

    <p>“Duygularınızı saklamayı çok iyi bildiniz.”</p>

    <p>“Hiç de iyi saklayamadım, hiç de iyi saklayamadım!”</p>

    <p>Böyle karşılıklı şakalaşarak ayrıldık. Ben Boulevard Haussmann’a giden bir otobüse bindim ve bulvarın yan sokaklarından birindeki bir ayakkabıcı dükkânına girdim, yumuşak ve sağlam bağcıkları olan güzel bir çift potin aldım ve eskileri artık görmek istemediğimi söyleyerek satın aldığım potinleri ayağımdan çıkarmadım. Daha sonra yakındaki Printemps mağazasında reyon reyon dolaşarak önce ufak tefek ihtiyaçlarımı karşıladım: Üç dört gömlek yakası, bir kravat ve buna uygun bir ipek gömlek ve ayrıca paltomun müflon cebinde sakladığım bere yerine yumuşak bir şapka, çok güzel bir baston şemsiye, süet deri eldivenler ve kertenkele derisinden yapılmış bir de cüzdan satın aldım. Daha sonra konfeksiyon reyonuna geçtim ve üzerime cuk oturan, kıvrılabilir dik yakasıyla ve mavi beyaz kırçıllı kravatla kendime çok yakışan düz gri renkli, hafif yün kumaştan yapılmış bir elbise satın aldım. Giydiğim elbiseyi üstümden çıkarmadım, üstümden çıkan eski püskü şeyleri de bana yollamaları için eğlence olsun diye “Pierre-Jean-Pierre, quatre-vingt-douze, Rue de l’Échelle au Ciel” adresini yazdırdım.</p>

    <p>Yeni giysilerimle kendimi çok iyi hissediyordum, baston şemsiyemi koluma asarak kırmızı şeritlerle bağlanmış beyaz alışveriş paketimin tahta sapını eldivenli parmaklarımla tutarak Printemps’dan dışarı çıktım, kim olduğumu bilmeden beni zihninde canlandıran kadının kendine yakıştırabileceği bir görüntüye sahip olduğum düşüncesi beni daha da çok keyiflendiriyordu. Dış görüntümü ilişkimize uygun bir şekle sokmuş olmamdan kuşkusuz hoşlanırdı. Yaptığım alışverişlerden sonra vakit bir hayli ilerlemişti ve karnım acıkmıştı. Bir <em>brasserie</em>’ye gidip balık çorbası, yanında garnitürü olan kocaman bir biftek, peynir ve meyveden oluşan muhteşem bir yemek ısmarladım ve yemeğimin yanında iki tane de bira içtim. Karnım iyice doyduktan sonra, dün önünden geçerken neşeli hallerini görüp kıskandığım insanların yaşadıklarını ben de yaşamalıyım, diye düşündüm; öyleyse İtalyan Bulvarı üzerindeki kafelerden birinde oturup trafiğin akışını seyretmeliydim. Böyle de yaptım. Sıcacık bir kömür mangalının yanındaki küçük bir masaya oturdum; sigaramı tüttürüp duble biramı yudumlarken, kâh önümden geçen renkli ve gürültülü yaşam trenine kâh bacak bacak üstüne atıp ayağımdaki o harika bağcıklı bota bakıyordum. O kadar çok hoşuma gitmişti ki, bir saat kadar orada oturdum. Eğer masanın altında, ayaklarımın arasında sürünerek çöp toplayanların sayısı çok fazla artmış olmasaydı, belki de daha fazla otururdum. Üstüne eski püskü elbiseler giymiş yaşlı bir adama ve attığım sigara izmaritlerini toplayan sefil görünümlü bir oğlan çocuğuna, gizlice aşağıya eğilip birine bir frank diğerine de on metelik vererek onları inanamayacakları şekilde mutlu etmiştim; bu davranışım başka sefil insanların da başıma üşüşüp beni rahatsız etmelerine neden olmuştu. Dünyanın bu sefaletine tek bir kişinin yetmesi mümkün olmayacağı için buradan uzaklaşmak zorunda kalmıştım. Ancak şunu itiraf etmek istiyorum ki, bende dün akşam ortaya çıkan bu yardım etme isteği, o kahveye gidip oturduğum sırada çok önemli rol oynamıştı.</p>

    <p>Orada otururken, kafamı meşgul eden şeyler sadece maddi düşünceler değildi, bunlar daha sonraki boş zamanlarımda da aklımdan çıkmıyordu. Stanko’yu nasıl halledecektim? Onunla ilgili çok zor bir karar beni bekliyordu. Ya beceriksizce ve çocukça davranarak mücevherler için öngörülen fiyata kıyısından köşesinden bile yaklaşamadığımı itiraf edip bu utanç verici başarısızlığıma uygun olarak ona en fazla bin beş yüz frank verecektim ya da kendi onurumu korumak uğruna ve onun yararına yalan söyleyip öngördüğümüz paraya yaklaştığım numarasını yapacaktım; ama bu durumda ona aldığım paranın iki mislini vermem gerekecekti, öyle ki tüm bu güzel şeylerden aldığım paradan geriye kalan miktar, Jean-Pierre Usta’nın ilk başta yaptığı utanç verici fiyat teklifine yaklaşmış olacaktı. Hangisine karar vermeliydim? Aslında gururumun ya da kibrimin açgözlülüğüme üstün geleceğini hissediyordum.</p>

    <p>Kafede geçirdiğim zamandan sonra çok az bir giriş ücreti karşılığında büyük ve muhteşem bir tabloya bakarak neşelendim; Austerlitz Savaşı’nı gösteren bu devasa resimde tüm doğayı kaplayan yanan köyler ve karınca gibi kaynayan Rus, Avusturya ve Fransız askerleri görülüyordu: Öylesine muhteşem resmedilmişlerdi ki, insanın yerlere atılmış silahların, çantaların ve ölmüş askerlerin gerçek mi yoksa sadece resim mi olduğunu algılaması çok zordu. İmparator Napoléon bir tepede, çevresinde kurmaylarıyla birlikte stratejik durumu elinde dürbünüyle izliyordu. Bakışlarımı bu tablodan ayırıp başka heyecan verici yere, bir balmumu müzesine gittim; orada her adımda çeşitli hükümdarlar, ünlü dolandırıcılar, çok meşhur sanatçılar ve tanınmış kadın katilleriyle karşılaşınca tatlı bir ürperti duydum, her an onların yanında olmak ve onlara adlarıyla ve sen diye hitap etmek, onların seni çağıracaklarını beklemek insana ürkütücü geliyordu ama hoş bir duygu da veriyordu. Rahip Liszt uzun beyaz saçlarıyla ve yüzündeki doğal siğilleriyle bir piyanonun başına oturmuş, ayağını pedalın üstüne koymuş ve gözlerini gökyüzüne dikmiş olarak balmumundan ellerini piyanonun tuşlarının üstüne koymuştu, onun hemen yakınında duran General Bazaine elindeki tabancayı onun şakaklarına yöneltmiş ama ateş etmiyordu. Bütün bunlar genç bir insanın ruhunu derinden etkileyen izlenimlerdi ancak benim algılama yeteneğim Liszt’e ve Lesseps’e rağmen yorulmamıştı. Görmek istediklerimin üstüne akşamın karanlığı çökmüştü, Paris dünkü gibi yanıp sönen rengârenk reklam ışıklarıyla pırıl pırıl parlıyordu; kent içinde biraz dolaştıktan sonra, bir buçuk saatimi bir varyete gösterisinde geçirdim, fok balıklarının burunlarının üzerinde yanan gaz lambalarını dolaştırdıkları, bir sihirbazın birinden aldığı ve bir havanın içine koyup dövdüğü altın saatin salonun biraz gerilerinde oturan ve saatle hiç ilgisi olmayan bir seyircinin pantolonun arka cebinden sapasağlam çıkardığı, solgun yüzlü bir şarkıcının, taktığı uzun siyah eldivenleriyle, derin ve boğuk sesiyle salona ahlaksızca şeyler sunduğu ve bir adamın usta bir şekilde karnından konuştuğu bir varyete gösterisinde. Bu harika programın sonunu bekleyemedim çünkü canım bir yerlerde sıcak çikolata içmek istiyordu, yatakhane dolmadan önce otele gitmek için acele etmek zorundaydım.</p>

    <p>Avenue de l’Opéra ve Rue des Pyramides’den geçerek bizim otelin bulunduğu Rue Saint-Honoré’ye geri geldim ve otele yaklaşınca eldivenlerimi çıkardım çünkü üstümdekiler, beni güzel elbiseler giymiş konukların arasında çok fazla zorlayacakmış gibi geldi. Aslında dördüncü kata kadar hiçbir konuğun inmediği asansörde kimsenin dikkatini çekmemiştim. Bir kat daha yukarı çıkıp Stanko’nun yanına girdim; Stanko beni tavandan aşağı sarkan lambanın ışığında görüp üstümdekilere bakınca, gözleri faltaşı gibi açıldı.</p>

    <p>“Bak hele,” dedi. “Bizimki amma da süslenmiş. Satış işi iyi gitmişe benziyor, öyle mi?”</p>

    <p>Üstümdekileri çıkarıp yatağın önüne geldikten sonra, “Fena değil,” diye yanıt verdim. “Beklentilerim bütünüyle gerçekleşmemiş olsa da, oldukça iyi olduğunu söyleyebilirim, Stanko; adam bağlı olduğu loncanın en kötüsü değil, onunla nasıl konuşmak gerektiğini ve karşısında dik durmasını biliyorsan, onunla iş yapabiliyorsun. Dokuz bini kotardım. Şimdi izin verin, görevimi yerine getireyim!” Ayağımdaki bağcıklı botlarımı alt yatağın yanına koyduktan sonra kertenkele derisi cüzdanımdan üç bin frankı çıkarıp yün battaniyenin üstüne koydum.</p>

    <p>“Seni sahtekâr seni!” dedi. “On iki bin aldığını biliyorum.”</p>

    <p>“Stanko, size yemin ederim ki...”</p>

    <p>Stanko kahkahaları koyuverdi.</p>

    <p>“Heyecanlanmana gerek yok, şekerim!” dedi. “Senin ne on iki bin ne de dokuz bin aldığına inanırım, en fazla beş bin almışsındır. Bak, ben burada yatıyorum ve ateşim düştü. Böyle bir durumda insan, üstünden kalkan sarhoşluk halinden sonra yorgun düşüyor, biraz yumuşuyor ve duygusallaşıyor. İşte bu yüzden sana şunu itiraf edeyim ki, ben de dört ya da beş binden fazla alamazdım. Al, bin frankını sana geri veriyorum. Biz ikimiz de dürüst insanlarız, öyle değil mi? Sana da kendime de bayılıyorum. <em>Embrassons nous! Et bonne nuit!</em>”<a class="si-noteref epub-type_noteref" href="#f50" id="ref_f50">50</a></p>
  </div>

  <div class="si-footnotes html5_section epub-type_footnote">
    <div class="si-footnote html5_aside epub-type_footnote" id="f26">
      <a class="si-backref" href="#ref_f26">26</a><span class="si-footnote-text">. (Fr.) Sütlü kahve. (Y.N.)</span>
    </div>

    <div class="si-footnote html5_aside epub-type_footnote" id="f27">
      <a class="si-backref" href="#ref_f27">27</a><span class="si-footnote-text">. (Fr.) İşe gidecek durumda değil mi hâlâ? (Ç.N.)</span>
    </div>

    <div class="si-footnote html5_aside epub-type_footnote" id="f28">
      <a class="si-backref" href="#ref_f28">28</a><span class="si-footnote-text">(Fr.) Bahçe. (Ç.N.)</span>
    </div>

    <div class="si-footnote html5_aside epub-type_footnote" id="f29">
      <a class="si-backref" href="#ref_f29">29</a><span class="si-footnote-text">(Fr.) Bu onun takma adı. (Ç.N.)</span>
    </div>

    <div class="si-footnote html5_aside epub-type_footnote" id="f30">
      <a class="si-backref" href="#ref_f30">30</a><span class="si-footnote-text">. (Fr.) Şu asansörü kullanmasını hiç öğrenemeyeceksin, Eustache, gondol kullanır gibi kullanıyorsun onu. (Ç.N.)</span>
    </div>

    <div class="si-footnote html5_aside epub-type_footnote" id="f31">
      <a class="si-backref" href="#ref_f31">31</a><span class="si-footnote-text">. (Fr.) Şimdi kızacağım! (Ç.N.)</span>
    </div>

    <div class="si-footnote html5_aside epub-type_footnote" id="f32">
      <a class="si-backref" href="#ref_f32">32</a><span class="si-footnote-text">. (Fr.) İşte bir filozof! (Ç.N.)</span>
    </div>

    <div class="si-footnote html5_aside epub-type_footnote" id="f33">
      <a class="si-backref" href="#ref_f33">33</a><span class="si-footnote-text">. (Fr.) Neyse geçelim. (Y.N.)</span>
    </div>

    <div class="si-footnote html5_aside epub-type_footnote" id="f34">
      <a class="si-backref" href="#ref_f34">34</a><span class="si-footnote-text">. (Fr.) Güzel bir kadın. (Ç.N.)</span>
    </div>

    <div class="si-footnote html5_aside epub-type_footnote" id="f35">
      <a class="si-backref" href="#ref_f35">35</a><span class="si-footnote-text">. (Fr.) Ah, Sayın Genel Müdür. Bana ciddi ciddi Fransızca konuşup konuşmadığımı mı soruyorsunuz? Çok affedersiniz ama bu beni o kadar çok eğlendiriyor ki! Gerçekte bu benim bir dereceye kadar anadilimdir – ya da daha doğrusu baba tarafından dilimdir çünkü zavallı babam –ruhu şad olsun– müşfik yüreğinde Paris için büyük bir tutku beslerdi ve her köşe bucağını tanıyıp sevdiği bu güzel şehirde bulunmak için her fırsattan yararlanırdı. Sizi temin ederim ki, o Échelle au Ciel gibi pek bilinmeyen daracık sokakları bile bilirdi. Paris’te, dünyanın hiçbir yerinde olmadığı kadar kendini evinde hissederdi. Sonuç ne mi oldu? İşte sonuç. Benim eğitimim büyük oranda Fransızca oldu, yabancı dil konuşma denince ben onu hep Fransızca konuşma şeklinde anladım. Sohbet etmek benim için hep Fransızca sohbet etmek demekti – ah bayım, zariflik, uygarlık ve espri dili olan bu dil tam bir konuşma dilidir, konuşmanın ta kendisidir... Mutlu geçen çocukluk yıllarım boyunca, varlıklı ailelerin küçük çocuklarına büyük bir özenle bakan sevimli Matmazel Vevey'le konuşup durdum, Fransızca şiirleri bana o öğretti; bunlar kelimesi kelimesine dilime yerleşmiş olan ve her fırsatta tekrarladığım nefis şiirlerdir –<br/>
      Ülkemin kırlangıçları,<br/>
      Bana aşklarımı anlatmıyor musunuz? (Ç.N.)</span>
    </div>

    <div class="si-footnote html5_aside epub-type_footnote" id="f36">
      <a class="si-backref" href="#ref_f36">36</a><span class="si-footnote-text">. (Fr.) Üzgünüm, sayın genel müdür. İçimden şiiri şiddetle lanetlemek geliyor. (Ç.N.)</span>
    </div>

    <div class="si-footnote html5_aside epub-type_footnote" id="f37">
      <a class="si-backref" href="#ref_f37">37</a><span class="si-footnote-text">. (İng.) İngilizce konuşabiliyor musunuz? (Ç.N.)</span>
    </div>

    <div class="si-footnote html5_aside epub-type_footnote" id="f38">
      <a class="si-backref" href="#ref_f38">38</a><span class="si-footnote-text">. (İng.) Elbette konuşuyorum, efendim. Elbette efendim, konuşurum tabii. Niye konuşmayayım ki? Memnuniyetle konuşurum, efendim. Çok güzel ve çok rahat bir dil, gerçekten de öyle, çok güzel bir dil. Bana göre İngilizce geleceğin dilidir, efendim. Önümüzdeki elli yıl içinde İngilizcenin her insanın en azından ikinci dili olacağı konusunda sizinle iddiaya girerim, efendim... (Ç.N.)</span>
    </div>

    <div class="si-footnote html5_aside epub-type_footnote" id="f39">
      <a class="si-backref" href="#ref_f39">39</a><span class="si-footnote-text">. (İt.) Efendim, nasıl bir soru bu? Ben bu dile gerçekten âşığım, dünyanın bu en güzel diline. Sadece ağzımı açıyorum ve bu dil ister istemez tamamen bir armoni köprüsüne dönüşüyor. Evet, saygıdeğer efendim, hiç kuşku yok ki gökteki melekler de İtalyanca konuşuyordur. Bu güzel yaratıkların bir başka dilde daha güzel müzik yaptıklarını düşünmek mümkün değil. (Ç.N.)</span>
    </div>

    <div class="si-footnote html5_aside epub-type_footnote" id="f40">
      <a class="si-backref" href="#ref_f40">40</a><span class="si-footnote-text">. (Fr.) Düzeltmeye kalkmayın beni! (Ç.N.)</span>
    </div>

    <div class="si-footnote html5_aside epub-type_footnote" id="f41">
      <a class="si-backref" href="#ref_f41">41</a><span class="si-footnote-text">. (Fr.) Haliyle öyle bayım... (Ç.N.)</span>
    </div>

    <div class="si-footnote html5_aside epub-type_footnote" id="f42">
      <a class="si-backref" href="#ref_f42">42</a><span class="si-footnote-text">. (Fr.) Hoşça kal (Y.N.)</span>
    </div>

    <div class="si-footnote html5_aside epub-type_footnote" id="f43">
      <a class="si-backref" href="#ref_f43">43</a><span class="si-footnote-text">. (Fr.) Zaten öyle sayın genel müdür, bunu ifade edecek kelime bulamıyorum. (Ç.N.)</span>
    </div>

    <div class="si-footnote html5_aside epub-type_footnote" id="f44">
      <a class="si-backref" href="#ref_f44">44</a><span class="si-footnote-text">. (Fr.) Peki, peki. (Ç.N.)</span>
    </div>

    <div class="si-footnote html5_aside epub-type_footnote" id="f45">
      <a class="si-backref" href="#ref_f45">45</a><span class="si-footnote-text">. (Fr.) İşte böyle, çocuğum; güzel hanımları bir aşağı indirip bir yukarı çıkarıp indirecek misin? (Ç.N.)</span>
    </div>

    <div class="si-footnote html5_aside epub-type_footnote" id="f46">
      <a class="si-backref" href="#ref_f46">46</a><span class="si-footnote-text">. (Fr.) Böyle bir ambalajla kadınların dikkatini çekersin. (Ç.N.)</span>
    </div>

    <div class="si-footnote html5_aside epub-type_footnote" id="f47">
      <a class="si-backref" href="#ref_f47">47</a><span class="si-footnote-text">. (Fr.) Amcam. (Y.N.)</span>
    </div>

    <div class="si-footnote html5_aside epub-type_footnote" id="f48">
      <a class="si-backref" href="#ref_f48">48</a><span class="si-footnote-text">. (Fr.) Aptal! (Y.N.)</span>
    </div>

    <div class="si-footnote html5_aside epub-type_footnote" id="f49">
      <a class="si-backref" href="#ref_f49">49</a><span class="si-footnote-text">. (Fr.) Öyleyse ben de gidiyorum. (Ç.N.)</span>
    </div>

    <div class="si-footnote html5_aside epub-type_footnote" id="f50">
      <a class="si-backref" href="#ref_f50">50</a><span class="si-footnote-text">. (Fr.) Birbirimizi kutlayalım! İyi geceler! (Ç.N.)</span>
    </div>
  </div>
</body>
</html>