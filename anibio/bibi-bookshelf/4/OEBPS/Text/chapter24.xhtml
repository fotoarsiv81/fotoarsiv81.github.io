<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Dolandırıcı Felix Krull'un İtirafları</title>
  <link href="../Styles/main.css" rel="stylesheet" type="text/css"/>
</head>

<body class="chapter epub-type_chapter">
  <div class="sayfa-bosluk html5_section">
    <h1>Altıncı bölüm</h1>

    <p>Uykuya doğuştan düşkünlüğüme ve yeteneğime, o tatlı ve yeniden oluşan bilinçaltı uyku âlemine kolayca dalmama ve birinci sınıf yataklı bir vagonda seyahat etmeme rağmen, o gece, uykumun sabaha kadar benden uzaklaştığını söylersem, okur bana inanacaktır. Sallanarak, sarsılarak, durarak ve bazen de aniden durup kalkarak yol alan bir trende geçireceğim ilk gecede, yatmadan önce bu kadar çok kahve içmeye ne gerek vardı? Bile bile uykumu kaçırtmış oluyordum, aslında öyle derin uyuyan biriydim ki, trenin sallaması ve sarsması bile uykumu kaçırmazdı. Aslına bakılırsa, Profesör Kuckuck’un yemek sırasında insanı böylesine sarsan ve iç dünyasına derinden hitap eden sözleri, bu altı sekiz fincan kahveye eşlik etmiş olmasaydı içtiğim kahveler tek başına uykumu kaçıramazdı. Bunu o zaman da biliyordum, bugün de biliyorum ama bu konu hakkında konuşmama gerek yok, bunu ince ruhlu okurun (ki ben itiraflarımı sırf böyle okurlar için sıralıyorum) kendisi de görür.</p>

    <p>Kısacası, ipek pijamanın içinde (öylesine bir pijama geceliğe göre insanı öyle üstünkörü temizlenmiş bir yatak takımıyla direk temastan daha iyi korur) o geceyi sabaha kadar hiç uyumadan, iç çekerek düşler tanrısı Morpheus’un kollarında rahat edebileceğim bir yer arayarak geçirdim; ancak sonunda aniden uyku bastırınca, yeterince derin olmayan ve insanı dinlendirmeyen bir uykuda görülen düşler gibi karmakarışık düşler gördüm: Bir tapirin iskeletinin üstüne binmiş, sütten oluşan ya da sütle kaplı olan ve içinden geçerken benim kemikten hayvanımın toynaklarının etrafa süt fışırdattığı gerçek bir süt yolunda<a class="si-noteref epub-type_noteref" href="#f140" id="ref_f140">140</a> ilerlerken gördüm kendimi. Ben bu tapirin omurga kemiğinin üstünde çok sert ve kötü bir şekilde oturmuş, iki elimle göğüs kafesine sıkı sıkı tutunarak onun isteksiz yürüyüşünden sağa sola savruluyordum, bu da herhalde hızla giden trenin sarsıntısının düşüme yansımasıydı. Ama ben bunu ata binmeyi öğrenmemiş olmama bağlıyordum; eğer iyi bir aileden gelen genç bir erkek olarak varlığımı sürdürmek istiyorsam, bu eksikliğimi hızla telafi etmem gerekiyordu. Karşımdan bana doğru gelip yanımdan sağlı sollu kayan, süt yolunu dolduran sütü fışır fışır sıçratarak yürüyen renkli giysili bir sürü küçük insan gördüm, sevimli küçük adamlar ve kadınlar, narin, sarı benizli ve neşeli kahverengi gözleri olan bir sürü sevimli küçük insan, anlamadığım bir dilde, sanırım Portekizce bana bir şeyler söylüyorlardı. Ama içlerinden bir kadın Fransızca bir şeyler söylemişti: “<em>Voilà le voyageur curieux!</em>”<a class="si-noteref epub-type_noteref" href="#f141" id="ref_f141">141</a> ve kadının Fransızca konuşmasından onun Zouzou olduğunu anladım; ancak kadının omuzlarına kadar çıplak olan balık etindeki kolları, onun bana daha çok Zaza olduğunu söylüyordu. Durdurup inmek için tüm gücümle tapirin kaburgalarından asıldım çünkü Zouzou ya da Zaza’nın yanına gidip onun büyüleyici kollarının kemik yapısının eski çağlardaki ilk şekli hakkında sohbet etmek istiyordum. Ama binek hayvanım kendisini durdurma isteğime inatla direndi ve beni Süt Caddesi’ni dolduran sütün içine fırlatıp attı, bunu gören koyu saçlı, kısa boylu insanlar, Zouzou’lar ya da Zaza’lar da dahil olmak üzere, kahkahalarla gülmeye başladılar ve onların bu kahkahalarıyla gördüğüm düş dağıldı ve beynim, benim uyuyan ama hiç dinlenmeyen beynim, başka aptalca hayallere daldı. Örneğin rüyamda, acaba hayvan mıyım, yoksa bitki miyim diye korku dolu bir kuşkuyla, uzun bir sarmaşık kökünü denizin çamurlu dik kıyısından yukarı doğru, kayalıkların içine çekiyordum – bu korku dolu kuşkunun “denizlalesi” adıyla bir araya getirilmesinin gönül okşayıcı bir yanı da vardı. Ve düşüm böyle devam etti.</p>

    <p>Sonunda, sabaha karşı düşlerden uzak, derin bir uykuya daldım ve ancak öğleye doğru, Lizbon’a varışımızdan kısa bir süre önce uyandım, öyle ki artık kahvaltı edecek zaman yoktu, alelacele elimi yüzümü yıkadım ancak o güzel timsah derisi el çantamın içine yerleştirdiğim makyaj malzemelerini kullanmaya vakit kalmamıştı. Peronun kargaşası içinde Profesör Kuckuck’u bir daha görmedim, taşıyıcısının arkasında tek atlı bir arabanın durduğu, Moresk mimari üslubunu yansıtan istasyon binasının önündeki meydanda da göremedim. Gökyüzü açıktı ve güneş parlıyordu ama hava çok sıcak değildi. Taşıyıcının elinden aldığı bagajımı yanındaki taburenin üstüne yerleştiren genç arabacı, süt yolundan geçerken benim tapirin üstünden düşmeme kahkahalarla gülen o sevimli insanlardan biri olabilirdi: Narin yapılı ve biraz sarı benizli, Kuckuck’un genel tanımlamasına tamamen uygun olarak sevimli burma bıyıklarının altındaki hafifçe yukarıya doğru kalkık dudaklarının arasına tutturduğu puro ile başına taktığı yuvarlak bez şapkası, karmakarışık ve şakaklarına dökülen koyu saçlarının üstünde biraz eğik duruyordu, kahverengi gözleri de boşuna öyle uyanık uyanık bakmıyordu. Zira telgrafla rezervasyon yaptırdığım otelin adını daha ben söylemeden, zekice davranıp benim yerime, “Savoy Palace,” dedi. Bana bu oteli layık gördü, ona göre orada kalabilirdim ve bana sadece onun kararını, “<em>C’est exact</em>,”<a class="si-noteref epub-type_noteref" href="#f142" id="ref_f142">142</a> diyerek tasdik etmek kalıyordu, oturduğu yerde ileri geri sallanıp atın poposuna bir kamçı şaklatarak bu Fransızca sözcüğü kafasını gözünü yara yara ve gülerek tekrar etti. Otele giden kısa yol boyunca, “<em>C’est exact</em> – <em>c’est exact</em>,” diyerek şarkı söyler gibi bu sözcüğü birçok kez tekrar etti. Dar caddelerden geçtikten sonra, karşımıza benim şimdiye kadar gördüğüm en muhteşem bulvarlardan biri olan üç şeritli Avenida da Liberdade Bulvarı çıktı, orta şerit şık arabalar ve binicilerle doluydu, ayrıca yan tarafları çiçek tarhları, sıra sıra heykeller ve fıskiyelerle süslü, parke taş döşeli iki muhteşem şerit daha uzanıyordu. Benim ineceğim ve gerçekten de bir sarayı andıran otel, işte bu görkemli bulvarın üzerindeydi. Bu otele girişim ve karşılanmam, vaktiyle Paris’te Rue Saint-Honoré’deki otele girişimden ve karşılanmamdan ne kadar da farklıydı!</p>

    <p>Şeritli pantolonlar giymiş üç, dört otel görevlisi ve yeşil önlüklü hizmetli hemen arabanın başına koştular, en büyük bagajımı arabadan indirdiler, bavullarımı, paltolarımı ve battaniye rulomu alıp sanki kaybedecek bir dakikam bile yokmuş gibi hemen lobiye taşıdılar ve ben de fildişi saplı ve gümüş halkalı İspanyol bambusundan yapılmış bastonumu koluma geçirmiş, bir gezintiden döner gibi sallana sallana resepsiyona gittim. İsmimi söyleyince, kimse bana, “Geri çekilin”, “Uzaklaşın, tamamen uzaklaşın,” deyip beni aşağılayarak yüzümün kızarmasına neden olmadı, tam tersine beni anlayışlı ve içten gelen bir hoş geldiniz tebessümüyle karşıladılar ve önümde saygıyla eğilip selamlayarak çok nazik bir şekilde otele giriş formuna zorunlu olan bilgileri yazmamı rica ettiler... Pantolonunun üstüne uzun bir ceket giymiş bir beyefendi, içten gelen bir ilgiyle yolculuğumun iyi geçip geçmediğini sordu ve benimle birlikte birinci kata çıktı ve beni salonu, yatak odası ve seramik kaplı banyosu da olan daireme götürdü. Pencereleri Avenida Bulvarı’na bakan dairenin manzarası, pek belli etmemeye çalışsam da, beni çok büyüledi. Bu dairenin muhteşem güzelliğinin verdiği keyif ya da neşeyi rahat bir davranış biçimine dönüştürmek için bana eşlik eden kişinin görevini sonlandırdım. Ancak içeride tek başıma kalıp bagajımı beklerken, aslında kendime bile belli etmek istemediğim çocuksu bir sevinçle bana ayrılan bu dairenin içinde dolaşmaya başladım.</p>

    <p>Beni özellikle gururlandıran şey, salon duvarının dekoruydu, burjuva sınıfının kullandığı duvar kâğıdına tercih ettiğim, kenarları yaldızlı bu yüksek çerçevelerin içine yerleştirilmiş alçı dekor öbekler ve nişlerin içine yerleştirilmiş altın süslemeli beyaz kapılar salona, saraylara ve prenslere özgü bir görüntü veriyordu. Salon çok büyüktü ve açık bir kemerle ikiye bölünmüştü, kemerin böldüğü küçük bölüm özel yemek odası olarak kullanılabilirdi. Hem küçük bölümde hem de daha büyük olan kare şeklindeki bölümde yüksek tavandan aşağıya sarkan, üzerinde üçgen prizmaların pırıl pırıl parladığı kristal avizeler vardı, insan onları seyretmeye doyamıyordu. Geniş kenarlı yumuşak ve renkli halılar –bunlardan biri çok büyüktü– pırıl pırıl cilalanmış zeminleri kaplıyordu. Birbirinden güzel tablolar tavan ve görkemli kapılar arasında kalan duvarı süslüyordu, hatta üstüne bir Çin vazosu konulmuş ve sarkaçlı bir saatin asıldığı ince bacaklı, süslü komodinin üstündeki duvara efsanevi kız kaçırmayı temsil eden bir halı gerilmişti. Üstüne ince bir dantel örtülmüş yuvarlak bir masanın etrafına, oturulması rahat güzel Fransız koltuklar konulmuştu, masanın üstüne konuklar için, değişik meyveler doldurulmuş bir sepet ve çatal bıçak, bir bisküvi tabağı ve kesme camdan yapılmış bir yıkama kâsesi konulmuştu – bunu otel yönetiminin bir jesti olarak algılamak gerekir, müdürün kartı da iki portakal arasına sıkıştırılmıştı. Salondaki vitrine abartılı davranışlar sergileyen kavalyelerden ve kasnaklı etekler giymiş kadınlardan oluşan çok sevimli porselen figürler konulmuştu; bu kadınlardan birinin elbisesi arkadan öylesine yırtılmıştı ki, geriye dönüp utanarak baktığı vücudunun en yuvarlak bölgesi tüm şehvetiyle yırtığın arasından görünüyordu. İpek abajurlu ayaklı lambalar, zarif ayaklar üzerine monte edilmiş ve figürlerle bezenmiş kollu şamdanlar, üstüne yastıklar konmuş kadife örtülü şık bir divan salonun dekorunu tamamlıyordu; bunları seyretmek benim aç gözlerime nasıl iyi geliyorsa, içinde cibinlikli yatak bulunan gri ve mavi tonlarda dekor edilmiş yatak odasının ihtişamı da aynı şekilde iyi geliyordu; yatağın yanında, yatmadan önce düşüncelere dalıp dinlenmeye davet eden, kolçakları kumaş kaplı geniş berjer koltukla, ayak seslerini azaltan ve tüm zemini kaplayan halıyla, insanın sinirlerini yatıştıran soluk mavi renkteki dikey şeritli duvar kâğıdıyla, yüksek ayaklı boy aynası, buzlu camlı lambası, tuvalet masası ve pirinç kulplarının pırıl pırıl parladığı beyaz ve geniş dolap kapısıyla aynı şekilde benim aç gözlerimi doyuruyordu...</p>

    <p>Bagajım gelmişti. Daha sonra belli aralıklarla hizmetimde olacak bir oda hizmetlisi henüz gönderilmemişti. İhtiyaç duyduğum bazı şeyleri dolaplardaki İngiliz çekmecelerinin içine koydum, birkaç takım elbisemi askıya astım, banyo yaptım ve büyük bir özen göstererek hazırlandım; bu tür hazırlık merasimleri bana her zaman biraz tuhaf gelmiştir. Dış görünüşümün tazeliğini korumak için kozmetik bir desteğe hiçbir zaman ihtiyacım duymadığımdan bu bana, bir aktörün yüzüne maske yapması gibi geliyordu. Üzerime temiz çamaşırlar ve iklime uygun olarak hafif ve seyrek dokulu flanel kumaştan giysiler giyip yemek salonuna indim ve tren yolculuğu sırasında masa arkadaşımın anlattıklarını dinlemekten dolayı kaçırdığım akşam yemeğinden ve uyuyakaldığım için yapamadığım sabah kahvaltısından sonra karnım çok acıktığı için, öğle yemeğinde sunulan midye kabuğu içinde Ragoût fin’i, biftek ızgarayı ve mükemmel bir çikolata suflesini aceleyle yemeye başladım. Ancak karnım aç olmasına rağmen düşüncelerim dün akşamki sohbetimizin kozmik cazibesine odaklanmıştı. Yaptığımız sohbetle ilgili anılar yeni yaşam biçimimin zarafetinden aldığım keyifle bir araya gelince, içimde daha da büyük bir sevinç yaratmıştı; ancak zihnimi kurcalayan şey, yemek yemekten çok Profesör Kuckuck’la hemen temas kurup kurmamamla ilgiliydi; sadece müzesini ziyaret konusunu konuşmak değil, ayrıca, adıyla söylemek gerekirse, Zouzou’yla tanışmak için doğrudan onun evine mi gitsem, sorusuydu.</p>

    <p>Bu aslında damdan düşer gibi bir davranış olurdu, bu yüzden istemediğim halde ona telefon etmeyi sabaha erteledim. Zaten pek de uykumu alamamıştım, bu nedenle bugünlük şehirde biraz dolaşıp etrafa bakmakla yetinmeye karar verdim ve kahvemi içtikten sonra dolaşmaya çıktım. Önce otelin önünden bir arabaya bindim ve sürücüden beni Praça do Commércio’ya ve orada bulunan Banco do Commércio adlı bankaya götürmesini istedim; otel masraflarımı ve öteki harcamalarımı ödemek için cebimdeki kredi mektubunu kullanarak ilk defa para çekmek istiyordum. Son derece görkemli ama sakin bir meydan olan Praça do Commércio’nun bir tarafı, Tajo Nehri’nin kıyısının geniş bir kıvrım oluşturduğu limana açılıyordu, diğer üç tarafını ise, içinde gümrük dairesinin, merkez postanesinin, çeşitli bakanlıkların ve benim adıma kredi mektubu verilmiş olan bankanın bürosunun da bulunduğu, kenarları sütunlu, üstü kemerli locaların oluşturduğu yollar çevreliyordu. Bankada karşıma siyah sakallı, sempatik davranışlarıyla dikkat çeken güven verici bir adam çıktı, kimliklerimi özenle teslim aldı, isteğimi saygıyla dinledi ve işinin ehli biri olarak çabucak gerekli kayıtları yaptıktan sonra, alındı belgesini imzalamam için kibar bir şekilde kalemini bana uzattı. Alındı belgesinin altına imzamı atmak için yan taraftaki belgenin üzerindeki Loulou’nun imza örneğini, yani benim güzel adımı hareketli bir elips kıvrımıyla çevreleyip sola yatık yazımla taklit etmek için şaşı şaşı bakınmak zorunda değildim. Memur imzama bakıp, “Ne kadar da orijinal bir imza,” demekten kendini alamadı. Ben de omuzlarımı silkeleyerek gülümsedim. Özür dileyerek, “Bu bir aile mirası,” dedim. “Nesillerdir bizim imzamız böyle.” Daha sonra memur kibarca eğildi ve ben kertenkele derisi cüzdanımı milreis’lerle doldurmuş olarak bankadan dışarı çıktım.</p>

    <p>Oradan yakındaki postaneye gittim ve eve, Monrefuge Şatosu’na şu telgrafı çektim:</p>

    <div class="mektup html5_section">
      <p class="ana-metin-mektup">Binlerce selam göndererek buraya, Savoy Palace Oteli’ne sağ salim geldiğimi bildiririm. Yeni edindiğim izlenimlerle hayatın tadını çıkarıyorum, yakında bir mektup yazarak size bu izlenimlerimi anlatacağımı umuyorum. Her zaman çok da doğru olmayan düşüncelerimin daha şimdiden dağıldığını fark ettim. Size minnettar olan Loulou’nuz.</p>
    </div>

    <p>Bunu da hallettikten sonra zafer kapısından, diğer adıyla anıt kapıdan geçtim, bu kapı benim toplumsal bir görevi yerine getirmek için gitmek zorunda olduğum ve limanın ters istikametindeki ticaret merkezine doğru, şehrin en şirin caddelerinden biri olan Rua Augusta’ya açılıyordu. Eğer ben burada, devlete ait kiralık bir binanın güzel bir katında bulunan Lüksemburg elçiliğine resmî bir ziyarette bulunursam, annemin ve babamın isteğine uygun olarak hareket etmiş olurum, diye düşündüm ve böyle de yaptım. Ülkemin diplomatik temsilcilerinin, Mösyö de Hüon’ün ya da eşinin içeride olup olmadığını fazla sorgulamadan, hemen iki kartımdan birinin üzerine adresimi yazarak bana kapıyı açan uşağa verdim ve kendisinden Mösyö ve Madam de Hüon hazretlerine vermesini istedim. Uşak, kıvırcık saçları kırlaşmış, kulakları küpeli yaşlıca bir adamdı, kalın dudakları ve hayvanlara özgü hüzünlü bakışları, bende, soyunda melezlik olup olmadığıyla ilgili düşünceler uyandırdı ve kendisine sempati duymamı sağladı. Veda ederken ona nazikçe davranıp kibar bir şekilde başımı salladım; çünkü o, bir bakıma kolonilerin ve dünya baharat tekelinin altın çağını yaşadığı dönemlerden kalmaydı.</p>

    <p>Rua Augusta’ya geri dönüp yaya ve araba trafiğinin çok yoğun olduğu bu caddeden yukarıya doğru ilerleyerek otel görevlisinin bana, kentin en önemli meydanı olarak tavsiye ettiği Praça de Don Pedro Quarto’ya ya da halk diliyle söylendiği şekliyle “O Rocio”ya doğru yürüdüm. Görüntüsü açısından eklemek gerekir ki, Lizbon yüksek tepelerin etrafını çevrelediği bir kentmiş ve bu tepeler üzerine kurulmuş olan yeni şehrin dümdüz caddelerinin sağında ve solunda oluşan seçkin yerleşim bölgelerindeki küçük küçük beyaz evler neredeyse mantar gibi yükselmişlerdi. Tepelerdeki bu seçkin yerleşim bölgelerinden birinde Profesör Kuckuck’un evinin bulunduğunu biliyordum, onun için bakışlarımı o tepelere doğru yöneltiyordum; bu arada bir polise de konuşmaktan çok işaret ederek (polislerle konuşmayı öteden beri sevmişimdir), adını Kuckuck’un kartvizitinin üstünde okuduğum Rua João de Castilho’yu sordum. Polis de kolunu uzatarak villaların bulunduğu caddeyi gösterdi ve düşümde de gördüğüm gibi, anlamadığım bir konuşma biçimiyle bana tramvaydan, teleferikten ve katırlardan söz etti. Verdiği çok da acil olmayan bilgi için ona Fransızca olarak tekrar tekrar teşekkür ettim, o da el kol hareketiyle yaptığı bu kısa ama renkli ve sevindirici konuşmayı bitirmek için elini başındaki yazlık miğferine doğru götürerek bana selam verdi. Toplumsal düzenin sade ama güzel üniformalı bir bekçisinden böylesine saygı görmek ne kadar da hoştu!</p>

    <p>İzin verin de bu sevinç belirtimi genele taşıyayım ve doğuştan beri ve en olmayacak durumlarda bile beni yanından hiç ayırmayan perisinin, duyularını yaşama yeteneği bahşettiği kişiyi mutlu biri olarak göreyim. Kuşkusuz bu yetenek yüksek derecede bir hassasiyet anlamına gelir, yani duygusuzluğun zıddı demektir ve bu da başkalarının yaşamadığı pek çok utanç verici durumu beraberinde getirir. Ancak bu yeteneğin kazandırdığı yaşama sevincinin, sözünü ettiğim zor durumda kalmayla karşılaştırıldığında, diğer utanç verici durumdan daha ağır bastığını memnuniyetle kabul ediyorum; vaftiz babam Schimmelpreester’in, konulmasına şiddetle karşı çıktığı ilk ve asıl adım Felix’i her zaman gerçek adım olarak görmemi sağlayan şey, günlük yaşamdaki küçücük güzellikleri algılama yeteneğiydi.</p>

    <p>Kuckuck her seyahat etme arzusunun özünde, hiç görülmemiş insan tiplerini tanımak gibi delice bir merakın yattığını söylerken ne kadar da haklıymış! Trafiği yoğun caddedeki insan kalabalığına, bu siyah saçlı, canlı gözlerle etrafa bakan ve konuşmalara eşlik eden güneyli ellere bakmaktan kendimi alamıyordum; onlarla kişisel olarak temas kurmak benim için çok önemliydi. Gittiğim meydanın adını biliyor olsam da, zaman zaman yoldan geçenlere ve kent sakinlerine, çocuklara, kadınlara, vatandaşlara ve tayfalara soruyordum, onlar bana çok nazik bir şekilde ve ayrıntılı olarak yanıt verirlerken, onların yüzlerini ve mimiklerini inceliyordum, bana yabancı gelen konuşmalarını, biraz egzotizm kokan boğuk seslerini dinliyor ve iyi bir şekilde anlaşmış olarak onlardan ayrılıyordum. Kaldırımın üstünde, bir duvara yaslanmış ve önündeki karton tabelada kör olduğu yazılı bir dilencinin önündeki çanağa, kendisini şaşırtacak kadar çok para bıraktım. Ayrıca yanıma yaklaşıp mırıldanarak bana bir şeyler söyleyen yaşlıca bir adama daha büyük miktarda yardımda bulundum; gerçi adamın üstünde, madalya takılı bir palto vardı ama ayakkabıları yırtık pırtıktı ve gömleğinin yakası yoktu. Adamın çok sarsılmış bir hali vardı ve herhangi bir kişilik zayıflığı yüzünden toplumun en üst kademelerinden yoksulluğa düşmüş biri olduğunu belli edercesine, ağlayarak önümde eğildi.</p>

    <p>Daha sonra iki bronz fıskiyesi, tarihî sütunları ve dalgalı hatlı mozaik kaldırımları bulunan “Rocio”ya ulaşınca, miskin miskin dolaşan ve fıskiyelerin kenarlarına oturmuş güneşlenen aylaklardan bilgi almak için yeterince fırsatım oldu: Meydanı çevreleyen alçak evlerin üzerinden gökyüzünün maviliklerine doğru resim gibi yükselen binalar, gotik bir kilisenin kalıntısı ve oradan yukarıya doğru uzanan ve Municipio ya da belediye binası olduğu anlaşılan yeni bir yapı hakkında bilgi edindim. Aşağıdaki tiyatro binasının cephesi Praça’nın bir tarafını keserken, öteki iki tarafı dükkânlar, kafeler ve restoranlarla çevrelenmişti. Ve artık bilgi edinme bahanesiyle, bu yabancı şehrin renkli çocuklarıyla ilişki kurma isteğimi yerine getirdiğim için, dinlenmek ve çay içmek için kafelerden birinin önünde küçük bir masaya oturdum.</p>

    <p>Yanımdaki masada benim gibi bir şeyler atıştıran ve üç kişiden oluşan kibar bir grup oturuyordu; dikkatimi hemen onlara yönelttim ve etik kurallar çerçevesinde onları gözlemlemekten kendimi alamadım. Bu grup biri yaşlı diğeri genç, büyük olasılıkla anne ve kız iki hanımefendi ve onlara eşlik eden orta yaşlı bir beyefendiden oluşuyordu; kargaburunlu ve gözlüklü beyefendinin başındaki Panama şapkasından dışarıya taşan uzun saçları, sanatçılara özgü biçimde gömleğinin yakasına dökülüyordu. Beyefendinin yaşı, hanımefendinin eşi ve kızın babası olduğunu düşünmem için uygun değildi. Dondurmasını yerken, kibarlığından olsa gerek, kucağında, ağızları sıkı sıkı bağlanmış birkaç alışveriş paketi tutuyordu, bu paketlerden iki ya da üç tanesinden hanımların oturdukları masanın üstünde de vardı.</p>

    <p>Yakınlarındaki fıskiyenin fışkırttığı su oyununu gözlemlemek ya da oradaki kilise kalıntısının mimarisini incelemek istiyormuş gibi, bakışlarımı gizlice yan masada oturanların üzerinde gezdirirken, merakım ve ilgim daha çok anne ve kıza yönelmişti; zira onları anne kız olarak görüyordum ve onların güzellikleri ve cazibeleri bende bu ilişkiyle ilgili hoş bir imaj uyandırıyordu. Bu anne kız ilişkisi benim duygusal yaşamımda çok belirleyici olmuştur. Daha önce caddelerde boş boş dolaşan bir kaldırım çocuğu olarak, Zum Frankfurter Hof Oteli’nin balkonlarından birinde duran sevimli zengin iki kardeşi, dikildiğim yerden birkaç dakikalığına gözlemlediğimden ve onlardan etkilendiğimden daha önce söz etmiştim. O zaman, balkonda seyrettiğim bu iki tipin, yani kadının ve erkeğin tek başlarına beni etkilemediklerini özellikle belirtmiştim; beni özellikle etkileyen şey, bu ikili arasındaki güzel kardeşlik ilişkisiydi. Duyduğum bu çifte coşkunun, kardeşlik ilişkisi yerine şimdi anne kız ilişkisiyle ikiye katlanarak büyük bir hayranlığa dönüşmesi, kuşkusuz insan dostu herkesin ilgisini çekecektir, en azından benim ilgimi çok çekiyor. Ama burada şunu da eklemeliyim ki, duyduğum bu hayranlık ve coşku kısa bir süre sonra ortaya çıkacak olan bir olasılıkla beslenecekti, öyle ki rastlantısal bir olay mucizevi oyununu yine oynayacaktı.</p>

    <p>Üzerine rahat ve mavimsi çizgileri olan beli kuşaklı sade bir yazlık elbise giymiş, tahminime göre on sekiz yaşlarındaki genç hanım, bana ilk bakışta şaşırtıcı şekilde Zaza’yı hatırlatıyordu; ancak ben burada güzel olanı yazıya dökmeyi kendimce bir görev sayıyorum. Karşımda başka bir Zaza vardı; ama onun güzelliği ya da eğer bu biraz iddialı bir sözcükse ve bu daha çok onun annesine yakışıyorsa (bu konuyu hemen açıklayacağım), yani onun güzelliği ve sevimliliği, deyim yerindeyse, daha kanıtlanabilir türdendi, Lololou’nun kız arkadaşından daha içten ve daha doğaldı; zira ondaki her şey sadece bir gösteriş, küçük bir havai fişek ve daha doğrusu kendini pek ele vermeyen bir çeşit göz boyama eseriydi. Burada söz konusu olan güvenilirlikti – etik dünyadan alınan bu sözcük, güzellik dünyasında uygulama alanı buluyorsa, yani çocuksu bir dürüstlüğün yüze yansıması söz konusuysa, o zaman ileride karşıma bu konuyla ilgili çok şaşırtıcı şeyler çıkacaktır...</p>

    <p>Karşımda başka bir Zaza vardı – gerçekten de o kadar farklıydı ki, her ne kadar öbür Zaza’yla bir benzerlik gördüğüme inansam da, sonradan aslında bir benzerlik var mıydı, diye kendime sormak zorunda kalmıştım. Acaba bu benzerliği görmek <em>istediğim</em> için, söylemesi çok tuhaf; ama belki de Zaza’nın ikizini aradığım için mi onu öyle gördüğüme inanıyordum? Bu konuda ne düşündüğümü tam olarak bilmiyorum. Kuşkusuz Paris’teki duygularım, iyi kalpli Loulou’nun duygularına rakip olamazdı, her ne kadar o Zaza benimle flört ettiyse de, ben ona kesinlikle âşık olmamıştım. Acaba ona âşık olmayı yeni kimliğime taşıyarak bu yabancı dünyada bir Zaza’ya rastlamayı istemiş olabilir miyim? Profesör Kuckuck’u dinlerken, kızından ilk söz edişinde, onun isminin Zaza’nın ismine benzediğini hatırlıyorsam, o zaman bu teoriyi pek de göz ardı edemem.</p>

    <p>Benzerlik mi? Eğer çok istenilirse, on sekiz yaş ve kömür gözlerde bir benzerlik görülür elbette; bu gözler her ne kadar Paris’teki gibi fıldır fıldır bakıp flört etmiyorsa da, düz bakmadığı anlarda, alt kapaklarının kalın kenarından biraz zorlanarak da olsa neşeli neşeli gülüyorlar ve etrafı araştırırcasına, haşin haşin bakıyorlardı; onun bir oğlan çocuğuna özgü bakışları ve konuşmaların arasında kulağıma gelen sesi de öyle pırıl pırıl değildi, aksine biraz kaba ve kalındı ama asla yapmacık bir yanı yoktu, daha çok saf ve doğaldı, kısacası tıpkı bir oğlan çocuğunun sesi gibiydi. Hele burnu ona hiç benzemiyordu: Zaza gibi yassı burunlu değildi, kanatları çok ince olmasa da, burun kemeri çok ince ve kibardı. Ağız yapısına gelince; bir benzerlik olduğunu bugün bile kabul ediyorum: Onunki gibi bunun da dudakları (kiraz dudakları kuşkusuz tamamen doğaldı) biraz kalkık ve aralık durduğundan dudaklarının arasından dişleri görünüyordu. Dudaklarının altındaki çukur ve yumuşacık boynuna doğru inen çene çizgisi Zaza’yı anımsatıyordu. Anımsadığım kadarıyla bunun dışında her şey farklıydı; Parisli Zaza karakteri, egzotik İber karakterine dönüşmüştü, özellikle de ensesinden yukarıya doğru götürüp tepesinde topladığı koyu renkli saçlarını kaplumbağa derisinden bir tarakla tutturması, ona gerçekten de farklı bir görüntü veriyordu. Saçlarını geriye doğru taradığı için alnı açıktı ancak kulaklarının yanından aşağıya doğru hoş bir şekilde sarkan zülüfleri, ona güneye özgü egzotik bir hava, bir İspanyol havası veriyordu. Kulaklarında küpe vardı, annesinin kulağındaki gibi sallanan, uzun siyah amber taşı küpelerden değildi; onun taktığı küpeler tenine daha yakın duran, egzotik görüntüsüne biraz katkıda bulunan, küçük küçük incilerin çevrelediği oldukça büyük yassı opal küpelerdi. Zouzou –artık ben ona öyle diyordum– teninin güneye özgü fildişi tonunu, tipi ve genel görüntüsüyle kendisinden tamamen farklı, daha etkileyici ve daha heybetli bir kadın olan annesinden almıştı.</p>

    <p>Güzel kızından daha boyluydu, boyun kısmı ve kollarının ucu dantelli krem rengi keten elbisesi ve taktığı kocaman siyah eldivenleriyle hiç de öyle etine dolgun bir vücuda sahip olmayan bu kadın, aslında öyle olmadığı halde, orta yaşlara gelmiş bir kadın gibi görünüyordu ve o zamanki modaya göre, çiçeklerle süslenmiş büyük hasır şapkasının altındaki koyu renkli saçlarının arasında beyazları aramak gerekiyordu. Boynuna taktığı simli siyah kadife kurdele, kulaklarında sallanan karakehribar taşı küpeler gibi, ona çok yakışıyor, başının gururlu duruşuna ve saygınlığına katkıda bulunuyordu, ayrıca tüm görüntüsünü etkileyen bu saygınlık, kendini beğenmiş bir edayla sıktığı dudakları, gergin burun delikleri ve kaşlarının arasındaki derin ve sert çizgileri, oldukça büyük yüzüne ciddi ve sert bir görüntü havası veriyordu. Bu, Güney insanının çok sevimli ve yumuşak olduğu, sert görüntülü insanların Kuzey’de aranması gerektiği düşüncesine kapılmış kişilerin anlayamadığı güneye özgü bir sertlikti – tamamen yanlış bir düşünce. “Muhtemelen eski İber soyundan,” diye düşündüm kendimce, “yani Kelt ırkı karışımı. Fenike, Kartaca, Roma ve Arap kanı gibi pek çok kanın karışmış olması da mümkün. Sanırım bu kadınla anlaşmak kolay değil.” Ve ben, bu kız çocuğunun, annesinin yanında, başka bir erkek koruyucunun yanından daha güvende olduğunu düşündüm.</p>

    <p>Herkese açık olan bu yerde bu iki hanımın yanında bir korumanın bulunması hoşuma gitmedi de değil. Uzun saçlı gözlüklü beyefendi onların arasında bana en yakın oturandı, benimle neredeyse omuz omuzaydı çünkü sandalyesini masaya yan çevirmiş olarak oturuyordu ve dikkat çekici profilini bana doğru çevirmişti. Ben, ceket yakasına dökülen ense saçlarından hiç hoşlanmam çünkü bir süre sonra ceket yakasının yağlanması kaçınılmaz olur. Ama yine de hassasiyetimi bastırdım ve bakışlarımı özür dilercesine hanımlar üzerinde gezdirerek yanlarındaki kavalyelerine döndüm ve şöyle dedim:</p>

    <p>“Buraya daha yeni gelen, bu ülkenin dilini bilmeyen ve doğal olarak kendi dilinden başka bir dil bilmeyen garsonla pek anlaşamayan bir yabancının cüretini bağışlayın, bayım.” Bu arada sanki onlara bakmıyormuşum gibi bakışlarımı onların üzerinden adama yönelterek, “Size rahatsızlık verdiğim için tekrar özür dilerim! Ancak yerel durumlar hakkında bilgi almam gerekiyor. Güzel bir toplumsal görevi yerine getirmek için, kenti çevreleyen tepelerdeki villaların bulunduğu caddelerin birinde, Rua João de Castilho’daki bir eve gitmek istiyorum. Kastettiğim ev –bunu bir anlamda kimlik bilgisi olarak ekliyorum– Lizbonlu çok tanınmış ve saygın bir bilimadamı olan Profesör Kuckuck’un evi. Acaba yapacağım bu kısa yolculuk için beni oraya götürebilecek araçlar hakkında bilgi verebilir miydiniz?”</p>

    <p>Böylesine cilalı ve güzel bir ifade tarzına sahip olmak, beni seven perimin, itiraflarım için çok gerekli olan güzel konuşma yeteneğini o zarif eliyle beşiğime koyması ne büyük bir lütuf! Genç kızın caddenin ve Kuckuck’un adını söylerken keyifli keyifli kıkırdamasına, hatta kendini tutamayıp kahkaha atmasına biraz şaşırmış olsam da konuşma biçimimden memnundum. Doğruyu söylemem gerekirse, bu benim düşünce tarzıma biraz ters düşmüştü – çünkü beni konuşmaya zorlayan şey sadece sezgilerimin onaylanmasına yönelikti. Senyora, kızının bu taşkınlığı üzerine asillere yakışır biçimde başını sallayıp yüzüne bakarak onu uyardı – ve sonunda kendisi de sert görünümlü dudaklarının arasından dışarıya taşan gülümsemesine engel olamadı, üstdudağının üstünde çok hafif bir bıyık karartısı göze çarpıyordu. Uzun saçlı adam ise hanımların gülüşmelerine doğal olarak biraz şaşırmıştı çünkü –şunu iddia edebilirim ki, hanımların aksine– benim kişiliğimin bıraktığı etkinin henüz farkına varamadığı için, çok kibar bir şekilde yanıt verdi:</p>

    <p>“Elbette, bayım. Oraya gitmek için değişik seçenekler var ama şunu da söylemem gerekir ki, hepsini tavsiye etmek doğru olmaz. Bir at arabası kiralayabilirsiniz ama yukarıya giden cadde oldukça dik ve yolcu, zaman zaman inip arabanın yanında yürümek durumunda kalıyor. Katırların çektiği tramvaya binmeniz daha akıllıca olur, tramvay yokuşları çok rahat tırmanabiliyor. Ama en rahat olanı teleferiktir, sizin de bildiğinizi düşündüğüm caddeden, Rua Augusta’dan binebilirsiniz. Bu ulaşım aracı sizi rahat bir şekilde ve doğruca Rua João de Castilho’nun hemen yakınına götürür.”</p>

    <p>“Mükemmel,” diye karşılık verdim. “Öğrenmek istediğimin hepsi bu kadar. Size ne kadar teşekkür etsem azdır, bayım. Tavsiyeniz benim için çok önemli. Çok çok teşekkür ederim.”</p>

    <p>Ve bunları söyledikten sonra daha fazla rahatsızlık vermek istemediğimin göstergesi olarak sandalyeme geri döndüm. Ama benim Zouzou diye adlandırdığım ve annesinin uyarıcı bakışlarına hiç aldırış etmeyen küçük kız, kıkırdamaya devam etti, öyle ki senyora kızının bu taşkınlığının nedenini bana izah etmek zorunda kaldı.</p>

    <p>Sert bir Fransızcayla ve kulağa hoş gelen tok bir kadın sesiyle, “Küçük bir kızın neşesini hoşgörün, bayım,” dedi bana. “Rua João de Castilho’da oturan Madam Kuckuck benim, bu benim kızım Suzanna, bu da Herr Miguel Hurtado, eşimin birlikte bilimsel çalışmalar yaptığı bir meslektaşı. Don Antonio Josés’in yol arkadaşı Marquis de Venosta’yla konuştuğumu sanmakla herhalde yanılmıyorum. Kocam bugün eve geldikten sonra sizinle olan karşılaşmasından bize söz etti...”</p>

    <p>Yapay olmayan bir sevinç gösterisiyle, “Çok güzeldi, madam!” diye karşılık verirken, ona, genç kıza ve Herr Hurtado’ya doğru eğilerek saygılarımı sundum. “Ne güzel bir tesadüf böyle! Evet, benim adım Venosta. Paris’ten buraya gelirken eşinizle ara ara yaptığımız sohbetler beni çok mutlu etmişti. Hiçbir zaman böylesine yararlı bir yolculuk yapmadığımı söyleyebilirim. Saygıdeğer profesörün sohbeti insanı çok mutlu ediyor...”</p>

    <p>Genç Suzanna, “Öğrendiğiniz şeylerin beni eğlendirmesine şaşırmamalısınız, saygıdeğer marki,” diyerek söze karıştı. Pek çok şey öğrenmek istiyorsunuz. Kent meydanında karşılaştığınız her üç kişiden birini durdurup bir şeyler sorduğunuzu gözlemledim. Ve şimdi de Don Miguel’den bizim evimizin yerini öğrenmek istediniz...”</p>

    <p>Annesi, “Sen çok ukala bir çocuksun, Zouzou,” diyerek kızının lafını kesti. Annesinin de ona benim taktığım adla hitap ettiğini duymak benim için harika bir şeydi.</p>

    <p>“Affedersin, anne,” diye karşılık verdi genç kız, “ama genç yaşlarda söylenen her şey biraz ukalaca oluyor, görünüşe göre henüz genç olan ve benden yaşça daha büyük olmayan marki de masadan masaya konuşurken, biraz da olsa ukalalık etmişti. Aslında ona söylemek istediğimi tam olarak söyleyemedim. Senin söylediklerinden anlaşıldığı gibi, babamın bizi görür görmez, hemen markiyle karşılaşmasından söz etmediğini ona özellikle bildirmek istedim. Laf arasında saygıdeğer Venosta’yla akşam yemeği yediğine değinmeden önce, bize bir sürü başka şeyler de anlattı...”</p>

    <p>De Cruz’ların kızı olan anne başını sallayarak, “Evet, kızım, doğruyu söylerken de ukalalık edilmez,” diyerek kızının davranışını eleştirdi.</p>

    <p>“Aman Tanrı’m, matmazel,” dedim, “bu doğru ve ben de bundan hiçbir zaman kuşku duymadım. Kendi kendime havalara girmiyorum...”</p>

    <p>“İyi, kibirli olmak iyi!”</p>

    <p>Anne, “Zouzou!” dedi.</p>

    <p>Kız, “Evet, sevgili anneciğim, adı böyle olan ve tesadüfen böyle yakışıklı olan genç bir adam her zaman biraz kibirli olma tehlikesiyle karşı karşıya kalır,” dedi.</p>

    <p>Bu sözlerden sonra bana kahkahalara boğulmaktan başka yapacak bir şey kalmadı. Buna Herr Hurtado da katıldı. Ve dedim ki:</p>

    <p>“Matmazel Suzanna bu güzel görüntüsüyle çok daha büyük kibirlilik gösterme tehlikesiyle karşı karşıya olduğunun farkında olmalı. Buna bir de gurur duyulması gereken bir baba ve bir de böyle bir anne eklenince, insanın şeytana uyması doğal olarak kaçınılmaz olur.” (senyoranın önünde eğiliyorum). Utancından Zouzou’ nun yüzü kızarmıştı, aslında onun yüzü, hiç utanç belirtisi göstermeyen annesinin yerine kızarmıştı, belki de annesini kıskandığı içindi. Genç kız şaşırtıcı bir şekilde yüzünün kızarmasının üstesinden geldi ve başıyla beni işaret ederek umursamaz bir biçimde, “Ah, ne kadar da güzel dişleri var,” diyerek bu olayı yaşanmamış gibi göstermeye çalıştı.</p>

    <p>Hayatımda hiç böyle bir rahat bir kız görmemiştim. Ve bir miktar da şiddet içeren bu davranış biçimini genç kız, Senyora’nın, “<em>Zouzou</em>, <em>vous étes tout</em> <span class="char-style-override-28">à</span> <em>fait impossible!”</em><a class="si-noteref epub-type_noteref" href="#f143" id="ref_f143">143</a> demesi üzerine verdiği şu yanıtla hafifletmesini bildi:</p>

    <p>“Ama o hep dişlerini gösteriyor. Herhalde güzel olduklarını duymak istiyor. Zaten böyle şeyler hakkında konuşmamak doğru değil. Susmak sağlıklı değildir. Bu saptama ne ona ne de bir başkasına zarar verir.”</p>

    <p>Olağanüstü bir yaratık. Ne kadar olağanüstü olduğunu, kendisinin de ait olduğu toplumsal ve ulusal çevrenin dışına ne kadar çıkabildiğini görmem daha sonraları mümkün olacaktı. Hele bir de onun konulara doğrudan doğruya nasıl daldığını, kullandığı o tuhaf, “Susmak sağlıklı değildir,” cümlesinden sonra öğrenecektim.</p>

    <p>Mahcup bir durum oluşması nedeniyle konuşma kısa bir süre için kesildi. Madam Kuckuck da Cruz, parmaklarının ucuyla hafif hafif masanın üstüne vuruyordu. Bay Hortado gözlüğüyle oynuyordu. Ben durumu şöyle idare ettim:</p>

    <p>“Matmazel Suzanne’nin pedagojik yeteneklerini hepimiz takdir etmeliyiz. Biraz önce saygıdeğer babasının tren yolculuğuyla ilgili olarak anlattıklarına benimle başladığı düşüncesinin ne kadar komik olacağını söylemekle son derece haklıydı. Bahse girerim ki, kendisi, Paris’e satın almak için gittiği bazı iskelet parçalarıyla, yani Eosen döneminde yaşamış o çok önemli ama ne yazık ki soyu çoktan tükenmiş Tapir türünün bazı iskelet parçalarıyla başlamıştı konuşmasına...”</p>

    <p>“Tam da dediğiniz gibi oldu,” dedi senyora. “Don Antonio, size de anlattığı gibi, özellikle bu konudan söz etti, satın alınan iskelet parçalarına en çok sevinen kişi işte karşınızda duruyor çünkü bunlar ona bilimsel çalışma olanağı sunacak. Size Mösyö Hurtado’yu eşimin araştırma ekibinden biri olarak tanıtmıştım. O, gerçekten de çok önemli bir hayvan tasarımcısı, müzemizde bulunan günümüz hayvan türlerini en doğal şekilleriyle kopyalamakla kalmıyor, aynı zamanda da fosil buluntularının yardımıyla artık yaşamayan yaratıkların görüntülerini son derece inandırıcı bir şekilde yeniden yaratma sanatını da icra ediyor.”</p>

    <p>Demek ki saçları bu nedenle ceketinin yakasının üstüne dökülüyor, diye düşündüm. Bunun ille de böyle olması gerekmiyordu. Yüksek bir sesle şöyle dedim:</p>

    <p>“Saygıdeğer madam –Mösyö Hurtado– doğrusu bundan daha iyi bir rastlantı olamazdı! Düşünün bir kere, sizin takdire şayan işinizden saygıdeğer Profesör Kuckuck yolda bana söz etti, kente attığım ilk adımdan sonra sizinle tanışıyor olmam ne büyük şans ...”</p>

    <p>Peki, Matmazel Zouzou yüzünü çevirerek buna ne mi dedi? Şunu söyleme cüretini gösterdi:</p>

    <p>“Ah, ne büyük sevinç! Hemen boynuna atlayın! Bizimle tanışmanız onunla tanışmaktan duyduğunuz coşkuyla kıyaslanamaz sanırım. Bu işleri yaparken bilime pek de önem veren biri gibi görünmüyorsunuz, marki. Aslında sizin gerçekten ilgi duyduğunuz şey, bale ve atlardır.”</p>

    <p>Aslında Zouzou’nun konuşmalarını pek dikkate almamam gerekiyordu ama ben yine de yanıt verdim:</p>

    <p>“Atlar mı? Birincisi, saygıdeğer matmazelim, atın Eosen döneminin tapiriyle uzaktan da olsa çok ilgisi var. Hatta bale sayesinde oluşan o güzel bacakların ilk kemik yapısı hatırlandığında, bale bile insanda bilimsel düşünceler uyandırabilir. Bundan söz ettiğim için özür dilerim ama bale konusunu siz ortaya attınız. Ayrıca benim bilimsel alanlara, kozmosa, ilk üç türeme biçimine ve evrene ilgi duyan biri değil de, sığ alanlarla ilgilenen şımarık bir delikanlı olduğumu düşünmekte özgürsünüz. Söylediğim gibi, bu tamamen size kalmış bir şey; ancak böyle düşünmekle bana haksızlık ediyor olabilirsiniz.”</p>

    <p>“Evet, Zouzou, amacının bu olmadığını söylemek şimdi sana düşüyor,” dedi annesi.</p>

    <p>Ancak Zouzou inadına susuyordu.</p>

    <p>Buna karşın Herr Hurtado, gururu okşanmış olarak, çok nazik bir şekilde kendisini selamlamama karşılık verdi.</p>

    <p>“Sayın marki, matmazel insanlara takılmaktan hoşlanır,” dedi özür dilercesine. Biz erkekler buna katlanmak zorundayız, zaten aramızda bunu isteyerek kim yapmaz ki? Başlarda sırf bu işle uğraştığım için bana da hep post doldurucusu diye takılırdı: Ben ekmeğimi ölmüş olan sevimli hayvanların, kanaryaların, papağanların ve kedilerin içini doldurup onlara güzel cam gözler takarak kazanırdım. Sonraları tabii daha iyi şeyler yapmaya başladım, deri plastiğine, yani zanaattan sanata geçtim ve son derece canlı bir görüntü sergileyebilmek için artık ölü hayvanlara ihtiyacım yok. Bu iş için becerikli bir el dışında çok fazla doğa gözleminde bulunmak ve incelemek gerekiyor, bunu saklamıyorum. Bu sanatta bana ait olanı, uzun yıllardır çalıştığım doğa tarihi müzemizin hizmetine sundum. Kuşkusuz tek başıma değilim, benim gibi aynı branştan iki kişiyle birlikte Kuckuck’un kurumu için çalışıyoruz. Eski dönemlere, yani arkaik dönemlere ait hayvanların röprodüksiyonunu yaparken, genel görüntünün eksiksiz olmasını sağlamak için anatomi bilgisi hakkında sağlam bir altyapıya sahip olmak gerekiyor; işte bu nedenle saygıdeğer Profesör Kuckuck’un Paris’te ilk dönemin bu toynaklı hayvanına ait bir iskelet parçası bulup satın alması beni fazlasıyla sevindiriyor. Ben de artık elimizdekinin üzerinde çalışabilirim. Bu hayvan bir tilkiden daha büyük değil ve ön ayaklarında iyi gelişmiş dört tırnak, arka ayaklarında da üç tırnak var...”</p>

    <p>Hurtado’nun dili iyice çözülmüştü. Bu parlak görev için onu candan kutladım ancak Buenos Aires’e gideceğim geminin bir hafta sonra kalkacak olması nedeniyle çalışmalarının sonucunu göremeyeceğim için üzüldüğümü söyledim. Ama şimdiye kadar yarattığı çok sayıdaki eserini görmeye kararlı olduğumu ekledim. Profesör Kuckuck’un kendisi de bana müzede rehberlik etmeyi samimi bir şekilde önermişti. Yapılması gereken tek şey, kendisinden randevu almaktı.</p>

    <p>Bunu hemen alabiliriz, dedi Hurtado. Eğer yarın öğleden önce, saat on birde, buradan pek uzakta olmayan Rua da Prata’daki müzeye gidecek olursam, hem profesör hem de çalışma arkadaşlarının orada olacaklarını, müzeyi gezmeye ben de katılacak olursam, bundan onur duyacağını söyledi.</p>

    <p>Mükemmel. Önerisini kabul ettiğimin göstergesi olarak ona elimi uzattım ve hanımlar da ister istemez bu randevunun gerçekleşmesine izin verdiler. Senyoranın gülümsemesi biraz aşağılayıcıydı, Zouzou’nunki ise alaycı. Zouzou, Herr Hurtado’nun “takılma” diye adlandırdığı şeyden pek uzaklaşmasa da, oldukça uygar davranarak devam eden kısa konuşmaya katıldı. “Don Miguel”in profesörü istasyondan alarak evine götürdüğünü ve öğle yemeğini onun ailesiyle birlikte yediğini, daha sonra burada hanımlara alışverişte eşlik ettiğini ve alışverişten sonra da onları, ülke geleneğine göre hanımların yanlarında erkek refakatçi olmadan giremeyecekleri bu kafeye getirdiğini biliyordum. Konuşmamız sırasında yapmak istediğim seyahatten, tek çocukları olduğum için bana olan zaafları nedeniyle ailemin hediye ettiği bir yıl sürecek dünya seyahatimden de söz edildi.</p>

    <p>Zouzou, “<em>C’est le mot</em>,”<a class="si-noteref epub-type_noteref" href="#f144" id="ref_f144">144</a> diye söze karışmadan edemedi. “Kuşkusuz buna zaaf denilebilir.”</p>

    <p>“Benim alçakgönüllülüğümden sürekli kaygı duyduğunuzu görüyorum, matmazel.”</p>

    <p>“Sanırım bu umutsuz bir vaka olurdu,” diye yanıt verdi Zouzou.</p>

    <p>Annesi onu uyardı:</p>

    <p>“Sevgili çocuğum, senin gibi genç bir kızın lafını bilmesi ve takılma arasında bir ayrım yapmasını öğrenmesi gerekir.”</p>

    <p>Her ne kadar buradaki günlerim sayılı olsa da, Zouzou’nun beni iğnelemesi, günün birinde onun o güzel ve dolgun dudaklarını öpebilme umudu veriyordu bana.</p>

    <p>Benim bu umudumu güçlendiren Madam Kuckuck’ un bizzat kendisi olacaktı zira beni yarın resmen öğle yemeğine davet etti. Hurtado da kentin ve çevrenin güzelliklerini görmem için sınırlı vaktimi nasıl kullanıp nereleri görmem gerektiğini düşünmekle meşguldü. Kentin ve Passeo Estrella parkından bakıldığında seyredilmeye doyulamayan nehrin büyüleyici manzarasını mutlaka görmemi önerdi, ayrıca çok yakında yapılacak olan boğa güreşinden de söz etti, özellikle de bir mimari sanat incisi olan Belém’deki manastırı ve Cintra saraylarını övdü. Buna karşın bütün bu duyduklarımın arasında beni en çok cezp eden yeri, gezegenimizin şu anki bitki örtüsünden çok karbon dönemine ait olan bitkilerin, yani eğrelti otlarının bulunduğu Botanik Bahçesi’ni görmek istediğimi söyledim. Bunun beni hepsinden daha çok ilgilendirdiğini, Doğa Tarihi Müzesi’nin yanı sıra ilk gideceğim yerin burası olduğunu ekledim.</p>

    <p>“Sadece bir gezinti yolu uzaklıkta,” dedi senyora. “Kolayca ulaşabilirsiniz. En iyisi, Rua João de Castilho’ daki müzeyi gezdikten sonra bizimle birlikte öğle yemeği yiyip öğleden sonra da, Don Antonio José gelir mi gelmez mi bilmiyorum ama Botanik Bahçesi’ni gezmeyi düşünebilirsiniz.”</p>

    <p>Madam Kuckuck bu öneriyi asillere yakışır bir şekilde yaptı ve yemek davetini resmen bildirdi, benim de bu daveti son derece nazik bir şekilde, şaşırmış gibi yaparak büyük bir minnettarlıkla kabul ettiğimi söylememe gerek yok sanırım. Bir sonraki günümün programını hiçbir zaman bugünkü kadar büyük bir sevinçle planlamamıştım. Sözleştikten sonra gitmek için hep birlikte kalktık. Herr Hurtado garsondan kendisinin ve hanımların hesabını istedi. Yalnızca Hurtado değil, Madam Kuckuck ve Zouzou da veda etmek için bana ellerini uzattılar ve, “<em>A demain</em>,”<a class="si-noteref epub-type_noteref" href="#f145" id="ref_f145">145</a> diye tekrarladılar. Hatta Zouzou bile, “<em>A demain</em>,”dedi. “<em>Grâce à l’hospitalité de ma mère</em>,”<a class="si-noteref epub-type_noteref" href="#f146" id="ref_f146">146</a> diye de ekledi alaylı bir şekilde. Daha sonra bakışlarını yere doğru yönelterek, “Ben talimatlara göre konuşmaktan hoşlanmam. Bu nedenle size haksızlık etmeyi düşünmediğimi söylemeyi biraz erteledim.”</p>

    <p>Onun iğnelemeyi bırakıp aniden yumuşamasına öyle şaşırmıştım ki, yanlışlıkla kendisine Zaza dedim.</p>

    <p>“<em>Mais Mademoiselle Zaza</em>...”<a class="si-noteref epub-type_noteref" href="#f147" id="ref_f147">147</a></p>

    <p>“Zaza!” diye tekrarlayarak gülmeye başladı ve sırtını bana dönerek uzaklaştı...</p>

    <p>Ben onun arkasından seslenmek zorunda kaldım:</p>

    <p>“<em>Zouzou! Zouzou! Excuses ma bévue, je vous en prie!</em>”<a class="si-noteref epub-type_noteref" href="#f148" id="ref_f148">148</a></p>

    <p>Mağribiler dönemi mimari özelliğini yansıtan garın yanından geçtikten sonra, Rocio’yu Avenida da Libardade’ye bağlayan Rua do Principe’den geçerek otelime geri dönerken, dilimin sürçmesine ve ona Zaza dememe çok kızdım. Zaza! O Zaza farklı biriydi ve kendine özgü bir kişiliği vardı, eski İber soyundan gelen gururlu annesiyle ikili oluşturan bir kız değildi; aksine o, sadece aşkı Loulou’yla ikili oluşturuyordu – ve bu da çok büyük bir farklılıktı!</p>
  </div>

  <div class="si-footnotes html5_section epub-type_footnote">
    <div class="si-footnote html5_aside epub-type_footnote" id="f140">
      <a class="si-backref" href="#ref_f140">140</a><span class="si-footnote-text">. Batı kültüründe Samanyolu için “Süt Yolu” terimi kullanılmaktadır. Terim, Yunan mitolojisindeki bir mitosa dayanır. Buna göre, Zeus’un ölümlü bir kadından doğma oğlu Herakles’i bir gece Hera’nın göğsüne koyar. Bebek Herakles, Hera’nın göğsünden akan sütü içecek ve böylece ölümsüzlüğe erecektir. Hera uyanıp tanımadığı bir bebeği emzirdiğini fark edince, Herakles’i fırlatıp atar ve göğsünden çıkan süt de gecenin göğüne akar. Samanyolu ya da Batı kültüründeki adıyla Süt Yolu, mitolojiye göre böyle oluşmuştur. (Y.N.)</span>
    </div>

    <div class="si-footnote html5_aside epub-type_footnote" id="f141">
      <a class="si-backref" href="#ref_f141">141</a><span class="si-footnote-text">. (Fr.) İşte tuhaf bir yolcu! (Ç.N.)</span>
    </div>

    <div class="si-footnote html5_aside epub-type_footnote" id="f142">
      <a class="si-backref" href="#ref_f142">142</a><span class="si-footnote-text">. (Fr.) Kesinlikle. (Ç.N.)</span>
    </div>

    <div class="si-footnote html5_aside epub-type_footnote" id="f143">
      <a class="si-backref" href="#ref_f143">143</a><span class="si-footnote-text">. (Fr.) Zouzou, sen çok tuhaf bir kızsın! (Ç.N.)</span>
    </div>

    <div class="si-footnote html5_aside epub-type_footnote" id="f144">
      <a class="si-backref" href="#ref_f144">144</a><span class="si-footnote-text">. (Fr.) Tam da bu. (Y.N.)</span>
    </div>

    <div class="si-footnote html5_aside epub-type_footnote" id="f145">
      <a class="si-backref" href="#ref_f145">145</a><span class="si-footnote-text">. (Fr.) Yarın görüşmek üzere. (Ç.N.)</span>
    </div>

    <div class="si-footnote html5_aside epub-type_footnote" id="f146">
      <a class="si-backref" href="#ref_f146">146</a><span class="si-footnote-text">. (Fr.) Annemin konukseverliği sayesinde. (Ç.N.)</span>
    </div>

    <div class="si-footnote html5_aside epub-type_footnote" id="f147">
      <a class="si-backref" href="#ref_f147">147</a><span class="si-footnote-text">. (Fr.) Fakat Matmazel Zouzou... (Y.N.)</span>
    </div>

    <div class="si-footnote html5_aside epub-type_footnote" id="f148">
      <a class="si-backref" href="#ref_f148">148</a><span class="si-footnote-text">. (Fr.) Zouzou! Zouzou! Densizliğimi bağışlamanızı rica ediyorum! (Ç.N.)</span>
    </div>
  </div>
</body>
</html>