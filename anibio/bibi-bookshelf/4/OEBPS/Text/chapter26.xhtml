<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Dolandırıcı Felix Krull'un İtirafları</title>
  <link href="../Styles/main.css" rel="stylesheet" type="text/css"/>
</head>

<body class="chapter epub-type_chapter">
  <div class="sayfa-bosluk html5_section">
    <h1>Sekizinci bölüm</h1>

    <p>Ve ben böylece, tren yolculuğumuz sırasındaki konuşmalarıyla iç dünyamı derinden sarsan bu adamın evine konuk olmuştum; şehir merkezinden yukarıya doğru bakmaya doyamadığım tepelerdeki semtlerin birinde bulunan bu evin tesadüfen tanıştığım hanım sakinleri, yani anne ve kızı şimdi benim için daha da cazip hale gelmişti. Herr Hurtado’nun söz ettiği teleferik bizi hızlı ve rahat bir şekilde evin bulunduğu yere çıkardı, sonradan anlaşıldığı üzere, teleferiğin son durağı, Rua João de Castilho’nun çok yakınındaydı; öyle ki birkaç adım sonra buradaki beyaz evlerden biri olan Kuckuck’ların evine ulaştık. Evin önünde küçük bir çim alan vardı ve çim alanının ortasında da bir çiçek tarhı yer alıyordu. Evin içerisi mütevazı bir bilimadamının yaşam biçimine uygun döşenmişti, boyutları ve döşeniş biçimi benim şehirde kaldığım otelin görkemiyle tam bir tezat oluşturuyordu ama ben tevazu gösterip evin konumu ve odaların rahatlığı hakkında övgü dolu sözler söylemek zorunda hissettim kendimi.</p>

    <p>Kapıldığım bu duygu kendisini zorla kabul ettiren başka bir tezatla ürkek bir davranış biçimine dönüşmüştü: Evin hanımı Senyora Kuckuck da Cruz bizi, özellikle de beni, orta sınıfa özgü son derece küçük bir salonda öyle büyük bir saygıyla karşıladı ki, kendimi görkemli bir sarayın kabul salonunda karşılanıyormuş gibi hissettim. Bu hanımın önceki gün üzerimde bıraktığı etki, yeniden karşılaşmamız sırasında daha da arttı. Madam Kuckuck dünkünden daha farklı bir kıyafetle karşıma çıkmaya özen göstermişti: Üzerinde hareli ince kumaştan dikilmiş, belini sıkı sıkı saran, eteği kat kat beyaz bir elbise vardı, elbisenin kolları dar ve kırmalıydı ve göğsünün altında siyah kadife bir şerit yer alıyordu. Ucu madalyonlu altın fildişi takı, renkli boynunu süslüyordu, boynunun ten rengi, kulaklarında sallanan kara kehribar küpelerin arasındaki ciddi ifadeli büyük yüzünün renginden bir iki ton daha koyuydu ve bembeyaz elbisesine kontrast oluşturuyordu. Şapka takmadığı için alnına lüle lüle dökülen dolgun ve siyah saçlarının arasında birkaç beyaz tel saç göze çarpıyordu. Vücudu kusursuzdu ve formunu hâlâ koruyordu; dik tuttuğu başıyla ve gururlu bakışlarından neredeyse yorgun düşmüş gözleriyle insanın yüzüne nasıl da tepeden bakıyordu! Bu kadının beni biraz ürküttüğünü ama sergilediği özellikleriyle de son derecede büyülediğini yadsıyamam. Prenseslere özgü haşmetli ve mağrur duruşuyla bir bilimadamının karısı olmayı hak etmiyordu. Duruşunda biraz safkanlılık ve kendini üstün ırktan görme hali vardı, bu da ona dürtüsel bir hava veriyor ve onu çok çekici kılıyordu.</p>

    <p>Aslında ben yaşım ve ilgi alanım nedeniyle bana Senyora Maria Pia’dan daha yakın olan kızı Zouzou’yla karşılaşmayı umuyordum. Bu arada pelüş örtülü salon masanın ütündeki Porto şarabı karafasının etrafındaki kadehlere şarap dolduran profesörden, kızının önadını telaffuz ettiğini duydum. Aperitiflerimizi henüz yudumlamaya başlamıştık ki, fazla beklemeye gerek kalmadan Zouzou içeri girdi, önce annesini, sonra arkadaşça Herr Hurtado’yu ve en sonunda da beni selamladı; herhalde bilinçli olarak böyle yapmıştı, benim kendimi bir şey sanıp havalara girmemi istememişti herhalde. Matmazel Zouzou Cunha, Costa ve Lopes isimli arkadaşlarıyla tenis oynamaktan geliyordu. Arkadaşlarından biri ya da diğerinin tenis oynama yeteneğiyle ilgili övücü ve yerici şeyler söyledi, anlaşılan kendisini usta oyuncu olarak görüyordu. Kafasını geriye doğru atarak benim de tenis oynayıp oynamadığımı sordu. Ve ben bir zamanlar Frankfurt’tayken, fırsat buldukça tenis kortlarının kenarına dikilip demir tellerin arkasından tenis oynayan şık giyimli gençleri izlemiş olduğum için –aslına bakılırsa dikkatlice ve içselleştirerek izlemiştim– vaktiyle Monrefuge Şatosu’nun kortunda tenis oynadığımı ve hiç de kötü bir partner olmadığımı ama o zamandan beri oldukça antrenmansız kaldığımı söyledim.</p>

    <p>Zouzou omuzlarını silkti. Kulaklarının üstüne dökülen lüle lüle saçlarını, yukarıya doğru kalkık üstdudağını, dişlerinin minesini, insanı büyüleyen çekici çenesini ve boyun çizgisini, düzgün kaşlarının altındaki siyah gözlerinin haşin haşin bakışlarını yeniden seyretmek ne kadar da keyif vericiydi! Sevimli kollarını nerdeyse tamamen açıkta bırakan kısa kollu ve deri kemerli sade beyaz keten bir elbise vardı üzerinde. Hele bir de kollarını kırıp iki eliyle saç süsü olarak taktığı altından bir yılancıkla zıp zıp zıplaması yok mu, bu, kollarının büyüleyiciliğini daha da artıyordu. Senyora Maria Pia’nın yüksek asalet mensubu soylu hanımları anımsatan görüntüsü kuşkusuz beni derinden sarsacak kadar etkilemişti ama benim kalbim daha çok onun büyüleyici kızı için çarpıyordu. Matmazel Zouzou’nun seyahate çıkmış olan Loulou Venosta olduğu ya da o olması gerektiği düşüncesi, zihnime iyice kazınmıştı; oysa ben olayların böyle gelişmesi durumunda çok büyük zorluklarla karşılaşacağımın bilincindeydim. Karşılaşacağım zor durumları göz önünde bulunduracak olursam, bu dudaklara ve (ilk kemik yapısıyla) nefis kollardan birine konduracağım bir öpücük için gemimin buradan ayrılmasına kadar kalan altı yedi gün bana nasıl yetecekti? Zouzou’yla olan ilişkime zaman ayırıp gelişmesini sağlamak için bu kısa süreyi hemen uzatmam, seyahat programımı değiştirmem ve gemi yolculuğumu ertelemem gerektiği düşüncesi geldi aklıma.</p>

    <p>Kafamdan hangi çılgınca düşünceler geçmiyordu ki! Evde kalmış olan öteki Ben’in evlenme arzusu düşüncelerimi allak bullak ediyordu. Bana öyle geliyordu ki, Lüksemburg’daki ailemin kafamı dağıtmak için çıkmaya zorladığı dünya seyahatinden vazgeçip, onları kandırmak pahasına, Profesör Kuckuck’un güzel ve sevimli kızıyla evlenmeli ve onun kocası olarak Lizbon’da kalmalıydım. Bana acı da gelse, şunu çok iyi biliyordum ki, pamuk ipliğine bağlı olan varlığım, yani bu çift kişilikli nazik durumum böylesi bir gerçeğin üstesinden gelmemi imkânsız kılıyordu. Dediğim gibi, bu durum bana acı veriyordu. Ama öte yandan da kişiliğimin zarafetine uygun düşen, toplumsal konumu yüksek yeni dostlarla karşılaştığım için ne kadar da mutluydum!</p>

    <p>Bu arada evin konumuna uygun olarak yapılmış ceviz ağacı oymalı, çok büyük ve ağır büfenin bulunduğu yemek odasına geçildi. Profesör masanın başındaki yerini alırken, ben de Zouzou ve Herr Hurtado’nun karşısına, evin hanımının yanına oturdum. Zouzou ve Herr Hurtado’nun yan yana oturmaları, Zouzou’yla gizli evlilik hayalleri beslediğim için, onların birbirlerine karşı davranışlarını belli bir rahatsızlıkla izlememe neden olmuştu. Bu uzun saçlı adam ve bu güzel kızın birbirleri için düşünülmüş oldukları belliydi ve bu durum beni üzeceğe benziyordu. Ama aralarındaki ilişki öylesine rahat ve doğaldı ki, duyduğum kaygının yersiz olduğunu hemen anladım. Kıvırcık saçlı yaşlıca bir hizmetçi, çok lezzetli olduğu anlaşılan yemeği servise başlamıştı. Yemekte enfes yerel sardalyeli ordövr, kuzu kızartması ve tatlı olarak da kremalı beze, meyve ve peynirli kurabiye vardı. Bunların yanı sıra hanımların suyla karıştırdıkları sıcak kırmızı şarap da sunuldu ancak profesör bundan hiç içmedi. Profesör kendi evinde sunulan hiçbir şeyin, Savoy Palace’ta sunulan yemeklerle yarışamayacağını söylemek zorunda hissetti kendisini. Ben ona yanıt vermeden, Zouzou hemen lafa karıştı ve bugünkü öğle yemeğini benim gönüllü olarak seçtiğimi ve hiçbir şekilde özel zahmetlere girilmesini beklememem gerektiğini söyledi. Ama yine de bazı zahmetlere girildiği belliydi; ancak ben bunun üzerinde pek durmadım ve kaldığım Avenida Oteli’nin mutfağına özlem duymak için herhangi bir nedenim olmadığını ve böylesine farklı, insanı her bakımdan etkileyen bir aile ortamında yemek yemekten çok mutlu olduğumu, bu fırsatı kime borçlu olduğumu her zaman hatırlayacağımı söyledim; bunu söylerken, Senyora’nın elini öptüm ama bakışlarım Zouzou’daydı.</p>

    <p>Zouzou yukarıya kalkık kaşları, yarı açık dudakları ve gerilmiş burun delikleriyle bakışlarıma sert bir karşılık verdi. Sevinerek fark ettim ki, onun rahat hali tamamen Don Miguel’le olan ilişkisiyle ilgiliydi, benimle olan ilişkisinde kesinlikle böyle bir şey söz konusu değildi. Saklamaya gerek duymadan benim her hareketimi izliyordu, söylediklerime kulak kesiliyordu, söylediğim her şeye önce hemen tepki gösteriyor ve yüzünde hiçbir gülümseme belirtisi olmuyordu; aksine hep yaptığı gibi, kısa kısa ve küçümsercesine burnundan soluyordu. Kısacası benim varlığım onda iğneleyici, gergin ve kavgacı bir tepkiye neden oluyordu. Her ne kadar düşmanca da olsa, onun benimle bu şekilde ilgilenmesini umursamaz bulmaktan çok umut verici bulduğuma kim ne diyebilir ki?</p>

    <p>Profesör ve benim arada sırada Almanca cümleler de kullandığımız sohbet, Fransızca yapılıyordu ve hâlâ benim müze ziyaretim ve kendisine borçlu olduğumu söylediğim evrensel sempatiye götüren düşüncelerle ilgiliydi yapılması düşünülen botanik bahçe ziyaretinden de söz edildikten sonra, sohbetin konusu kentin civarında bulunan ve kesinlikle kaçırmamam gerektiği söylenen mimari yapıtlara kaydı. Ben de bunları çok merak ettiğimi ve saygıdeğer seyahat arkadaşımın tavsiyesine uyarak Lizbon’u öyle üstünkörü dolaşmayıp bu kentin kültür hazinelerini etraflıca incelemek için kendime yeterince zaman ayıracağımı söyledim. Ancak bütün korkum zamanla ilgiliydi çünkü seyahat planım bana çok az zaman tanıyordu. Bu sorunu mutlaka halletmem gerekiyordu, buradaki kalış süremi ne kadar uzatabilirim sorusuna daha çok kafa yormaya başladım.</p>

    <p>Sanki ben orada değilmişim gibi benim hakkımda üçüncü şahıs adılıyla konuşan ve bundan çok hoşlandığı belli olan Zouzou, iğneleyici bir şekilde, kenti ayrıntılı bir şekilde gezmeye zorlamakla mösyö markiye haksızlık edilmiş olur, dedi. Bu, benim çiçekten çiçeğe konarak birazcık bal tadan bir kelebeğe benzeyen alışkanlıklarımı görmezden gelmek demekmiş. Ben de onun konuşma üslubunu taklit ederek matmazelin tahmini her ne kadar yanlış da olsa, kişiliğimle ilgili düşünceleri gerçekten çok hoş, bunu şiirsel betimlemelerle anlatması daha da hoş dedim. Zouzou bunun üzerine daha da iğneleyici konuşarak kişiliğinizden yansıyan parıltı bu kadar çok olunca, şiirsel konuşmamak ne mümkün, dedi. Daha önce de ifade ettiği gibi, her şeyi olduğu gibi aktarmanın doğru olduğu ve “Susmanın sağlıklı olmadığı” düşüncesinin yanı sıra, ağzından çıkan tüm sözler öfke doluydu. Anne, asi ruhlu kızını başını sallayarak uyarırken, her iki bey de gülüyordu. Bana gelince; kadehimi Zouzou’ya kaldırıp saygılarımı sundum ve o da sinirinden şaşırıp kendi kadehini kaldırmak istedi; ancak yüzü kızararak kadehten elini geri çekti ve her zaman yaptığı gibi yine kendini beğenmiş bir edayla burnundan soluyarak şaşkınlığını gizlemeye çalıştı.</p>

    <p>Sohbet, benim seyahat planlarımdan dolayı Lizbon’ da kalış süremi kısaltmak isteyişim üzerine yoğunlaşmıştı, özellikle de annem ve babamın Trouville’de tanışmış oldukları Arjantinli Estanciero ailesi ve onların konukseverlikleri üzerineydi. Ben de evde kalanın bana verdiği talimatlar doğrultusunda onları aydınlattım. Bu insanların adı aslında Meyer’di ama aynı zamanda da Novaro’ydu; çünkü bu isim onların çocuklarının adıydı, Frau Meyer’in ilk evliliğinden olan kızı ve oğlunun ismiydi. Frau Meyer Venezuela’da doğmuş ve çok genç yaşlarda devlette görev yapan ancak 1890 Devrimi’nde öldürülen bir Arjantinliyle evlenmiş, diye anlatmaya devam ettim. Bir yıl yas tuttuktan sonra zengin bir adam olan Konsül Meyer’le evlenerek Novaro’dan olan çocuklarıyla birlikte onun Buenos Aires’teki evine, ailenin sürekli yaşadığı, şehirden oldukça uzakta, dağların arasında bulunan El Retiro malikânesine taşınmıştı. Frau Meyer’in oldukça yüksek olan dul maaşı ikinci evliliğinden sonra çocuklarına kalmış ve böylece çocuklar, sadece bu varlıklı Meyer’in gelecekteki mirasçıları olmakla kalmayıp kendileri de daha şimdiden hayli zengin olmuşlardı. Çocuklar 17 ve 18 yaşlarında olmalıydılar.</p>

    <p>Zouzou, “Senyora Meyer çok güzel bir kadın olmalı, öyle değil mi?” diye sordu.</p>

    <p>“Bunu bilmiyorum, matmazel. Çok kısa bir süre sonra bir eş adayı bulduğuna göre çirkin olmadığını sanıyorum.”</p>

    <p>“Aynı şeyi çocuklar için de, yani her iki Novaro için de düşünmek doğru olur. Çocukların önadlarını biliyor musunuz?”</p>

    <p>“Ailemin onların isimlerini söylediğini hatırlamıyorum.”</p>

    <p>“Ama iddia ederim ki siz onların adını öğrenmek için can atıyorsunuzdur.”</p>

    <p>“Neden?”</p>

    <p>“Bilmem, siz bu karıkocadan öyle büyük bir ilgiyle söz ettiniz ki.”</p>

    <p>Şaşırmış gibi yaparak, “Bunun farkında değilim,” dedim. “Onlarla ilgili olarak zihnimde herhangi bir şey canlandıramıyorum ancak güzel iki kardeşin görüntüsü beni her zaman büyülemiştir.”</p>

    <p>“Sizin karşınıza tek çocuk olarak çıktığım için üzgünüm.”</p>

    <p>Önünde saygıyla eğilerek, “Birincisi, tek başına olmanın da kendince etkileyici yanları vardır,” diye karşılık verdim.</p>

    <p>“Peki ikincisi?”</p>

    <p>“İkincisi mi? Boş bulunup hiç düşünmeden ‘birincisi’ dedim, ‘ikincisi’ diyebileceğim bir şey yok aklımda. Kardeşlerin kombinasyonları dışında, ikinci olarak daha hoş kombinasyonlar olduğu da söylenebilir.”</p>

    <p>“<em>Patatípatatá!</em>”<a class="si-noteref epub-type_noteref" href="#f149" id="ref_f149">149</a></p>

    <p>Annesi, “Böyle söylenmez, Zouzou,” diyerek kızının konuşmasına müdahale etti. “Marki senin ahlak anlayışından kuşku duyar sonra .”</p>

    <p>Matmazel Zouzou’yla ilgili düşüncelerimin kendisine duyduğum saygının dışına öyle kolay kolay çıkamayacağını teyit ettim. Kahvaltı masasından kalkıldı ve kahve içmek için tekrar salona geçildi. Profesör botanik bahçesine yapacağımız gezintiye katılamayacağını, bürosuna dönmek zorunda olduğunu söyledi. Bizimle yalnızca kent merkezine kadar gelip Avenida da Liberdade’de caddesinde vedalaştı, vedalaşırken çok nazik bir şekilde, müzesine gösterdiğim ilgiden dolayı minnet duyduğunu, benim kendisi ve ailesi için çok hoş ve değerli bir konuk olduğumu ve Lizbon’da kaldığım sürece her zaman değerli bir konuk olacağımı söyledi. Eğer canım ister ve zamanım olur da yeniden tenis oynamaya başlamayı düşünürsem, kızının beni kulübüne götürmesinden mutluluk duyacağını da ekledi.</p>

    <p>Zouzou da coşkuyla bunu yapmak istediğini söyledi.</p>

    <p>Profesör benim elimi sıkarken, bir taraftan da başını kızına doğru sallayıp gülümseyerek hoşgörülü davrandığını gösterirken, aynı davranışı kızından da beklediğini ima etti.</p>

    <p>Birbirimizden ayrıldığımız noktadan gitmek istediğimiz o ünlü bahçelere, yukarıdaki sevimli tepelere çıkarak rahat bir şekilde ulaşmak mümkündü; bahçeler göllerin ve göletlerin etrafına, yukarıya doğru uzanan kayalıkların arasındaki mağaralara ve seyrek ağaçlı bayırlara yayılmıştı. Sürekli değişen bir düzen içerisinde yürüyorduk: Zouzou önden yürürken, Don Miguel ve ben, Senyora Kuckuck’un yanında, onunla birlikte yürüyorduk. Ben kendimi bazen sert bakışlı, gururlu hanımın yanında buluyor ve Herr Hurtado ile Zouzou’nun önümüzden yürüdüklerini görüyordum. Ama bazen de etrafımızdaki bitki örtüsü ve doğa mucizesi hakkında bilgi vermek için sık sık yanıma gelen dermoplastikçiyle birlikte, kızıyla bir çift oluşturan Senyora Kuckuck’un ya önünden ya da arkasında yürüyorduk. İtiraf etmeliyim ki, bu benim en çok hoşuma giden yürüme biçimiydi, bunun nedeni “hayvan doldurucu” ve onun yaptığı açıklamalar değildi, aksine benim gizlemeye çalıştığım o “ikinci” şık yerini bulmuş oluyordu ve ben önümde yürüyen anne ve kızın ne kadar hoş bir kombinasyon oluşturduğunu görüyordum.</p>

    <p>Doğa her ne kadar muhteşem ve görülmeye değer olsa ve bizden çok az dikkat istese de, insani bir şeyle karşılaştığımızda ilgimizi ona yönelttiğimiz ve bütünüyle onun üstüne yoğunlaştığımız gerçeğini dile getirmenin şimdi tam sırası. Doğa tüm isteklerine rağmen duyularımızın arka planını oluşturan kulisin, yani salt bir dekorasyonun oynadığı rolün üzerine çıkamaz; ama tabii ki doğa kendi başına her türlü övgüye değer. Tahminen elli metre boyundaki devasa kozalaklı ağaçlar insanın başını döndürüyordu, botanik bahçesinde her türlü fan ve tüylü palmiyelerin yanı sıra, vahşi ormanları andıran birbirine karışmış yoğun bitki örtüsüyle dünyanın her yerinden örnekler sunuluyordu. İçinde gelin ve mandarin ördeklerinin yüzdüğü süs havuzlarının kenarlarını, bambu ve papirüs gibi egzotik kamış türleri süslüyordu. İnsanı kendine en çok hayran bırakan ağaç ise koyu yeşil yoğun yaprakların oluşturduğu tepesiyle ve dışarı fışkıran beyaz çan çiçekleriyle avize ağacıydı. Ayrıca pek çok yerde ilk dönemlere ait eğreltiotu ağaçları, her tarafa yayılmış çalılıklar ve yelpaze biçimindeki kocaman yapraklarının birer taç oluşturduğu ince gövdeli ağaçlar vardı, Herr Hurtado’nun bize anlattığına göre, bu devasa yapraklar, üzerlerinde spor kapsüllüleri taşıyorlarmış. Yine Herr Hurtado’dan öğrendiğimize göre bu ağaçlar dünyanın çok az yerinde bulunuyormuş. Aslında hiç çiçek açmayan ve tohumu olmayan bu eğreltiotu ağaçlarının ilkel insanların inancına göre gizli güçleri varmış ve bu özellikleriyle de aşk büyüsüne çok iyi gelirlermiş, diye ekledi Herr Hurtado.</p>

    <p>“Vay ahlaksızlar!” dedi Zouzou.</p>

    <p>“Ne demek istiyorsunuz, matmazel?” diye sordum. “Bu ‘aşk büyüsü’ sözcüğünün herhangi bir art niyet olmadan böylesine bilimsel ve nesnel bir şekilde dillendirilmesi karşısında neden bu kadar duygusal bir geri bildirimde bulunduğunuza çok şaşırdım. Bu sözcüğün hangi kısmına itirazınız var?” diye sordum: “Aşka mı, yoksa büyüye mi?”</p>

    <p>Zouzou soruma yanıt vermedi, aksine tehditkâr bir şekilde başını sallayarak öfkeli öfkeli yüzüme baktı.</p>

    <p>Öyle bir durum oluştu ki, hayvan tasarımcısı ve soyuyla gurur duyan annenin arkasından yine yan yana yürüyorduk.</p>

    <p>Aslında aşkın kendisinin başlı başına bir büyü olduğunu söyledim. İlk insanların, yani hâlâ mevcut olan bu eğreltiotu dönemi insanlarının aşka büyü kattıklarına şaşırmamak gerekir çünkü dünyada her zaman her şey aynı anda ve yan yana bulunmaktadır.</p>

    <p>Zouzou, “Bu çok ahlaksızca bir konu,” diyerek beni tersledi.</p>

    <p>“Aşk mı? Ne kadar katısınız! Güzel olan sevilir. Çiçek nasıl yüzünü güneşe çeviriyorsa, akıl ve ruh da yüzünü aynı şekilde güzele çevirir. Biraz önce kullandığınız o tek heceli nidanızla güzelliği kastetmediniz herhalde.”</p>

    <p>“Güzel olanın konuyu güzelliğe getirmesini hiç şık bulmuyorum.”</p>

    <p>Zouzou’nun düşüncesini böyle açık yüreklilikle söylemesi karşısında ona şu yanıtı verdim:</p>

    <p>“Siz gerçekten de çok kincisiniz, matmazel. Güzel görünmek sizce hayranlık duyulmaktan mahrum bırakılmayla mı cezalandırılmalı? Daha çok çirkin olanı cezalandırmak gerekmez mi? Ben güzelliği her zaman doğal bir şey olarak kabul ettim. Dünyaya doğuştan duyduğum saygıdan dolayı beni görenleri hayal kırıklığına uğratmamak için çok çaba gösterdim. İşte hepsi bu kadar. Ben bunu bir çeşit öz düzence olarak adlandırmak istiyorum. İnsan bir sırça köşkte oturuyorsa çevresine taş atmamalıdır. Sevgili Zouzou, kulaklarınızın önüne doğru dökülen güzel buklelerinizle ne kadar da büyüleyici görünüyorsunuz. Ben bu buklelere bakmaya doyamıyorum, hatta onların resmini bile çizdim.”</p>

    <p>Bu gerçekten de doğruydu. Bu sabah güzel salonumun yemek köşesinde kahvaltı ettikten sonra, sigara içerken Loulou’nun Zaza’yla ilgili çıplak çizimlerini, Zouzou’ nun kulaklarına dökülen bukleleriyle donatmıştım.</p>

    <p>Dişlerinin arasından çıkardığı kısık bir sesle, “Ne! Benim resmimi çizmeye nasıl cüret edebilirsiniz?” dedi Zouzou.</p>

    <p>“Evet, evet, sizin izninizle ya da sizin izniniz olmadan. Güzellik kalbin özgür mülküdür, insanın içine akıttığı duygu ne engellenebilir ne de onun resme dönüştürülmesi yasaklanabilir.”</p>

    <p>“Bu çizimi görmek istiyorum.”</p>

    <p>“Bunun yapabilir miyim bilemiyorum, demek istiyorum ki, sizin onayınızı alacak bir şey yaptım mı bilemiyorum.”</p>

    <p>“Hiç fark etmez: Bu çizimi bana vermenizi istiyorum.”</p>

    <p>“Çizimler birkaç tane. Acaba onları size verebilir miyim, vereceksem nerede ve ne zaman, diye düşünmem lazım.”</p>

    <p>“Ne zaman ve nerede sorusunun yanıtı bulunur. Acaba sorusu kesinlikle söz konusu olamaz. Sizin benden habersiz yaptığınız şey, bizzat bana ait bir şey, sizin ‘temel hak’ dediğiniz şey tam bir terbiyesizliktir.”</p>

    <p>“Ben kesinlikle böyle düşünmemiştim. Yetişme tarzımla ilgili olarak kuşkuya düşmenize neden olduysam buna çok üzülürüm. Güzellik kalbin temel hakkıdır demekle belki de kendimi iyi ifade edemedim. Güzellik bizim güçlü duygularımızın karşısında savunmasız kalır. Güzelliğin duygularla hiçbir ilgisi olmayabilir ve ilgilenmek gibi bir zorunluluğu olmayabilir de ancak duygulara karşı çıkacak güce de sahip değildir.”</p>

    <p>“Konuyu değiştirmeyi bir türlü beceremiyorsunuz, değil mi?”</p>

    <p>“Konuyu mu? Tabii, memnuniyetle! Pek severek olmasa da, yine de kolayca değiştirebilirim. Yani örneğin –” diyerek daha sesli bir şekilde ve karikatürize edilmiş sohbet tonuyla konuşmaya devam ettim: “Şunu sorabilir miyim, siz ve saygıdeğer aileniz Lüksemburg Elçisi Herr Hüon ve Frau von Hüon’la tanışıyor muydunuz acaba?”</p>

    <p>“Hayır, bize ne Lüksemburg’dan.”</p>

    <p>“Evet, haklısınız. Benim onlara bir saygı ziyaretinde bulunmam gerekiyordu da. Bunu yerine getirerek ailemin düşüncesi doğrultusunda hareket etmiş oldum. Şimdi ise onlardan gelecek akşam yemeği daveti beklentisi içindeyim.”</p>

    <p>“İyi eğlenceler!”</p>

    <p>“Tabii bu davet beklentimin arkasında başka bir art düşüncem olduğunu da yadsıyamam. Majesteleri Herr von Hüon tarafından kral hazretlerine takdim edilmek istiyorum.”</p>

    <p>“Demek öyle, ayrıca saray adamısınız da, öyle mi?”</p>

    <p>“Siz böyle adlandırmak istiyorsanız – ben uzun bir süre burjuva cumhuriyetinde yaşadım. Seyahatim sırasında krallıkla yönetilen bir ülkeye uğrayacağım söz konusu olduğunda, kralın huzuruna çıkmayı gizlice kafama koymuştum. Siz bunu çocukça bulabilirsiniz ancak bu benim beklentilerime cevap veriyor ve bir kralın huzurunda nasıl eğilmek gerekiyorsa, ben de orada, onun önünde öyle eğilmek ve konuşma sırasında hitap biçimi olan majestelerini sıkça kullanmak istiyorum. Örneğin: ‘Sire, gösterdikleri teveccüh için majestelerinden naçizane teşekkürlerimi kabul buyurmalarını rica ediyorum,’ ve bunun gibi şeyler. Papanın huzuruna çıkmayı daha da çok istiyorum ve bunu bir gün mutlaka gerçekleştireceğim. Onun önünde diz çöküp, ‘<em>Votre Sainteté</em>,’<a class="si-noteref epub-type_noteref" href="#f150" id="ref_f150">150</a> demek herhalde müthiş bir keyif verirdi.”</p>

    <p>“Marki, siz kendinizi dine vakfetme gereksiniminden söz ediyorsunuz –”</p>

    <p>“Hayır, dine değil, güzel biçime.”</p>

    <p>“<em>Patatípatatá!</em> Aslında ilişkilerinizle, elçiliğin davetiyle ve her yere girebilecek durumda olduğunuzu ve insanlığın en yüksek mertebesinde dolaştığınızı söylemekle beni etkilemek istiyorsunuz.”</p>

    <p>“Biliyorsunuz, anneniz hanımefendi sizin bana <em>patatípatatá</em> demenizi yasakladı. Ve ayrıca da...”</p>

    <p>Zouzou, “<em>Maman!</em>”<a class="si-noteref epub-type_noteref" href="#f151" id="ref_f151">151</a> diye öyle yüksek sesle bağırdı ki, Senyora Maria Pia geriye dönüp ona bakmak zorunda kaldı. “Markiye tekrar ‘<em>Patatípatatá,</em>’ dediğimi bildirmek zorundayım.”</p>

    <p>“Genç konuğumuzla kavga edeceksen onunla birlikte yürümeye devam etmemelisin” dedi İber soylusu hanım kulağa hoş gelen o büyülü alto sesiyle. “Buraya gel ve Don Miguel’in yanında yürü. Markiyle de ben ilgileneceğim.”</p>

    <p>“Yapılan bu değişiklikten sonra, “Madam sizi temin ederim ki aramızda sürtüşmeye benzer herhangi bir şey geçmedi,” dedim. “Matmazel Zouzou’nun her şeyi böyle dosdoğru söylemesi kimin hoşuna gitmez ki!”</p>

    <p>Kulaklarında karakehribar küpeleri sallanan bu soylu Güneyli kadın, “Sevgili marki, bu çocuğun uzun süre size eşlik etmesini istemekle sizi fazla zorladık herhalde,” diye yanıt verdi. “Gençlik gençlerden pek hoşlanmıyor. Olgunlarla bir arada olmayı daha çok tercih ediyor, tercih etmese bile onları daha katlanılabilir buluyor.”</p>

    <p>Resmiyete biraz sıcaklık katmaya çalışarak, “Olgunlarla bir arada bulunmak gençlik için kesinlikle daha onurlandırıcıdır,” diye devam ettim.</p>

    <p>Senyora, “Öyleyse biz de şimdi birlikte yaptığımız yürüyüşü burada bitiriyoruz,” diye devam etti. “Birlikte yürüyüşümüz hoşunuza gitti mi?”</p>

    <p>“Evet, çok hoşuma gitti. İnanılmaz bir zevk aldım. Benim için kesin olan şu ki, yolculuğum sırasında mutlu bir rastlantı sonucu saygıdeğer eşiniz Senyor’la karşılaşıp sohbet etme fırsatı bulmuş olmasaydım, Lizbon’un, insanları ve nesneleriyle üzerimde bıraktığı izlenimlerden, daha iyi ifade etmem gerekirse, insanlar ve nesnelerin sunduğu izlenimlerden aldığım haz, şimdi aldığım hazzın ne yarısı kadar yoğun olurdu ne de yarısı kadar içten olurdu ve ben bunlara bu kadar duyarlılık gösteremezdim. Trende yaptığımız sohbete gelince; onu hayranlıkla dinleme rolü bana düşmüştü, bunu şöyle ifade etsem belki de daha iyi olur: Profesör Kuckuck’un anlattıklarından dolayı içimde paleontolojik bir çözülme, yani bir ön hazırlık olmasaydı, bütün bu izlenimleri bu kadar büyük bir heyecanla duyumsayamazdım; örneğin bu bilgilendirici ön hazırlık olmasaydı, ırklarla ilgili edindiğim izlenimleri, değişik dönemlerden ilginç kaynaşmalar yaşayan ilk insan ırkının göze ve kalbe hitap eden safkan soylusu olmasını böylesine içselleştirmem mümkün olmazdı...”</p>

    <p>Bir nefes aldım. Refakatçim derin derin öksürdü ve öksürürken dik duruşunu değiştirmedi.</p>

    <p>“İlk önekinin, yani ilk ırkın tüm düşüncelerime ve sözlerime girmiş olmasını değiştiremem,” diye devam ettim. İşte bu da benim sözünü ettiğim paleontolojik çözülmenin sonucudur. Burada gördüğüm eğrelti otlarının, ilk insanların dedikleri gibi, aşk büyüsü konusunda işe yaradıkları bana anlatılmış olsaydı bile, bunu bu paleontolojik çözülme olmadan nasıl bilebilirdim? Her şey o zamandan beri bana çok anlamlı gelmeye başladı –nesneler ve insanlar– yani: İnsanlar ve nesneler...”</p>

    <p>“Sevgili marki, duyarlılığınızın gerçek nedeni gençliğiniz olmalı.”</p>

    <p>“Sizin ağzınızdan ‘gençlik’ sözcüğünü duymak ne kadar da hoş, senyora! Siz bu sözcüğü olgunluğunuzun verdiği gönül zenginliğiyle telaffuz ediyorsunuz. Gençliğin gençlerden pek hoşlanmadığını söylemiştiniz, görünüşe göre kızınız Matmazel Zouzou gençliğe karşı pek öfkeli. Bu durum belli bir ölçüde benim için de söz konusu. Gençlik benim içinde bulunduğum bu coşku halini tek başına yaşayamaz. Benim avantajım, güzelliği yan yana yürüyen iki resimde, taze açmış çocuksu bir çiçekte ve olgun bir güzellikte görme şansımın olmasıdır...”</p>

    <p>Kısacası, çok güzel konuştum ve benim bu söz tufanım onlara hiç de rahatsızlık vermedi çünkü otelime geri döneceğim için Kuckuck’un villasına çıkan teleferiğin önünde, yanımdakilere veda ederken, Senyora, buradan ayrılmadan önce ara sıra beni tekrar görmeyi umduklarını söyledi ve eşi Don Antonio’nun da, arzu ettiğim takdirde, ihmal ettiğim tenis oyunumu Zouzou’nun sporsever arkadaşlarıyla tazeleyebileceğim konusunda beni yüreklendirdiğini belirtti. Kuşkusuz bu hiç de kötü bir fikir değildi.</p>

    <p>Her ne kadar biraz cüretkâr olsa da, gerçekten de kötü bir fikir değildi! Bunun mümkün olup olmayacağını bakışlarımla Zouzou’ya sordum, onun mimikleri ve omuzlarını silkerek sergilediği umursamaz davranışı, bana, evet demesinin çok da imkânsız olmadığını gösterdiği için önümüzdeki günlerde, bugünden itibaren üçüncü günün sabahında, bir dostluk maçı için bana randevu verildi ve maçtan sonra da aileyle birlikte “veda” için bir kere daha öğle yemeği yememiz kararlaştırıldı. Maria Pia ve Zouzou’nun ellerini öpüp Don Miguel’in de elini dostça sıktıktan sonra, yakın gelecekteki yaşam biçimimi düşünerek yoluma devam ettim.</p>
  </div>

  <div class="si-footnotes html5_section">
    <div class="si-footnote html5_aside epub-type_footnote" id="f149">
      <a class="si-backref" href="#ref_f149">149</a><span class="si-footnote-text">. Boş laf bunlar! (Ç.N.)</span>
    </div>

    <div class="si-footnote html5_aside epub-type_footnote" id="f150">
      <a class="si-backref" href="#ref_f150">150</a><span class="si-footnote-text">. (Fr.) Aziz Peder. (Ç.N.)</span>
    </div>

    <div class="si-footnote html5_aside epub-type_footnote" id="f151">
      <a class="si-backref" href="#ref_f151">151</a><span class="si-footnote-text">. (Fr.) Anne! (Ç.N.)</span>
    </div>
  </div>
</body>
</html>