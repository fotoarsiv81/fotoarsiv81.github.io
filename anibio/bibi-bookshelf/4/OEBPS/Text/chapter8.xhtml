<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Dolandırıcı Felix Krull'un İtirafları</title>
  <link href="../Styles/main.css" rel="stylesheet" type="text/css"/>
</head>

<body class="chapter epub-type_chapter">
  <div class="sayfa-bosluk html5_section">
    <h1>Sekizinci bölüm</h1>

    <p>Sen, ey tanımadığım okur! Kalemimi bir kenara bırakmadan ve düşlere dalıp kendimi toplamadan önce, itiraflarımın şimdiye kadarki akışı içinde sıkça dile getirdiğim gibi vicdani temizliğin beni araştırmaya zorladığı bir alana giriyorum. Yanılıp da benden rahat bir dil ve müstehcen şakalar bekleyenlerin hayal kırıklığına uğrayacaklarını önceden bilmelerini isterim. Bundan sonraki satırlarda, bu notların giriş bölümünde okura garanti ettiğim açık sözlülüğümü ahlak ve nezaket kurallarının dikte ettirdiği o itidal duygusu ve ciddiyetle birleştirmek istiyorum. Zira düzeysiz ve müstehcen esprilerin insanları neşelendirmesini ve onları mutlu etmesini hiçbir zaman anlayamadım, aksine insanın ağzını bozmasını her zaman en çirkin ve en itici davranış olarak gördüm; çünkü bu tür konuşma biçimi en düzeysiz konuşma biçimidir ve şehvet, onun özrü olarak ileri sürülemez. İnsanların böyle banal espriler ve müstehcen şakalar yaptıklarını duyunca, dünyanın en basit ve en komik olayının konuşulduğunu sanır insan, oysa burada tam tersi söz konusu; cinsel istek ve şehvet hakkında böyle terbiyesizce ve ahlaksızca konuşmak, yaşamın ve doğanın bu en güzel ve en gizemli olayını ayaktakımının düzeysiz kahkahalarına bırakmak olur. Ama şimdi itiraflarıma döneyim!</p>

    <p>Ben burada her şeyden önce, bu olayın yaşamımda erken yaşlarda rol oynamaya başladığını, düşüncelerimi meşgul ettiğini, düşlerimin ve çocuksu sohbetlerimin içeriğini belirlediğini anlatmak zorundayım: Bu olaya herhangi bir ad koymadan ya da bunun genel ve derin boyutlu anlamını henüz kavrayamadan önce, içimde kıpırdamaya başlayan bazı şeyleri gözlerimin önünde canlandırıyor, bedenimi saran o müthiş duyguyu tamamen kendime özgü bir şey olarak görüyordum ve bu özelliğimin benden başka hiç kimsede olmayan bir özellik olduğunu düşünerek hissettiklerimin tuhaflığı nedeniyle bu özelliğimden kimseye söz etmemenin doğru olacağını düşünüyordum. Aslında içine düştüğüm bu durumun adını koyamadığımdan, benliğimi saran bu içsel duyguları ve bana bahşedilen bu özellikleri “en güzel şey” ya da “büyük coşku” olarak adlandırıyordum ve bunu çok değerli bir sır olarak içimde saklıyordum. Ancak bu duyguyu herkesten kıskanıp içimde saklamak, yalnızlığım ve daha sonra tekrar değineceğim bir başka olay nedeniyle, duyularımın coşkusuyla pek de bağdaşmayan bu düşünsel masumiyetimi uzun süre korudum. Zira hatırladığım kadarıyla benim “büyük coşku” diye adlandırdığım şey, iç dünyamda belirleyici bir yere sahipti, hatta etkisi düşünsel sınırlarımın dışına taşmaya başlamıştı. Bilindiği gibi, küçük çocuklar böyle konular hakkında bilgisizdirler ve bu anlamda masumdurlar da. Ancak onları temiz ve melekler gibi kutsal kabul edip masum olduklarını düşünmek kuşkusuz ciddi bir sınama karşısında yıkılmaya mahkûm batıl bir inançtır. Sütannemin memesini emerken (daha sonra ayrıntısıyla anlatacağım gibi), duygularımı çok belli ettiğimi en azından birinci kaynaktan biliyorum – anlatılanlar bana her zaman inandırıcı geliyor ve üstelik ısrarcı doğamla da son derece örtüşüyor.</p>

    <p>Benim şehvete olan tutkum ve yeteneğim mucizenin sınırlarını zorluyordu; bugün de inandığım gibi, genel olarak kabul gören ölçüyü aşıyordu. Bunu tahmin edebilecek geçerli nedenlerim vardı; ancak bu tahminimi inandırıcı kılma görevi, meme emerken gösterdiğim uyanık davranışları kendisine borçlu olduğum ve gençlik yıllarım boyunca gizli ilişki içinde bulunduğum kadına düşmüştü. Genovefa adındaki bu kadın çok genç yaşta evimizde hizmetçi olarak çalışmaya başlamıştı; ben on altı yaşıma geldiğimde, o da otuzlarının başındaydı. Bir çavuşun kızıydı ve Frankfurt-Niederlahnstein hattı üzerindeki küçük bir istasyonun şefiyle sözlüydü, toplumsal saygınlığı olanlara özel bir ilgisi vardı, her ne kadar sıradan bir iş yapıyor olsa da, görünüş ve davranış biçimi bakımından kendisini hizmetçi kız ve nedime arasında orta bir yere koyuyordu. Mutluluğu için gerekli olan mal mülke sahip olamadığı için evlenip yuva kurması o zaman bile uzak bir hayaldi. Ne zaman sona ereceğini bilmediği bekleme süresi, yeşil gözleri fıldır fıldır bakan ve cilveli hareketleriyle insanın aklını başından alan bu iriyarı sarışın kadını fazlasıyla usandırmış olmalıydı. Ama hayatının en güzel yıllarını aşktan yoksun geçirmemek uğruna her karşısına çıkana da kendisini teslim edemezdi. Askerler, işçiler ve zanaatkârlardan geçkin kız yakıştırmalarını duymak onu hiç rahatsız etmiyordu; kendisini halktan biri olarak görmediği için onların konuşmalarından ve kokularından nefret ediyordu. Ancak çalıştığı evin oğlu söz konusu olunca durum farklıydı; oğlanın hoş bir şekilde büyüyüp serpilmesi onun kadınsal duygularını belli ölçüde harekete geçirmiş olmalıydı; evin delikanlısını mutlu etmeyi hizmetçilik görevinin parçası olarak görüyordu, üstelik bu durum onun yüksek tabakayla bütünleşmesi anlamına da geliyordu. İsteklerimin ciddi bir direnişle karşılaşmamasının nedeni buydu işte.</p>

    <p>Kültürlü okurları etkileyemeyecek kadar sıradan olan bu olayı burada bütün ayrıntısıyla anlatmak istemiyorum. Kısacası, bir akşam vaftiz babam Schimmelpreester evimizde akşam yemeğine kalmıştı, yemeğin arkasından bana değişik kıyafetler giydirip farklı tiplemeleri canlandırmamı istedikten sonra, tabii Genovefa’nın da katkısıyla, tavan arasındaki odamın kapısının önündeki karanlık koridorda bir buluşma gerçekleşti, bu buluşma yavaş yavaş odanın içine taşındı ve içeride birbirimizin olduk. O akşamı çok iyi hatırlıyorum, giydiğim bu değişik kıyafetlere başımın uygun olduğu yeniden kanıtlanmıştı ve benim değişik tiplemelere bürünmem sona erdikten sonra, her zaman olduğu gibi, büyük bir bitkinlik hali tüm ruhumu sarmıştı; çok üzülüyordum, gururum kırılmış ve can sıkıntım daha da artmıştı. Renkli renkli kıyafetleri üstümden çıkardıktan sonra günlük giysileri yeniden giymekten tiksinti duyuyordum; üzerimdekileri yırtıp atmak istiyordum ama bunu, başka zamanlar yaptığım gibi, duyduğum huzursuzluktan kaçıp çareyi uykuda bulmak için yapmıyordum. Huzuru ve mutluluğu sadece Genovefa’nın koynunda bulabileceğimi sanıyordum; evet, doğruyu söylemek gerekirse, Genovefa’yla olan sınırsız samimiyetim, o renkli akşamın bir tür devamı ve tamamlanmasıydı sanki ve bu bana vaftiz babam Schimmelpreester’in kıyafet koleksiyonunda bir gezinti yapmışım gibi geliyordu! Bu ruh halim hiç değişmiyordu, Genovefa’nın beyaz ve dolgun göğüslerinde tattığım o tarifi imkânsız hazzı tasvir etmem mümkün değil. Bağırıyordum ve kanatlanıp göklere uçtuğumu sanıyordum. Yaşadığım bu ateşli duygu yalnızca beni tatmin etmekle sınırlı kalmıyordu, Genovefa’nın doyuma ulaştığını altımda inleyerek belli etmesiyle daha da alevleniyordu. Bunu başkalarıyla karşılaştıramazdım elbette. Benim o zamanlar edindiğim ve ne kanıtlanabilir ne de çürütülebilir kişisel kanaatim, bendeki bu şehvet duygusunun başka oğlanlara göre iki misli daha güçlü ve daha mutlu edici olduğu yönündedir.</p>

    <p>Bana bahşedilen bu doğal yetenekten dolayı insanlar benim şehvet düşkünü bir kadın avcısı olduğumu söylerlerse, haksızlık etmiş olurlar. Çok basit bir nedenden bu yeteneğimi kullanmaktan mahrum bırakılıyordum; çünkü benim bu zor ve tehlikeli yaşamım başarı gücümü öyle zorluyordu ki kendimi, dedikleri gibi şehvet düşkünü biri olarak göstermek isteseydim yaşamımın getirdiği zorluklar nedeniyle kısıtlanan enerjim, bu iş için yeterli olmazdı zaten. Zira pek çok insan bu işi sıradan bir olaymış gibi çabucak halledip hiçbir şey olmamış gibi hayatına devam ederken, ben bu konuda çok büyük özverilerde bulunuyordum; bütün enerjimi harcıyor ve sonunda öyle bitkin düşüyordum ki, kalkıp günlük işime dönecek gücü kendimde bulamıyordum. Şehvet tutkum beni sık sık uyandırıyor ve baştan çıkıyordu çünkü kadınlara karşı zayıftım ve kadınların benimle sevişmeyi çok istediklerini biliyordum. Sonuç olarak, benim bu şehvet tutkum, genel olarak söylemek gerekirse, ciddi ve erkeksi bir şehvet duygusuydu. Doyuma ulaşıp vücudum gevşedikten sonra, yeniden harekete geçip şehveti yaşamaya devam etmek istiyordum. Hayvanların birleşmesi de benim “büyük coşku” diye adlandırdığım şeyi vahşi bir şekilde yaşamak ve tatmak değil midir? Bu “büyük coşku” bizi her bakımdan doyuma ulaştırır ve sinirlerimizi yatıştırır, bir taraftan şehvetin güzelliğini ve büyüsünü yaşatırken, diğer taraftan da birbirimize karşı gösterdiğimiz kibarlığı ve sevecenliği ortadan kaldırarak bizi dünyanın en kötü sevgilileri haline sokar; çünkü kibar olan yalnızca arzu duyandır, doyuma ulaşan değil. Ben cinsel isteğin salt tatmin edilmesi anlamına gelen o vahşi eylemden çok daha zarif, çok daha güzel ve çok daha uçucu eylemleri tanıyorum; sonuçta seks eylemi, arzu ve isteğin aldatıcı bir şekilde yerine getirilmesinden başka bir şey değildir, mutlu olmayı beceremeyen birinin çabasının, işte bu hedefe yönelik olduğunu sanıyorum. Oysa benim mutluluğu yaşama hedefim büyüktü, eylemin bütününü kapsıyordu ve geniş çaplıydı. Ben bütün çabam ve yeteneğimle, başkalarından farklı olarak, gerçek bir mutluluğa ve her bakımdan mükemmel bir doyuma ulaşıyordum; benim çabam daha çok amatörceydi ya da önceden belirlenmiş bir hedefe yönelik değildi; işte bu da aşırı tutkulu biri olmama rağmen seks hakkında neden bu kadar bilgisiz ve deneyimsiz olduğumun, yaşamım boyunca neden hep çocuk ruhlu ve hayalperest biri olarak kaldığımın başlıca nedenlerinden biridir.</p>
  </div>
</body>
</html>