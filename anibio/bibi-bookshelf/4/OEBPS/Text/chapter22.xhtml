<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Dolandırıcı Felix Krull'un İtirafları</title>
  <link href="../Styles/main.css" rel="stylesheet" type="text/css"/>
</head>

<body class="chapter epub-type_chapter">
  <div class="sayfa-bosluk html5_section">
    <h1>Dördüncü bölüm</h1>

    <p>Temmuz ayıydı ve tiyatro sezonunun sona erdiği ulusal bayram günü öncesi bir akşam üstüydü, işyerimin bana her on dört günde bir lütfedip verdiği günlük iznimin keyfini çıkarmak için daha önceleri de birkaç kez yaptığım gibi Boulevard Saint-Germain’de bulunan Grand-Hôtel des Ambassadeur’un çiçeklerle süslenmiş sevimli çatı terasında akşam yemeğimi yemeye karar verdim, püfür püfür rüzgâr esen terastan, korkulukların kenarlarına konulmuş çiçek saksılarının üzerinden şehir merkezine ve Seine Nehri’ne kadar uzanan müthiş bir manzarayla karşılaşıyordu insan, bir tarafta Place de la Concorde ve Madeleine Tapınağı, diğer tarafta da 1889 Dünya Sergisi için inşa edilen Eiffel Kulesi seyredilebiliyordu. Otelin terasına asansörle beşinci ya da altıncı kattan sonra ulaşılıyordu ve daha çıkarken serin hava hissedilmeye başlıyordu, meraklı bakışlardan sakınan, terslenmeden aralarına benim de karıştığım alçak sesle konuşan sevimli bir grupla birlikte yukarıya çıktık. Açık renkli elbiseli ve oldukça geniş kenarlı yeni moda şapkalar giymiş kadınlar ve benim gibi düzgün giyinmiş bıyıklı beyler, küçük küçük abajurlu lambalar konulmuş yemek masalarının etrafındaki hasır koltuklarda oturuyorlardı, hatta beylerden bazıları frak da giymişti. Elbette benim böyle bir frakım yoktu ama yine de yeterince şıktım. Kendimden emin bir şekilde burada görev yapan başgarsonun gösterdiği masaya oturdum; başgarson masanın üzerindeki ikinci servisi derhal kaldırttı. Bu güzel yemeğe ek olarak, keyifli bir akşam geçirmeyi bekliyordum; çünkü cebimde merhum Gounod’nun en sevdiğim müzikli başyapıtı <em>Faust</em>’un sergileneceği Opéra Comique’e biletim vardı. Bu eseri daha önce seyretmiştim ve o zaman üzerimde bıraktığı tatlı etkinin şimdi tazelenecek oluşuna seviniyordum.</p>

    <p>Ne yazık ki bu gerçekleşemeyecekti. O akşam yazgım bana hiç beklemediğim, yaşamım için çok daha önemli olacak olan başka şeyler hazırlamıştı.</p>

    <p>Bana doğru eğilmiş olan garsona yemek listesinden isteklerimi henüz iletmiş ve şarap listesini istemiştim ki, bilinçli olarak biraz yorgunmuş gibi yapıp gözlerimi yemek yiyen topluluğun üzerinde öylesine gezdirirken, neşeli neşeli bakan başka bir çift gözle karşı karşıya geldim, bu gözler tıpkı benim gibi giyinmiş olan ve benden biraz uzakta yalnız başına tek kişilik bir masada yemeğini yiyen genç Marquis de Venosta’nın gözleriydi. Anlaşılacağı üzere ben onu, onun beni tanımasından daha önce tanımıştım. Onun, doğru mu görüyorum acaba, diye düşünmesinden, benim onu görüp tanımam pek tabii ki daha kolay olacaktı. Alnını hafifçe kırıştırmasından sonra yüzünde birden neşeli bir şaşkınlık belirdi çünkü her ne kadar ona selam vermek için tereddüt etsem de (bunun yerinde bir davranış olacağından çok emin değildim), istem dışı gülümsememle onun bakışına karşılık vermiş olmam, onun, benim kim olduğumu anlamasını kesin olarak sağlamıştı, yani kibar adam ve garson arasındaki kimliğimin farkına varmıştı. Başını eğik bir şekilde geriye atarak ve kollarını hafifçe yana açarak şaşkınlığını ve sevincini belli etti, peçetesini masasının üstüne bıraktı ve masaların arasından geçerek yanıma geldi.</p>

    <p>“<em>Mon cher</em> Armand, siz misiniz, yoksa siz değil misiniz? Bir an duraksadığım için beni bağışlayın! Alışkanlıktan dolayı size önadınızla hitap ettiğim için de bağışlayın beni – soyadınızı ne yazık ki bilmiyorum, belki de unuttum. Zaten bizim için siz her zaman Armand’dınız...”</p>

    <p>Yerimden kalktım ve doğal olarak bana daha önce hiç uzatmadığı elini sıktım.</p>

    <p>“Aslında önadımla bile hitap etmiş sayılmazsınız, marki,” dedim gülerek. “Armand sadece takma ad, bir <em>nom de guerre</em> ya da <em>d’affaires</em><a class="si-noteref epub-type_noteref" href="#f123" id="ref_f123">123</a>. Doğrusunu söylemek gerekirse adım Felix –Félix Kroull– sizi gördüğüme çok sevindim.”</p>

    <p>“<em>Mon cher</em> Kroull, tabii, nasıl da aklımdan çıkmış! Sizi temin ederim ki ben de çok sevindim! <em>Comment allez-vous</em>?<a class="si-noteref epub-type_noteref" href="#f124" id="ref_f124">124</a> Görünüşünüze bakılırsa çok iyi olmalısınız, her ne kadar görünüşünüz... Ben de aynı görünüyorum ama hiç de iyi değilim. Aksine, aksine kötüyüm. Ama şimdi bundan söz etmeyelim. Peki siz – Saint James and Albany Oteli’ndeki bizi çok memnun ettiğiniz işinizi bıraktınız mı yoksa?”</p>

    <p>“Hayır, bırakmış değilim, marki. Yanı sıra devam ediyor. Ya da bu onun yanı sıra devam ediyor. Bir orada, bir buradayım.”</p>

    <p>“<em>Très amusant</em>.<a class="si-noteref epub-type_noteref" href="#f125" id="ref_f125">125</a> Siz bir sihirbazsınız. Ama sizi rahatsız ettim. Sizi bırakayım da... Aslında birlikte otursak daha iyi olurdu. Ancak sizi masama çağıramıyorum çünkü masam çok küçük; ama gördüğüm kadarıyla sizin masanızda yer var, gerçi ben tatlımı çoktan yedim, sizin için de uygunsa kahvemi sizin masanızda içeyim. Yoksa yalnız mı kalmak istersiniz?”</p>

    <p>“Hayır, hayır, çok sevinirim, marki,” dedim rahat bir şekilde. Ve garsona dönerek, “Beyefendi için bir sandalye lütfen!” dedim. Gururumun okşandığını kasten belli etmedim, unvandan ve onurdan söz etmedim, aksine onun masama gelme önerisinin iyi bir fikir olduğunu söylemekle yetindim. Marki karşıma oturdu, ben yemek siparişimi verirken ve ona da kahvenin yanında konyak servis edilirken, masanın üstüne hafifçe eğilmiş, ısrarla beni süzmeye devam ediyordu. Besbelli benim bu ikili yaşam biçimimi anlamaya çalışıyordu.</p>

    <p>“Benim varlığım yemeğinizi yerken sizi rahatsız etmiyordur, değil mi?” dedi marki. “Size rahatsızlık verdiysem, çok üzülürüm. En azından bunu yapmaktan ısrarla kaçınmak isterim, bu davranışım kötü eğitim görmenin bir işaretidir. Eğitimli bir insan her şeyi görmezden gelir, hiçbir şey sormadan olayları kabul eder. Bu güya benim de ait olduğum dünya insanının özelliğini gösteriyor. İşte ben onlardan biriyim. Ama ancak böyle ender durumlarda, örneğin şimdi olduğu gibi bir dünya adamı olduğumun farkına varıyorum, dünyadan bihaber, birbirinden çok farklı görüntüleri görmezden gelme yetkisi veren yaşam deneyiminden yoksun bir dünya adamı. Dünya adamı rolünü oynamak eğlence değildir, aptallığa bürünmektir... Bizim buradaki karşılaşmamızın sevindirici olduğu kadar da tuhaf bir durum olduğunu, bunun benim öğrenme aşkımı cezp ettiğini anlayabilirsiniz. İtiraf ediniz ki, kullandığınız ‘yanı sıra devam ediyor’ ve ‘bir orada, bir burada’ gibi deyişlerin ortalığı karıştırıcı bir yanı var, özellikle de deneyimsiz biri için. Tanrı aşkına, yemeğinizi yiyin ve tek bir laf bile etmeyin! İzin verin de konuşayım ve benden daha çok görmüş geçirmiş biri olduğunu düşündüğüm bir yaşıtımın yaşam biçimini düzene sokmaya çalışayım. <em>Voyons</em>. Yani iyi bir ailedensiniz, sadece burada ve bugün görüldüğü üzere değil, hep öyleydiniz – biz asiller arasında –bu ağır sözcük için beni bağışlayın– sadece ‘aileden’ denir; <em>iyi</em> aileden sözcüğü orta sınıf mensubu biri için kullanılır. Tuhaf bir dünya! Tamam, iyi bir ailedensiniz ve aile yapınıza uygun olarak amaçladığınız hedefe uygun bir kariyer planladınız; ancak bu yolda en önemli şey, çekirdekten yetişmektir, işte siz çekirdekten yetişip hizmet etmeyi öğreniyorsunuz ve geçici işlerde çalışıyorsunuz, öyle işlerde çalışmalısınız ki, daha az keskin bakışlı biri karşısındakinin alt tabakadan değil de, deyim yerindeyse kıyafet değiştirmiş bir centilmen olduğunu anlayamasın. Doğru mu söylüyorum? <em>A propos</em>:<a class="si-noteref epub-type_noteref" href="#f126" id="ref_f126">126</a> İngilizlerin ‘<em>gentlemen</em>’ sözcüğünü dünyaya yaymış olmaları çok hoş bir davranış, işte bu sayede soylu olmayan ama soylu olmayı hak eden, hatta soylu olup da posta adresinde ‘<em>Hochgeboren</em>’ yazan bazı kişilerden daha fazla hak eden birisi için kullanılabilecek bir tanım yaratmışlardır, buna karşın centilmenlere sadece ‘<em>Hochwohlgeboren</em>’<a class="si-noteref epub-type_noteref" href="#f127" id="ref_f127">127</a> denmektedir, ‘<em>Hochgeboren</em>’ sözcüğüne ‘sadece’ bir ‘<em>wohl</em>’ kelimesi eklenerek açıklık getirilmiş. <em>Ihr Wohl!</em><a class="si-noteref epub-type_noteref" href="#f128" id="ref_f128">128</a> Biraz sonra ben de kendime içecek bir şeyler söyleyeceğim. Demek istiyorum ki, siz şu yarım şişenizi içtikten sonra, birlikte yeni bir şişe isteyelim... ‘<em>Hochgeboren</em>’ ve ‘<em>Hochwohlgeboren</em>’ sözcüklerinde olduğu gibi ‘aile’ ve ‘<em>iyi</em> aile’ sözcüklerinde de tam bir benzerlik var... Benim burada yaptığım şeye gevezelik denmez de ne denir! Bunu sizin sakin bir şekilde yemeğinizi yemeniz ve benimle ilgilenmemeniz için yapıyorum. Ördek etinden almayın, iyi kızartılmamış. Koyun budundan alın, tavsiye edildiği gibi ben onu çok iyi buldum, başgarson yeterince süte yatırıldığını teyit etti bana... <em>Enfin!</em><a class="si-noteref epub-type_noteref" href="#f129" id="ref_f129">129</a> Sizinle ilgili olarak ne diyordum? Çekirdekten başladığınız garsonluk işi sizi alt sınıfa mensup biri olarak gösterirken –bu size eğlence gibi geliyor, diye düşünüyorum– tabii içinizden bir centilmen olarak sınıfınıza sıkı sıkı sarılıyorsunuz ve ara sıra da olsa dış görünüşünüzle de, bugün yaptığınız gibi, ona geri dönüyorsunuz. Güzel, çok güzel. Ama benim için tamamen yeni ve şaşırtıcı bir durum – insan her ne kadar dünya adamı olsa da, insan yaşamıyla ilgili ne kadar az şey bildiği açıkça görülüyor. Özür dilerim ama ‘bir orada, bir burada’ olmak teknik olarak hiç de kolay olmasa gerek. Sizin aileden varlıklı biri olduğunuzu düşünüyorum, zaten bu açıkça da belli oluyor. İş kıyafetinizin yanı sıra centilmen gardırobunuzu da sağlayıp bir yerde muhafaza etme gücüne sahipsiniz ve asıl ilginç olan şey, bir kıyafette olduğu kadar öteki kıyafette de son derece ikna edici bir etki bırakıyor olmanız.”</p>

    <p>“Kişiyi gösteren elbisesidir, marki – ya da tersi daha iyi: Kişi elbiseyi gösterir.”</p>

    <p>“Galiba sizin varoluş biçiminizi aşağı yukarı doğru yorumlamışım?”</p>

    <p>“Çok doğru.” Ve ben ona kuşkusuz bazı olanaklarımın olduğunu, bunların son derece mütevazı olduğunu, dış görünüşümü değiştirmem için şehirde küçük bir özel oda kiraladığımı ve bu sayede şu an karşısında oturma mutluluğuna eriştiğimi söyledim.</p>

    <p>Yemek yeme biçimimi incelediğini fark etmiştim ve her türlü yapay davranıştan kaçınarak aileden gelen belli bir disiplin anlayışı içinde masada dik oturup dirseklerimi kendime doğru çekmiş olarak elimdeki çatal bıçak takımlarını kullanıyordum. Markinin benim davranış biçimimle yakından ilgilendiğini, yabancı ülkelerin yemek kültürleriyle ilgili söylediği bazı şeyler açıkça gösteriyordu. Duyduğuna göre Amerikalılar, Avrupalıyı çatalı sol eliyle tutup ağızlarına götürmelerinden anlıyorlarmış. Amerikalılar ise tabaklarındakileri önce keserlermiş ve daha sonra bıçağı bir kenara bırakıp sağ elleriyle yerlermiş. “Çocuksu bir davranış, değil mi?” Fakat bunu sadece kendisine söylenenlerden biliyordu. Kendisi okyanus ötesine hiç gitmemiş ve gitmeyi de istememiş, içinde gitmek için en küçük bir istek de yokmuş. – Benim de dünyada bir yerler görüp görmediğimi öğrenmek istedi.</p>

    <p>“Tanrı’m, nerede marki – ama yine de evet! Birkaç Taunus kaplıcasının dışında Main Nehri kıyısındaki Frankfurt kentini gördüm yalnızca, tabii bir de Paris’i. Kuşkusuz, Paris çok şey demek.”</p>

    <p>“Paris her şey demek!” dedi marki vurgulayarak, “benim için burası her şey demek ve ben burayı bırakıp asla gitmek istemiyorum; ancak yine de buradan ayrılıp başka yerleri de gezip görmek zorundayım. Tanrı şahidimdir ki, bu tamamen benim arzum ve isteğim dışında bir şey. Sevgili Kroull, ben bir aile çocuğuyum, sizin ailenize ne kadar bağlı olduğunuzu ve aileniz tarafından yönetilip yönetilmediğinizi bilmiyorum. Ben, zavallı adam, çok varlıklı bir aileden geliyor olmama karşın, siz sadece <em>iyi</em> bir aileden geliyorsunuz...”</p>

    <p>Peşmelbamı daha bitirmemiştim ki, marki bir şişe Lafitte istedi, az önce birlikte içmeye karar vermiştik.</p>

    <p>“Ben bir başlayayım bakalım,” dedi, “siz de kahvenizi içtikten sonra bana katılırsınız. Eğer fazla içecek olursam, o zaman yenisini söyleriz.”</p>

    <p>“Evet, marki, iyi bir başlangıç yapıyorsunuz. Saint James and Albany Oteli’nde benim gözetimim altında çok daha ölçülü içiyordunuz.”</p>

    <p>“Kaygı, üzüntü, aşk acısı sevgili Kroull! Ne yaparsınız işte, bu durumda insan yalnızca bardakta teselli buluyor ve Bacchus’un nimetinin değerini öğreniyor. Adı ‘Bacchus’, değil mi? Söylenmesi kolay olduğu için pek çoklarının ‘Bachus’ dediği gibi değil yani. Sert bir sözcük kullanmamak için insanlar genellikle kolaylarına giden bu sözcüğü kullanıyorlar. Mitoloji alanında çok bilgili misiniz?”</p>

    <p>“Pek fazla değil, marki. Örneğin Tanrı Hermes’i biliyorum. Ama onun dışındakileri pek bilmiyorum.”</p>

    <p>“Zaten bunları bilmeniz gerekmiyor ki! Bilgelik, özellikle de rahatsız edici türden bir bilgelik centilmen birinin işi değildir, bu ona asillerden miras kalmıştır. Eskilerden kalma iyi bir gelenektir bu, eskiden soylu erkeklerin ata binmek dışında pek bir şey öğrenmeleri gerekmiyordu, hatta okuma yazma bilmelerine bile gerek yoktu, kitap okuma işini rahiplere bırakırlardı. Benimle aynı asalet unvanını taşıyanların arasında bunlardan çok var. Bunların pek çoğu şık görünümlü aptallardır, hatta çekici bile değillerdir. Peki, siz ata binmeyi biliyor musunuz? İzin verirseniz şimdi şu teselli ilacından bardağınıza koyayım! Tekrar sağlığınıza! Ah, ne yazık bu teselli ilacının benim derdime bir faydası yok. Benim derdime kolay kolay çare bulunmaz. Demek at binmeyi bilmiyorsunuz? Ama ben eminim ki, siz buna çok yatkınsınız ve özellikle de binici olmak için yaratılmışsınız, koruluktaki bütün kavalyeleri geride bırakırsınız.”</p>

    <p>“İtiraf edeyim ki marki, neredeyse buna kendim de inanacağım.”</p>

    <p>“Sağlıklı bir özgüven duygusundan başka bir şey değil bu, sevgili Kroull. Ben buna sağlıklı diyorum çünkü ben de aynı düşünceleri paylaşıyorum ve size güveniyorum, üstelik sadece bu noktada da değil... Açık konuşmama izin verin. Edindiğim izlenime göre, aslında siz öyle hemen samimiyet kurup içindekileri dışa vuran biri değilsiniz. Bir şeyleri hep içinizde tutuyorsunuz. Belli ki sizin sakladığınız bir sırrınız var. Pardon, biraz patavatsızlık ettim galiba. Sizinle böyle konuşmam benim rahat ve iletişime açık biri olduğumu, özellikle de size karşı duyduğum samimiyeti gösteriyor...”</p>

    <p>“Bunun için size gerçekten çok minnettarım, sevgili marki. Matmazel Zaza’nın nasıl olduğunu sormama izin verir misiniz? Onu yanınızda görmemek beni çok şaşırttı doğrusu.”</p>

    <p>“Onu sormanız ne kadar da hoş! Onu çekici buluyorsunuz, değil mi? Neden bulmayasınız ki? Size izin veriyorum. Hatta onu çekici bulması için bütün dünyaya izin veriyorum. Ancak onu bütün dünyanın gözünden sakınmak ve ona yalnızca kendim sahip olmak istiyorum. Sevgili Zaza bu akşam ‘Folies musicales’ tiyatrosunda görev başında. O soprano sesli bir oyuncu, bunu bilmiyor muydunuz? Şu anda <em>Le don de la fée</em>’de sahne alıyor. Ama ben bu oyunu o kadar çok seyrettim ki, her seferinde orada olmak istemiyorum. Onun, sahnede şarkı söylerken yarı çıplak olması beni sinirlendiriyor, üzerindeki bir parçacık şey aslında çok zevkli ama yok denecek kadar az, işte şimdi onun bu yarı açık giysisi bana çok acı veriyor, oysa ilk başlarda ona delicesine âşık olmamın nedeni, üzerindeki bu giysiydi. Siz hayatınızda hiç böylesine tutkulu bir aşk yaşadınız mı?”</p>

    <p>“Dediklerinizi çok iyi anlıyorum, marki.”</p>

    <p>“Aşk konusunda bilgili olduğunuza, siz teyit etmeseniz de inanıyorum. Ama bana, seven birinden çok sevilen bir tipmiş gibi görünüyorsunuz. Haksız mıyım? Ama şimdilik bu konuyu bir kenara bırakalım. Zaza üçüncü perdede de şarkı söyleyecek ve ondan sonra gidip kendisini oradan alacağım ve onun için dayayıp döşediğim küçük dairesinde birlikte çay içeceğiz.”</p>

    <p>“Tebrikler! O zaman ısmarlamış olduğumuz Lafitte’ imizi biraz hızlı içip bu güzel sohbetimizi bitirmek zorundayız. Zaten benim de Opéra Comique’e gitmek için cebimde hazır biletim var.”</p>

    <p>“Gerçekten mi? Ama ben acele işi sevmem. Küçük sevgilime telefon edip beni evde biraz beklemesini söyleyebilirim. Peki sizin birinci değil de ikinci perdede locanızdaki yerinizi almanızın bir sakıncası var mı?”</p>

    <p>“Hayır, pek yok. <em>Faust</em> büyüleyici bir opera. Ama sizi Matmazel Zaza’ya çeken şeyden daha güçlü bir şekilde beni oraya nasıl çekebilir ki?”</p>

    <p>“Aslında sizinle daha ayrıntılı sohbet etmek ve dertlerimi size anlatmak isterdim. Benim bir sıkıntı içinde olduğumu, zor ve talihsiz bir aşk ilişkisi yaşadığımı bu akşam ağzımdan çıkan bazı sözcüklerden anlamış olmalısınız.”</p>

    <p>“Evet, anladım, sevgili marki. İçinde bulunduğunuz bu zor durumu sizinle paylaşmak ve sıkıntınızın ne olduğunu öğrenmek için sizden yalnızca bir işaret beklemiştim. Yaşadığınız bu sorun Matmazel Zaza’yla ilgili, değil mi?”</p>

    <p>“Başka kim olacaktı ki! Bir seyahate çıkmam gerektiğini duydunuz mu?” Bir seneliğine seyahate çıkılır mı hiç?”</p>

    <p>“Hem de tam bir sene! Neden acaba?”</p>

    <p>“Ah, sevgili dostum, sorun şu: Benim zavallı annem ve babam –size ara sıra onlardan söz etmiştim– benim Zaza’yla bir yıldan beri devam eden aşk ilişkimi öğrendiler, üstelik bunu dedikodu yoluyla ve anonim mektuplarla da öğrenmediler; ben kendim yazdım onlara, tabii mektubumda iyi bir evlat olarak mutluluğumdan ve isteklerimden söz etmekle çocukluk ettim. Biliyor musunuz, ben içindekileri hemen anlatan biriyim ve bunları kaleme almak daha kolay bir yol gibi geldi bana; bizim sevgili ihtiyar hanımefendi ve beyefendi haklı olarak bu aşk ilişkisinde niyetimin ciddi olduğunu ve bu kızla –ya da onların deyişiyle ‘o kadın’la– evleneceğim izlenimini edindiler ve buna çok öfkelendiler, zaten farklı bir şey de bekleyemezdim onlardan. Daha bir önceki güne kadar buradaydılar, çok zor günler geçirdim, bir hafta boyunca sürekli tartıştık. Babam çok alçak bir ses tonuyla, annemse ağlamaktan titreyen ince sesiyle konuşuyordu, babam Fransızca konuşurken, annem Almanca konuşuyordu. Sürekli tekrarladıkları ‘o kadın’ sözcüğünden başka öyle sert sözler söylediklerini düşünme lütfen ama beni aptal, geri zekâlı, aile onurunu çiğneyen biri olarak tanımlamış olsalardı bile, kullandıkları o sözcük kadar çok yaralayamazlardı. Ancak benim için bu sözcükleri kullanmadılar; ama kendilerine ve topluma bu tür tanımlamalara neden olmamam için bana tekrar tekrar yalvardılar ve ben de aynı şekilde kalın ve titreyen bir sesle onları üzmenin kesinlikle beni de çok üzeceğini söyledim. Çünkü onlar beni seviyorlar ve benim için en iyisini istiyorlardı; ancak benim için neyin iyi olacağını bilemiyorlardı, gerçekten de bilemiyorlardı ve eğer ben bu skandala neden olacak niyetimi gerçekleştirecek olursam, beni miraslarından mahrum bırakacaklarını bile ima ettiler. Gerçi tam olarak bu sözcüğü kullanmadılar, ne Fransızca ne de Almanca olarak. Demiştim ya, bana olan sevgilerinden dolayı sert sözcükler kullanmamaya özen gösteriyorlardı. Ama konuyu başka sözlerle anlatarak bunun bana neye mal olacağını söylüyor ve beni bir bakıma tehdit ediyorlardı. Gerçi babamın konumunu ve Lüksemburg çelik endüstrisindeki başarılarını dikkate aldığımda, mirastan alacağım payla çok rahat bir yaşam süreceğimi biliyordum ancak reddi miras olayı ne benim ne de Zaza’nın işine gelirdi. Mirastan mahrum bırakılmış biriyle evlenmek, Zaza’yı pek mutlu edemezdi, bunu anlıyorsunuzdur sanırım.”</p>

    <p>“Evet, aşağı yukarı ben de böyle düşünüyorum. En azından kendimi Matmazel Zaza’ın yerine koyabiliyorum. Ama şu seyahat işi de neyin nesi?”</p>

    <p>“Kahrolası seyahat olayının nedeni şu: Annem ve babam beni Zaza’dan uzaklaştırıp ondan soğutmak istiyorlar. Babam Fransızca konuşurken birdenbire şu iki anlama gelen Almanca <em>loseisen</em> sözcüğünü kullanarak, ‘Seni bu kadından soğutup boynuna takılan demir halkadan kurtarmamız gerekiyor,’ demişti; bu sözcük ister buzla ilgili olsun, isterse demirle ilgili, hiç yakışık almayan bir sözcüktü. Çünkü ben ne kutup yolcuları gibi buz üstünde oturuyorum –Zaza’nın yatağının ve tatlı bedeninin sıcaklığı böyle bir karşılaştırmayı aslında gülünç duruma sokuyor– ne de demir halkalar tutuyor beni; aksine sağlamlığını hiçbir şekilde yadsımadığım, en güzel güllerden yapılmış zincirler tutuyor beni. Ama benim bu demir zincirleri kırmam gerekiyor, en azından bunu denemeliyim; tabii bu bir düşünce, annem ve babamın cömertçe finanse etmek istediği dünya seyahati bu fikre hizmet edecek, nasıl olsa onlar benim için en iyisini düşünüyorlar ya! Uzun bir süre Paris’ten, Théâtre des Folies musicales’den ve Zaza’dan ayrılıp yabancı ülkeleri ve yabancı insanları görecek ve böylece kendimi başka düşüncelere verip bu ‘gelgeç hevesimi’ kafamdan atacaktım –onlar benim duygularımı ‘gelgeç heves’ diye tanımlıyorlar– ve bu uzun seyahatten tamamen başka bir insan olarak geri dönecektim, evet, başka bir insan olarak! Siz başka bir insan olmak, olduğunuzdan farklı bir insan olmak ister miydiniz? Pek inanmamış gibi bakıyorsunuz ama ben, ben kesinlikle öyle biri olmak istemiyorum. Ben, olduğum gibi kalmak istiyorum ve annemle babamın yapmamı istediği bu seyahat kürüyle kendi kendime yabancılaşmak ve Zaza’yı unutmak için kalbimi ve beynimi asla altüst ettirmem. Tabii bu olabilir de. Uzun bir süre uzakta kalmakla, güzel bir hava değişikliği ve yaşayacağım binlerce yeni olayla mümkün olur kuşkusuz. Ama teoride mümkün görüyor olsam da, bu denemeye girişecek olmaktan nefret ediyorum.”</p>

    <p>“En azından şunu düşünün,” dedim, “diyelim ki başka biri oldunuz, o zaman eski benliğiniz şimdiki benliğinizin yokluğunu hissetmez ve onun arkasından üzülüp yas tutmaz çünkü siz artık o değilsinizdir, bu kadar basit.”</p>

    <p>“Peki, eğer öyleyse, bu benim için bir teselli mi demek? Kim unutmak ister ki? Unutmak dünyanın en iğrenç, en istenmeyen şeyidir.”</p>

    <p>“Ve yine de temelde bu denemeye karşı duyduğunuz nefret nedeniyle hiçbir zaman başarıya ulaşma şansı olmadığını biliyorsunuz.”</p>

    <p>“Teorik olarak evet. Pratikte söz konusu değil. Annem ve babam bütün sevgi ve desteklerine rağmen bir aşk cinayeti işlemek istiyorlardı. Ama başaramayacaklarından kendimden emin olduğum kadar eminim.”</p>

    <p>“Bu çok anlamlı bir şey. Şunu sorabilir miyim, acaba anneniz ve babanız bunu salt bir deneme olarak görmeye hazırlar mı? Eğer bu deneme başarısızlıkla sonuçlanırsa, onlar isteklerinizin bu denemeyle kanıtlanmış karşı koyma gücüne boyun eğecekler mi?”</p>

    <p>“Evet, ben de onlara bunu sordum ancak çok net bir evet yanıtı alamadım. Tek düşündükleri şey, beni ‘prangalarımdan kurtarmak’ ve bu kadından soğutmak, bunun dışında başka bir şey düşünmüyorlardı. Yanlış olan şey de buydu zaten, yani benim kendilerine söz vermek zorunda kalmam ama karşılığında onlardan herhangi bir söz almamamdı.”</p>

    <p>“Öyleyse seyahate çıkmayı neden kabul ettiniz?”</p>

    <p>“Ne yapabilirdim ki? Zaza’yı reddi mirasla karşı karşıya bırakamazdım. Aileme seyahate çıkacağıma dair söz verdiğimi ona da söyledim. Tabii Zaza bunu duyunca çok ağladı, kısmen uzun süre ayrı kalacağımız için, kısmen de annem ve babamın bana uygulamak istedikleri kür tedavisinin amacına uyacağından ve benim başka düşüncelere kapılıp kendisini unutacağımdan korktuğu için ağladı. Bu korkuyu anlıyorum, ara sıra bundan ben de korkuyorum. Ah, sevgili dostum, bilsen nasıl bir ikilem içindeyim! Seyahate çıkmak zorundayım ama bunu istemiyorum; seyahate çıkacağıma dair söz verdim ama bunu yapmaya yüreğim elvermiyor. Ne yapmalıyım? Bu ikilemden kurtulmam için kim bana yardım edebilir?”</p>

    <p>“Gerçekten de acınacak durumdasınız, sevgili marki,” dedim. “Duygularınızı tamamen paylaşıyorum ancak üstlendiğiniz bu sorumluluktan sizi hiç kimse kurtaramaz.”</p>

    <p>“Evet, hiç kimse.”</p>

    <p>“Hiç kimse.”</p>

    <p>“Konuşma bir an için kesildi. Marki bardağını elinin içinde çevirdi ve birden ayağa kalkarak dedi ki:</p>

    <p>“Neredeyse unutacaktım... Kız arkadaşıma telefon etmem lazım. Kısa bir süre için bana...”</p>

    <p>Gitti. Bu arada teras bir hayli boşalmıştı, bizim masa dışında iki masaya daha hizmet veriliyordu. Garsonların çoğu boş boş dikiliyordu. Ben de zamanımı bir sigara içerek geçirdim. Venosta geri döndüğünde, bir şişe Château Lafitte daha söyledi ve tekrar konuşmaya başladı:</p>

    <p>“Sevgili Kroull, size ailemle yaşadığım bir anlaşmazlıktan söz etmiştim, her iki taraf için de çok can sıkıcı bir anlaşmazlıktan. Aramızdaki sorunu tartışırken umarım söylediklerimle onlara göstermem gereken saygı ve sevgide kusur işlememişimdir, her şeye rağmen bana verdikleri içten destek dolayısıyla onlara minnettarlığımı bildirdim ve her ne kadar bir baskı özelliği taşısa da, yaptıkları cömertçe teklifle bana olan düşkünlüklerini göstermeleri karşısında kayıtsız kalmadım. Ancak benim bu özel durumum, nasıl olduğunu pek anlayamadan kabul ettiğim bu mükemmel dünya turu önerilerini çok sevimsiz ve uygunsuz bir istek haline getirmişti. Bu seyahat benden başka her genç erkeğe, ister bir aileden, ister iyi bir aileden olsun, yeniliğin ve serüvenin her çeşidine açık bir Tanrı armağanıydı. Hatta bana bile karşılaşacağım olaylar karşısında Zaza’ya ve aşkımıza ihanet edermişim gibi geliyordu, öyle ki bir yıl sürecek seyahatin beraberinde getireceği çok renkli ve etkileyici olaylar, örneğin yeni insanlarla tanışmak, yeni yüzler görmek, yeni deneyimler edinmek ve yeni zevkler tatmak insanın aklını başından alabilir, sevgilisine ve aşkına ihanet edebilir, işte ben de bundan korkuyorum. Bir düşünün – uzak dünya, Şark, Kuzey ve Güney Amerika, Uzakdoğu. Çin’de uşakların çok bol olduğu söyleniyor. Avrupalı bekâr bir erkek onlardan bir düzinesine sahip olabiliyor. Bu uşaklardan bir tanesi hizmet ettiği kişinin önünden yürüyüp onun kartvizitlerini dağıtıyor. Tropik bir ülkenin sultanının attan düşüp dişlerini kaybettiğini ve burada, Paris’te altın dişler yaptırdığını, dişlerinin her birinin ortasına birer pırlanta koydurttuğunu duydum. Sultanın sevgilisi geleneksel kıyafetler giyiyormuş, kıvrımlı kalçalarının altından bacaklarına doladığı değerli bir örtüyü önden düğümlüyormuş ve bir masal perisi kadar güzelmiş. Boynunda üç-dört sıra halinde inci kolyeler ve onların altında da masallardaki gibi iri pırlanta diziler yer alıyormuş.”</p>

    <p>“Bunları saygıdeğer anneniz ve babanız mı anlattılar?”</p>

    <p>“Hayır, onlar değil aslında. Onlar oralara hiç gitmediler ki. Ama bazı şeyleri tasavvur edebilir, özellikle de kıvrımlı kalçaları düşününce bu olası değil midir? Bakın ne diyorum: Sultan ayrıcalıklı konuklarına, yani aristokrat sınıfından olanlara ara sıra kendi sevgilisini de sunuyormuş. Tabii bunları annem ve babam anlatmadı, onlar zaten bu dünya seyahatiyle bana neler sunduklarının farkında değiller; ama benim bütün duyarsızlığım karşısında, kuramsal açıdan bakıldığında, yapmaya zorladıkları bu cömertçe seyahat için benim onlara çok büyük minnettarlık duymam gerekmez mi?”</p>

    <p>“Muhakkak, marki. Ancak siz benim rolümü üstleniyorsunuz ve neredeyse benim dilimle konuşuyorsunuz. Nefret ettiğiniz bu seyahatin sunacağı tüm artıları dile getirerek sizi bu seyahat düşüncesiyle barıştırmak bana düşer; siz dışarıda telefon ederken ben bunu denemeye karar vermiştim.”</p>

    <p>“Sağır kulaklara konuşmuş olurdunuz, o güzel kalçalar yüzünden beni kıskandığınızı yüz kere itiraf etseydiniz bile yine de duymazdım sizi.”</p>

    <p>“Kıskanmak mı? Bakın, marki, bu tam olarak doğru değil. Ben sizi iyi niyetle uyarırken, kıskançlık buna esin kaynağı olmazdı. Ben zaten seyahat etmeyi pek fazla seven biri değilim. Bir Parisli dünyayı dolaşıp da ne yapacak ki? Dünya zaten onun ayağına geliyor. Dünya bizim otelimize geliyor, ben tiyatroların kapanış saatinde Café de Madrid’in terasında oturduğumda, bütün dünya elimin altında ve gözümün önünde oluyor. Sanırım bunu size anlatmama gerek yok.”</p>

    <p>“Hayır, bu seyahat için beni ikna etmeye çalışırken, çok fazla ileri gittiniz.”</p>

    <p>“Sevgili marki, ben yine de denemek istiyorum. Bana duyduğunuz güven karşısında size akıl vermeden edebilir miydim? Zaten ben de seyahate çıkarken Madam Zaza’yı da yanınızda götürmenizi önerecektim.”</p>

    <p>“İmkânsız, Kroull. Böyle bir şeyi nasıl düşünebilirsiniz? Çok iyi niyetlisiniz ama bu mümkün değil! Zaza’nın ‘Folies musicales’ ile olan sözleşmesini bir kenara koyalım. Sözleşmeler feshedilebilir. Zaza’ya birlikte seyahat edip aynı zamanda onu saklayamam. Evli olmadığım bir kadınla birlikte dünyayı dolaşmanın kendince zorlukları var zaten, üstelik ben hep gözetim altında olacağım, ailemin her yerde bağlantıları var ve onlar benim Zaza’yı yanıma alarak bu seyahatin anlamını ve amacını saptırdığımı mutlaka duyacaklardır. Bunu duyduklarında çok fena sinirlenirler! Bankalardaki bütün kredi mektuplarımı hemen iptal ettirirler. Örneğin Arjantin’de bir çiftlikte, annem ve babamın vaktiyle bir Fransız termal tesisinde tanıştıkları bir ailenin yanında uzun süre kalmam öngörülüyor. Zaza’yı Buenos Aires’te haftalarca yalnız bırakıp şehrin tüm tehlikeleriyle karşı karşıya kalmasına nasıl izin veririm? Önerinizin tartışılacak bir tarafı yok.”</p>

    <p>“Size bu öneriyi getirirken, böyle diyeceğinizi tahmin ediyordum. Önerimi geri çekiyorum.”</p>

    <p>“Bu demek oluyor ki, beni ortada bırakıyorsunuz. Öyleyse düşüncenizden vazgeçip yalnız başıma seyahat etmem gerektiğini düşünüyorsunuz. Tabii sizin için bundan vazgeçmesi kolay! Ama ben bunu yapamam. Ben bu seyahate mutlaka çıkmak zorundayım ve aynı zamanda da burada kalmak istiyorum. Bu, şu anlama geliyor: Olmayacak bir şeyi yapmam gerekiyor, eş zamanlı olarak hem seyahat edip hem de burada kalmalıyım. Bu da yine şu anlama geliyor: Hem iki kişi olmalıyım hem de ikiye bölünmeliyim; bir yarım Louis Venosta olarak seyahate çıkarken, öteki yarım da Paris’te Zaza’nın yanında kalmalı. Benim için önemli olan burada, Zaza’nın yanında kalmamdır. Kısacası, seyahat bunun yanı sıra yürümeli. Louis Venosta hem burada hem orada olmalı. Kafamda kurduklarımı takip edebiliyor musunuz?”</p>

    <p>“Deniyorum, marki. Başka şekilde ifade edecek olursak: Öyle yapmalısınız ki, sanki seyahate çıktınız ama gerçekte burada, Paris’te kalıyorsunuz.”</p>

    <p>“Ne yazık ki çok doğru!”</p>

    <p>“Çok doğru çünkü size benzeyen hiç kimse yok.”</p>

    <p>“Arjantin’de kimse benim nasıl göründüğümü bilmiyor. Başka yerde farklı şekilde görünmeme hiçbir itirazım yok ve hatta orada buradakinden daha da güzel bir görüntüm olursa, bu daha da çok hoşuma gider.”</p>

    <p>“Öyleyse bu durumda adınız siz olmayan başka bir kişiyle birlikte seyahat etmek zorunda.”</p>

    <p>“Ancak karşıma çıkacak bu kişi çok iyi biri olmamalı.”</p>

    <p>“Ben de böyle düşünüyorum. Bu konuda seçim yaparken çok titiz davranılması gerekir.”</p>

    <p>Kadehini doldurdu, büyük yudumlar alarak içkisini bitirdi ve kadehi düşünceli bir şekilde masaya bıraktı.</p>

    <p>“Kroull,” dedi, “bana kalırsa ben seçimimi yaptım.”</p>

    <p>“Bu kadar çabuk mu? Neredeyse hiç araştırmadan?”</p>

    <p>“Biz burada uzun zamandır karşı karşıya oturuyoruz ya.”</p>

    <p>“Biz mi? Aklınızdan ne geçiyor?”</p>

    <p>“Kroull,” dedi marki yeniden, “size iyi bir aileden gelen bir erkeğin ismi olan adınızla hitap ediyorum ve bu ismi geçici bir süre için de olsa kolay kolay yadsıyamayız, her ne kadar bir süreliğine soylu bir aileden gelme bir adamın itibarını kazanıyor olsa da. Zor durumda olan bir dostunuza yardım edebilir miydiniz? Bana fazla seyahat etmekten hoşlanmadığınızı söylemiştiniz; ancak küçücük bir seyahate çıkmak, benim Paris’i terk etmekten duyduğum büyük korkunun yanında hiç kalır. Ayrıca anneme ve babama verdiğim sözü benden başka hiç kimsenin yerine getiremeyeceğini de söylemiştim size ve bu konuda sizinle fikir birliği içinde olmuştuk. Verdiğim bu sözü benim yerime siz yerine getirseniz nasıl olurdu?”</p>

    <p>“Bana öyle geliyor ki, sevgili marki, siz hayal dünyanızın içinde kaybolmuş bulunuyorsunuz.”</p>

    <p>“Niye öyle diyorsunuz? Neden hayal dünyamdan bana tamamen yabancı bir alanmış gibi söz ediyorsunuz ki? Zaten sizin çok özel bir yanınız olduğu belli, Kroull! Bu özel yanınızı entrikacı ve hatta gizemli olarak tanımladım. Eğer bu özelliğinizi ‘hayalci’ diye tanımlamış olsaydım, belki bana kırılırdınız.”</p>

    <p>“Yok canım, kötü niyetle söylemediğinizi biliyorum.”</p>

    <p>“Tabii ki değil! İşte bunun için kişiliğinizin beni bu düşünceye sevk etmiş olmasına – karşılaşmamız sırasında yaptığım seçimin –benim büyük bir özenle yaptığım seçimimin!– sizden yana olmasına kızmış olamazsınız!”</p>

    <p>“Dışarıda sizin adınızı taşıyan, sizi temsil eden, insanların gözünde <em>siz</em> olan, saygın bir ailenin oğlu izlenimini veren, sadece iyi bir aileden olduğunuz için değil, siz olmamı istediğiniz için mi kendi yerinize beni seçtiniz? Düşünülmesi gerektiği gibi düşündünüz mü bunu?”</p>

    <p>“Ben nerede olursam olayım, hep kendim olarak bulunacağım.”</p>

    <p>“Ama dış dünyada başka birisi olacaksınız, yani ben olacaksınız. İnsanlar sizi benim kişiliğimde görecekler. Siz kişiliğinizi dünyanın gözü için bana devredeceksiniz. ‘Nerede olursam olayım,’ dediniz. Peki siz nerede olacaksınız? Bu durum hem benim hem de sizin için biraz belirsiz değil mi? Bu belirsizlik benim işime gelecek olursa, sizin işinize de gelir mi? Lokal olarak kendiniz olmaktan ama dünyanın geri kalan kısmında daha çok ben olarak, yani varlığınızı bende sürdürmekten rahatsızlık duymaz mıydınız?”</p>

    <p>“Hayır, Kroull,” dedi marki sıcak bir şekilde ve masanın üstünden elini bana uzattı. “Bu durum beni rahatsız etmezdi, siz de beni rahatsız etmezdiniz. Kişiliğinizi ona devretseniz ve o sizin görüntünüzle ortalıkta dolaşsa, onun adı sizin kişiliğinizle özdeşleşse, bu Louis Venosta için hiç de kötü olmazdı; önerimi kabul edip dış dünyaya açıldığınızda, zaten böyle olacak. İçimden bir ses, bu durum doğal yollarla oluşmuş olsaydı, kimse rahatsız olmazdı, diyor. İnsanlar bu gerçeği kabul etmek zorundalar, gerçeğin çok inandırıcı olmayışı beni pek kaygılandırmıyor. Çünkü ben gerçekten Zaza’nın olduğu yerde varım. Ama dış dünyada sizin Louis Venosta olmanızdan çok memnun olurum. Büyük bir keyifle buradaki insanların karşısına siz olarak çıkarım. Siz hem burada hem de dışarıda hoş bir genç adam olarak iki farklı görüntü sunuyorsunuz, yani hem centilmen hem de şef garson olabiliyorsunuz. Davranışlarınız öyle mükemmel ki, benim gibi soylular sınıfından pek çok kişinin de bunlara sahip olmasını isterdim. Siz pek çok değişik dil konuşuyorsunuz, söz mitolojiye geldiğinde, ki bu neredeyse hiç olmaz, o zaman Hermes’le durumu çok iyi idare edebilirsiniz. Hiç kimse soylu birinden daha fazlasını beklemez, hatta diyebiliriz ki, sizin gibi burjuva sınıfından birisinden daha fazla şey beklenir. Vereceğiniz kararlarınızda mitolojiyle ilgili bu konuyu hesaba katarsınız. Ve şimdi söyleyin bana: Kabul ediyor musunuz? Bana bu dostluğu gösterecek misiniz?”</p>

    <p>“Sevgili marki, şimdiye kadar çok yüzeysel konuştuğumuzun, gerçek olaylardan hiç söz etmediğimizin ve dikkate alınması gereken yüzlerce sorundan bir tanesi hakkında bile tartışma fırsatı bulamadığımızın farkında mısınız acaba?”</p>

    <p>“Haklısınız,” diye yanıt verdi marki. “Bana bir kez daha telefon etmem gerektiğini hatırlatmakla çok büyük iyilik yapıyorsunuz. Mutluluğumuzun kaderini tayin edecek bir görüşme içerisinde olduğumu ve hemen gelemeyeceğimi Zaza’ya bildirmem lazım. Ne olur bağışlayın beni!”</p>

    <p>Ve gitti – öncekinden daha uzun süreliğine. Paris’in üzerine akşamın karanlığı çökmüş, çatı terası uzunca bir süredir ark lambalarının beyaz ışıklarına bürünmüştü. Akşamın bu saatinde teras tamamen boşalmıştı ve tiyatroların kapanış saatinden sonra yeniden canlanacaktı. Elimi cebime attığımda, kullanmadığım opera biletimi hissettim ama bunu çok da önemsemedim, başka zaman olsaydı bu duruma çok üzülürdüm. Kafamın içinden bin bir çeşit düşünce geçiyordu ve şunu diyebilirim ki, biraz zorlanıyor olsam da, bu düşünceleri mantığımla denetim altında tutuyor ve onların başımı döndürecek hale gelmesine izin vermiyordum. Hiç kimse tarafından rahatsız edilmeden içinde bulunduğum durumu gözden geçirmek ve daha sonra, konuşmamızın devamında, açıklığa kavuşturulması gereken bazı şeyleri düşünmek için yalnız bırakılmış olmaktan çok memnundum. Vaftiz babamın bana söylediği gibi düz yolda yürürken, önüme çıkan ve mutluluk vaat eden sapaklardan bir tanesi sürpriz bir şekilde karşıma çıkmıştı, üstelik öylesine cezp edici bir şekilde çıkmıştı ki, mantığım beni kendisine çeken bu yan yolun bir çıkmaz sokak olup olmadığını anlamamı zorlaştırıyor ve üzerinde yürüyeceğim bu yolun tehlikelerle dolu bir yol olduğunu ve bu yolda yürüyecek olanın ayaklarının yere sağlam basması gerektiği konusunda beni uyarıyordu. Bu bağlamda mantığım bana büyük bir baskı uyguluyor ve bütün yeteneklerimi cesurca ortaya koymaya davet eden serüvenin cazibesi giderek daha da artıyordu. Cesur bir insanı bir konuda uyarmak için ona yapacağı işin cesaret gerektirdiğini söylemek boşunadır. Partnerim geri dönmeden önce, bu serüvene atılmaya karar verdiğimi söylemekte bir sakınca görmüyorum, aslında onun verdiği sözü <em>hiç kimsenin</em> üstlenemeyeceğini söylerken vermiştim kararımı. Ancak kaygı duyduğum tek şey, planın uygulanması sırasında ortaya çıkacak zorluklar bir yana, becerikliliğim sayesinde bu tür zorlukların üstesinden başarıyla gelerek kendimi markinin gözünde kuşkulu bir duruma sokmamdı.</p>

    <p>Markinin benimle ilgili gözlemlediği şey kuşkusuz buydu, benim yaşam biçimimle ilgili olarak kullandığı “entrikacı”, “gizemli” ve hatta “hayalci” gibi tanımlamalar da buna işaret ediyordu. Onun bana yaptığı öneriyi başka herhangi bir kavalyeye yapmayacağı konusunda boş hayallere kapılmadım; gerçi önerisiyle beni onurlandırmıştı ancak önerisinin kuşku verici bir yanı vardı. Her şeye rağmen dışarıda benim kişiliğime büründüğünde, bunun kendisini “rahatsız” etmeyeceğini söyleyerek benimle samimi bir şekilde tokalaşmasını unutmuş değilim; bunun üzerine şunu düşündüm: Eğer burada muzip çocukların oynadıkları oyunlardan biri sergilenecekse, bu oyunda daha aktif olması gereken kişi bendim ama oynayacağımız oyunla ailesini kandıracak olmaktan büyük heyecan duyan kişi markiydi. Telefon görüşmesini bitirip geri döndüğünde, oynadığımız oyunun büyük ölçüde bir yaramaz çocuk şakası olduğu düşüncesinin bile onu ne kadar heyecanlandırıp sevindirdiğini gördüm. Çocuksu yanakları kıpkırmızı olmuştu; bu sadece içtiği şaraptan kaynaklanmıyordu, sevimli sevimli bakan gözlerinde muzipliğin parıltısı vardı. Verdiği üstü kapalı bilgilere Zaza’nın şen kahkahasıyla verdiği yanıtlar belki de hâlâ kulağında çınlıyordu.</p>

    <p>Tekrar yanıma oturarak, “Sevgili dostum Kroull,” dedi, “biz şimdiye kadar birbirimizle çok iyi anlaştık ancak birbirimize bu kadar yakınlaşacağımızı, hatta birbirimizin kişiliğine bürünecek kadar yakınlaşacağımızı kısa zaman öncesine kadar kim düşünebilirdi ki! Biz birlikte çok eğlendirici bir şey düşündük, ayrıntısıyla düşünmüş olmasak da, ben bu düşünceye gülmekten kendimi alamıyorum. Peki siz? Siz neden öyle ciddi ciddi bakıyorsunuz! Güzel bir şaka için sizin mizah anlayışınıza sesleniyorum, birbirine âşık böylesine güzel bir çift için şakanın gerekli olduğunu bir tarafa bıraksak da, üzerinde düşünülmeye değecek iyi bir şaka için sizin mizah duygunuza sesleniyorum. Herhalde bunda üçüncü bir kişinin, yani sizin bir kazancınız olmayacağını iddia edemezsiniz. Bundan çok şey kazanacaksınız, aslına bakarsanız bu şakanın en büyük keyfini siz çıkaracaksınız. Bunu yadsıyabilir misiniz?”</p>

    <p>“Sevgili marki, ben yaşamı bir şaka olarak görmeye alışık biri değilim. Havailik benim tarzım değil, özellikle de şaka yaparken hayatı hiç hafife almam; çünkü öyle şakalar vardır ki, onların ciddiye alınmaları gerekir, aksi takdirde hiçbir anlam ifade etmezler. İyi bir şaka ancak şakayı yapan kişinin ona tüm ciddiyetiyle kendisini vermesiyle mümkün olur.”</p>

    <p>“Çok iyi. Biz de öyle yapalım. Sorunlardan, zorluklardan söz ediyordunuz. Bu gibi şeylerle öncelikle nerede karşılaşacağınızı düşünüyorsunuz?”</p>

    <p>“Marki, en iyisi siz benim birkaç soru sormama izin verin. Ailenizin sizi yapmaya zorladığı bu seyahat nereye olacak?”</p>

    <p>“Ah, sevgili babam benim iyiliğimi düşündüğü için çok güzel, benden başka herkes için çok çekici olan bir güzergâh belirledi: Her iki Amerika, Hint Okyanusu adaları ve Japonya, buradan yapılacak ilginç bir deniz yolculuğundan sonra Mısır, İstanbul, Yunanistan, İtalya ve daha başka ülkeler. Eğer hayatımda Zaza olmasaydı, kitaplarda yazıldığı gibi benim de isteyerek yapacağım tam bir kültür seyahati. Bu seyahat için kutlayacağım kişi şimdi sizsiniz.”</p>

    <p>“Masrafları saygıdeğer pederiniz karşılıyor, değil mi?”</p>

    <p>“Elbette. Sınıfıma uygun bir şekilde seyahat etmemi istediği için 20.000 franktan daha az bir miktar öngörmedi. İlk gideceğim yer olan Lizbon biletim ve Arjantin vapur biletim buna dahil değil. Babam onları benim için ayrıca temin etti ve Cap Arcona gemisinde benim için bir kamara ayırttı. Yirmi bin frankı Banque de France’a kredi mektubu sirküleri şeklinde yatırdı ve ben paramı seyahat güzergâhım üzerindeki ana duraklardaki bankalardan bu kredi mektuplarıyla alabilecektim.”</p>

    <p>Sessizce bekliyordum.</p>

    <p>“Kredi mektuplarını tabii ki size vereceğim,” diye ekledi marki.</p>

    <p>Ben hâlâ susuyordum. Marki sözlerini tamamladı:</p>

    <p>“Tabii babamın satın aldığı biletleri de.”</p>

    <p>“Peki siz benim kişiliğim altında paranızı harcarken, burada neyle geçineceksiniz?” diye sordum.</p>

    <p>“Neyle mi? Doğru ya! Siz beni tamamen şaşkına çevirdiniz. Sizin öyle bir sorma tarzınız var ki, sanki beni çaresiz bir duruma sokmaya kararlısınız. Evet, sevgili Kroull, nasıl halledeceğiz bu işi? Ben önümüzdeki yıl geçimimi nasıl sağlayacağımı düşünmeye hiç alışık değilim.”</p>

    <p>“Ben bir insanın, kişiliğini başka birine ödünç vermesinin hiç kolay olmadığı konusuna sizin dikkatinizi çekmek istedim yalnızca. Sorduğum soruyu şimdilik geri alayım! Bu sorunun yanıtını vermekten pek hoşlanmıyorum çünkü bu benim biraz kurnazca davrandığım sunucunu çıkarır ama kurnazca davranılması gereken yerlerde ben pek işe yaramam. Kurnazlık centilmenlere yakışmaz.”</p>

    <p>“Sevgili dostum, ben sizin öteki kişiliğinizden bir miktar kurnazlığı kurtarıp centilmenlik kişiliğinize aktarabilmenizin mümkün olacağını düşünmüştüm.”</p>

    <p>“İki kişiliği birbirine bağlayan şey, çok daha basit bir şeydir. Bu burjuva sınıfının biriktirebileceği küçük bir banka hesabıdır...”</p>

    <p>“Ve ben hiçbir şekilde bu hesaba el süremem!”</p>

    <p>“Hesabımızı yaparken bunu da bir şekilde işin içine katmak zorundayız. Yanınızda yazmak için bir şey var mı?”</p>

    <p>Çabucak ceplerini yokladı.</p>

    <p>“Evet, dolmakalemim var ama kâğıt yok.”</p>

    <p>“İşte kâğıt.” Ve ben cep defterimden bir kâğıt parçası kopardım. “İmzanızı görmek isterim.”</p>

    <p>“Niçin? Peki, istediğiniz gibi olsun.” Elini ve kalemi sola doğru iyice eğerek büyük bir özenle imzasını attı ve bana uzattı. İmza tersinden bakıldığında bile çok komik görünüyordu. Çıkıntıyı sonunda yapma yerine hemen başında yapıyordu. Abartılı bir süslemeyle çizdiği L harfinin fiyonk şeklindeki alt çizgisini sağa doğru iyice uzatıp bir yay çizdirdikten sonra geri döndürüp isminin baş harfi olan L’yi soldan keserek bir elips oluşturuyor ve onun içine sık ve sola yatık bir yazıyla –ouis Marquis de Venosta diye yazıyordu– Gülümsemekten kendimi alamadım ama hiçbir şey yokmuş gibi başımla onu onayladım.</p>

    <p>Dolmakalemini alırken, “Babanızdan mı geçme, yoksa kendiniz mi yarattınız?” diye sordum.</p>

    <p>“Babadan geçme,” dedi. “Babam da aynen böyle yapardı. Ancak o benim kadar iyi yapamıyor,” diye ekledi.</p>

    <p>“Öyleyse siz onu geçtiniz,” dedim mekanik bir şekilde çünkü ben o arada son derece başarılı olan ilk taklit denememi yapıyordum. “Tanrı’ya şükür ki sizinkinden daha iyi yapmak zorunda değilim. Böylesi zaten bir hata olurdu.” Bu sırada beni çok da memnun etmeyen ikinci bir imza kopyası daha hazırladım. Ama üçüncüsü kusursuzdu. İlk ikisinin üstünü çizdim ve kâğıdı ona uzattım. Şaşırıp kalmıştı.</p>

    <p>“İnanılmaz!” diye haykırdı. “Benim imzam kesilip kâğıda yapıştırılmış gibi! Bir de ben kurnazlığı pek beceremem diyorsunuz! Ama ben sizin düşündüğünüz kadar ahmak biri değilim ve imzamı neden taklit etmeye çalıştığınızı çok iyi anlıyorum. Kredi mektuplarıyla bankadan para çekmek için benim imzama ihtiyacınız var.”</p>

    <p>“Annenize ve babanıza mektup yazarken nasıl imza atıyorsunuz?”</p>

    <p>Marki şaşırdı ve yüksek sesle dedi ki:</p>

    <p>“Tabii, güzergâhım üzerindeki belli başlı duraklardan bizim ihtiyarlara bir şeyler yazmak zorundayım, hiç olmazsa kart atmalıyım. Yahu, sen her şeyi düşünüyorsun! Benim evdeki adım Loulou; çocukken kendimi böyle adlandırırdım. Adımı böyle yazıyorum.”</p>

    <p>Marki çocukluk adını yazarken, tüm adını yazarken kullandığı tekniğin aynısını kullandı: Abartılı bir süslemeyle çizdiği L harfinin alt çizgisinin ucunu sağa doğru uzatıp bir yay çizdirerek bir elips oluşturduktan sonra süslediği L harfini soldan kesiştirerek yatık bir şekilde içine –oulou diye yazdı.</p>

    <p>“Güzel, demek bunu yapabiliyoruz,” dedim. “Kendi elyazınızla yazılmış bir şey var mı yanınızda?”</p>

    <p>Yanında böyle bir şey olmayışına üzüldü.</p>

    <p>“O zaman yazın lütfen,” dedim ve ona temiz bir kâğıt uzattım.</p>

    <div class="mektup html5_section">
      <p>Evet, yazın: <em>Mon cher papa</em>, çok sevgili anne, seyahatimin bu önemli noktasından, görülmeye değer çok güzel bir şehirden size en içten selamlarımı gönderiyorum. Geçmişte bana olmazsa olmaz gibi görünen bazı şeyleri unutturan yeni izlenimler edindim ve günümü gün ediyorum. Çok sevgili oğlunuz Loulou. İşte aşağı yukarı böyle bir şey.</p>
    </div>

    <p>“Yok hayır, tam da böyle bir şey! Bu mükemmel Kroull, <em>vous êtes admirable</em>!<a class="si-noteref epub-type_noteref" href="#f130" id="ref_f130">130</a> Ne kadar da rahat yazıyorsunuz...” Ve marki benim cümlelerimi, elini sola doğru çevirip eğik ve sık yazısıyla yazmaya başladı; o harfleri ne kadar çok birbirine sıkıştırarak yazıyorsa, benim rahmetli babam yazarken de harfleri birbirinden o kadar uzaklaştırırdı; ama onun yazsısını taklit etmek markinin yazısını taklit etmekten daha zor değildi. Yazı örneğini yanıma aldım. Ona saraylarında çalışanların isimlerini sordum, adı Ferblantier olan aşçıyı ve Klosmann adındaki arabacıyı, markinin yetmişine merdiven dayamış, titrek özel uşağı Radicule’yi ve Frau Marquise’in Adelaide adındaki özel hizmetçisini sordum. Hatta ev hayvanlarını bile sordum, binek atlarını, İtalyan tazısı Fripon’u, Frau Marquise’in kucağındaki maltes terrier cinsi köpeği, diareden mustarip Minime adlı yaratığı ayrıntısıyla sordum. Sohbetimiz uzadıkça, neşemiz daha da artıyordu ama Loulou’nun zihinsel berraklığında ve ayırt etme yeteneğinde giderek belli bir azalma görülüyordu. Onun İngiltere’ye ve Londra’ya gönderilmemesine şaşırıyordum. Bunun nedeni orayı zaten biliyor olmasıydı, hatta Londra’da iki yıl özel bir okulun öğrencisi olarak bulunmuştu. “Buna rağmen gezi programına Londra da dahil edilmiş olsaydı, iyi olurdu,” dedi. “O zaman benim ihtiyara bir oyun oynayıp seyahatin tam ortasında kaçamak yapıp Paris’e ve Zaza’nın yanına gelirdim!”</p>

    <p>“Ama siz benim seyahatim boyunca zaten Zaza’nın yanında olacaksınız!”</p>

    <p>“Doğru!” dedi marki. “Asıl oyun da bu zaten. Ben bu düşüncemle gerçek oyun karşısında lafı bile edilememesi gereken sahte bir oyunu kastettim. Pardon. Çok özür dilerim. İşin esprisi, ben dış dünyada yeni izlenimler edinip günümü gün ederken, bir yandan da Zaza’nın yanında kalıyor olmamdır. Biliyor musunuz, benim çok dikkatli olmam lazım, herhangi bir yerden, örneğin Sansibar’dan Radicule, Fripon ve Minime’nin nasıl olduklarını sorarken, buradan da sormuş olmayayım. Her ne kadar kişilerin –birbirlerinde çok uzak mesafede– birleşmeleri söz konusu olsa da, bunun birbiriyle bağdaşacak pek yanı yok... Bir dinleyin hele, içinde bulunduğumuz durum birbirimizle senli benli olmamızı gerektiriyor! Bir itirazınız var mı? Ben kendime bir şeyler söylerken, kendi kendime siz diye de hitap etmeyeceğim. Tamam mı, anlaştık mı? Öyleyse buna kadeh kaldırıp içkilerimizi içelim! Sağlığına Armand –yani Felix– yani Loulou. Klosmann ve Adelaide hakkında Paris’ten bilgi edinmemen gerektiğini, sadece Sansibar’dan bilgi edinebileceğini aklının bir köşesine yaz. Ayrıca bildiğim kadarıyla Sansibar’a ben gitmiyorum ve sen de gitmiyorsun. Ama her ne kadar burada kalsam da, genellikle bulunduğum kent Paris’ten mutlaka kaybolmam gerekir. Ne kadar ince düşündüğümü görüyorsun. Muzip delikanlılara özgü bir deyimi kullanmak gerekirse, Zaza ve benim buradan sıvışmamız gerekiyor. Muzip delikanlılar buna ‘sıvışmak’ demiyor mu? Ama sen bir centilmen ve şimdi de asil aile çocuğu bir genç adam olarak bunu nereden bilesin ki! Oturduğum evin kontratını feshedeceğim, aynı şekilde Zaza’nın evinin de. Birlikte bir banliyöye, Boulogne ya da Sévres gibi güzel bir banliyöye taşınacağız; benden geriye kalanlar yeterli olur çünkü zaten Zaza’yla birlikte olacağım; sanırım yeni bir isim edinmem iyi olacak, mantığım adımı Kroull koymamı istiyor sanki ancak bunun için imzanı atmayı öğrenmem lazım, umarım işbilirliğim burada da kendini gösterir. Seyahat ederken, Versailles ya da daha uzak bir yerde Zaza’yla birlikte kendime güzel bir aşk yuvası kuracağım, mutlu bir aşk yuvası kuracağım hınzırlığına... Ama Armand, yani <em>cher</em> Louis,” dedi ve gözlerini açabildiği kadar açmaya çalışarak, “eğer yanıtlayabiliyorsan, bana şu soruyu yanıtla: Biz nasıl geçineceğiz?” diye sordu.</p>

    <p>Bu sorunu irdelerken zaten çözmüş olduğumuzu söyledim ona. 12.000 franklık bir banka hesabına sahip olduğumu, bunu kredi mektubuyla değiştirerek kendisinin kullanımına sunacağımı söyledim.</p>

    <p>Gözlerinden yaşlar akacak kadar duygulanmıştı. “Bir centilmen!” diye haykırdı. “Tepeden tırnağa kadar asil bir adam! Minime ve Radicule’ye selam gönderme hakkına <em>sen</em> sahip değilsen, o zaman kim sahip? Annem ve babam onların adına selamlarını bize iletecekler. Birer centilmen olan bizlerin sağlığına son bir kadeh daha kaldıralım!”</p>

    <p>Terastaki birlikteliğimiz tiyatroda sunulan oyunun saatini aşmıştı. Gecenin tatlı serinliğinde teras yeniden dolmaya başlayınca, aceleyle oradan ayrıldık. Karşı çıkmama rağmen, marki yediğimiz yemeğin ve içtiğimiz dört şişe Lafitte’in ücretini ödedi. Sevinçten ve içtiği şaraptan dolayı biraz dağılmıştı. Hesabı getiren başgarsona, “Birlikte, hepsi birlikte olacak!” dedi. “Biz aynı kişiyiz. Adımız Armand de Kroulloste.”</p>

    <p>“Peki,” diye karşılık verdi garson büyük bir sabırsızlıkla ve gülümseyerek; ancak aldığı yüklü bahşişle sabırsızlığını biraz yendi.</p>

    <p>Venosta beni arabasına bindirdi ve kaldığım yere götürdü. Yolda yeni bir buluşma saati daha belirledik, bu buluşma sırasında ben ona nakit paramı ve o da bana yolculuk biletleriyle birlikte kendi kredi mektubunu teslim edecekti.</p>

    <p>Veda etmek için elimi sıkarken, sarhoş bir İspanyol soylusu edasıyla, “<em>Bonne nuit, à tantôt, Monsieur le Marquis</em>,”<a class="si-noteref epub-type_noteref" href="#f131" id="ref_f131">131</a> dedi. Bu hitap biçimini onun ağzından ilk defa duyuyordum, yaşamın bana bahşettiği görüntü ve gerçek arasındaki dengeyi ve yaşamın gerçeğe yakışır şekilde eklemek istediği görüntüyü düşündükçe, yüreğim büyük bir sevinçle doluyordu.</p>
  </div>

  <div class="si-footnotes html5_section">
    <div class="si-footnote html5_aside epub-type_footnote" id="f123">
      <a class="si-backref" href="#ref_f123">123</a><span class="si-footnote-text">. (Fr.) Alışveriş. (Y.N.)</span>
    </div>

    <div class="si-footnote html5_aside epub-type_footnote" id="f124">
      <a class="si-backref" href="#ref_f124">124</a><span class="si-footnote-text">. (Fr.) Nasılsınız? (Y.N.)</span>
    </div>

    <div class="si-footnote html5_aside epub-type_footnote" id="f125">
      <a class="si-backref" href="#ref_f125">125</a><span class="si-footnote-text">. (Fr.) Çok eğlenceli. (Ç.N.)</span>
    </div>

    <div class="si-footnote html5_aside epub-type_footnote" id="f126">
      <a class="si-backref" href="#ref_f126">126</a><span class="si-footnote-text">. (Lat.) Yeri gelmişken. (Y.N.)</span>
    </div>

    <div class="si-footnote html5_aside epub-type_footnote" id="f127">
      <a class="si-backref" href="#ref_f127">127</a><span class="si-footnote-text">. <em>Hochgeboren</em>, Almanya’da en yüksek asalet üyeleri için kullanılan unvan ve adres şeklidir. <em>Hochwohlgeboren</em> ise daha alt sınıfa mensup toprak sahibi asiller için kullanılan unvan ve adres şeklidir. (Ç.N.)</span>
    </div>

    <div class="si-footnote html5_aside epub-type_footnote" id="f128">
      <a class="si-backref" href="#ref_f128">128</a><span class="si-footnote-text">. (Alm.) Sağlığınıza! (Ç.N.)</span>
    </div>

    <div class="si-footnote html5_aside epub-type_footnote" id="f129">
      <a class="si-backref" href="#ref_f129">129</a><span class="si-footnote-text">. (Fr.) Sonunda! (Y.N.)</span>
    </div>

    <div class="si-footnote html5_aside epub-type_footnote" id="f130">
      <a class="si-backref" href="#ref_f130">130</a><span class="si-footnote-text">. (Fr.) Takdire şayansınız. (Y.N.)</span>
    </div>

    <div class="si-footnote html5_aside epub-type_footnote" id="f131">
      <a class="si-backref" href="#ref_f131">131</a><span class="si-footnote-text">. (Fr.) İyi geceler, görüşmek üzere, mösyö marki. (Y.N.)</span>
    </div>
  </div>
</body>
</html>