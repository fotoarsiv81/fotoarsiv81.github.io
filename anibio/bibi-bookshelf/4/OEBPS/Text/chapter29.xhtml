<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Dolandırıcı Felix Krull'un İtirafları</title>
  <link href="../Styles/main.css" rel="stylesheet" type="text/css"/>
</head>

<body class="chapter epub-type_chapter">
  <div class="sayfa-bosluk html5_section">
    <h1>On birinci bölüm</h1>

    <p>Kuşkusuz bu randevuya sevinmiştim ama resimleri Zouzou’ya gösterme fikri beni biraz kaygılandırmadı da değil; çünkü bu çok zor bir şeydi ya da aslında imkânsızdı. Zira çeşitli şekillerde çizdiğim Zaza’nın güzel bedenine, şakaklarından dökülen güzel buklelerini ekleyerek onun bedenine özel bir anlam katmıştım; kendisini şuh bir kız gibi resmetmemi nasıl karşılayacağı doğrusu beni korkutuyordu. Kulübemizde buluşmadan önce, neden Kuckuck’ların evinde yemek yiyip, arkasından neden oradan ayrılma komedisi oynamak zorunda kalacaktım, diye kendime sordum. Madem Zouzou yemeklerden sonra orada yalnız başına oturuyordu, o zaman herhangi bir günde, o saatte, zakkumların arasındaki banka gidebilirdim, kimseye görünmeden ve siesta saatinin güvenilirliğini kullanarak yapabilirdim bunu. Ah, keşke randevuya şu cesurca çizilmiş lanet olası sanat eserleri olmadan gidebilseydim!</p>

    <p>Günler geçti, Zouzou’nun çağrısına bir türlü uyamadım, nedenini bilmiyorum ama; randevuya gitmemem gerektiği için mi, yoksa Zouzou’nun öfkelenip neler söyleyeceğinden korktuğum için mi ya da serseri ruhum, beni derinden sarsacak yeni izlenimlerle başka tarafa yönelme istediğimin haberini aldığı için miydi? Edindiğim bu yeni izlenimleri biraz sonra aktaracağım zaten. Bir şey girmişti araya: Tekrar ediyorum, benim bu çifte resimle olan ilişkim bir saat içinde değişiverdi ve anneyi güçlü bir kırmızı ışığın altına alıp güzel kızını gölgede bırakarak hüzünlü bir coşku havası içinde yeni bir serüven yaşamaya başladım.</p>

    <p>Herhalde boğa güreşinin yapıldığı arenada, iki taraf arasında, yani pırıl pırıl parlayan güneşin altında kalan tarafla, gölgede kalan diğer taraf arasındaki farkın çok önemli bir rol oynamasından olsa gerek, burada ışık ve gölge metaforunu kullanıyorum, kuşkusuz gölgeli taraf daha avantajlıydı ve biz asiller orada oturuyorduk, buna karşın halktan olanlar yakıcı güneşin altında oturmak zorundaydılar... Sanki okur benim bu ilk İber sahnesini ziyaret ettiğimi biliyormuş gibi, pat diye konuya girerek boğa güreşi arenasından söz etmeye başladım. Yazmak kendi kendine konuşmak değildir. Sistemli olmak, soğukkanlı davranmak ve konuya aceleci yaklaşmamak uyulması gereken başlıca kurallardır.</p>

    <p>Hepsinden önce anlatmam gereken şey, o zamanlar Lizbon’daki ikametimin yavaş yavaş sona yaklaşıyor olmasıydı, takvimler eylül ayının son günlerini gösteriyordu. Cap Arcona’nın geri dönüşü yaklaşmıştı ve benim gemime binip denize açılmama bir hafta bile kalmamıştı. Bu durum nedeniyle Rua da Prata’daki Doğa Tarihi Müzesi’ni kendi başıma, ikinci ve son kez gezmek istedim. Buradan ayrılmadan önce girişteki beyaz geyiği, ilk kuşu, zavallı dinozoru, o büyük kemerli hayvanı, sevimli küçük gece maymunu Schlanklori’yi ve ötekileri, ayrıca sevimli Neandertal ailesini ve güneşe bir buket çiçek sunan ilk insanı bir kere daha görmek istedim ve öyle de yaptım. Kalbim tüm evrene duyduğum sempatiyle dolmuş olarak, bir gün öğleden önce, yanımda herhangi bir refakatçi olmadan müzenin yolunu tuttum, giriş kattaki odaları ve salonları gezdikten sonra, Profesör Kuckuck’un yarattığı büyük eseri görmek için yeraltındaki dehlizlere indim, daha önce gördüklerimin beni buraya tekrar çektiğini bildirmek ve kısaca merhaba demek üzere müze müdürü ve sahibinin bürosuna uğramayı da ihmal etmedim. Profesör Kuckuck beni her zamanki gibi çok candan karşıladı ve müzesine olan ilgimden dolayı beni övdü ve daha sonra bana şu açıklamayı yaptı:</p>

    <p>O gün, yani cumartesi günü kralın kardeşi Prens Luis-Pedro’nun doğum günüymüş. Bu nedenle ertesi gün, yani pazar günü için, öğleden sonra saat üçte, Campo Pequeno’da düzenlenecek olan ve yüce prensin de katılacağı bir <em>corrida de toiros</em>, yani boğa güreşi düzenlenmiş, kendisi de evin hanımları ve Herr Hurtado’yla birlikte bu geleneksel olayı seyretmeye gitmeyi düşünüyormuş. Arenanın gölgeli tarafından bileti varmış, bir tane de benim için ayarlamış. Benim burada bilgi ve görgü artırma gezisinde bulunduğumu düşünerek Portekiz’den ayrılmadan önce boğa güreşini seyretmemin çok uygun olacağını söyledi ve bu konuda ne düşündüğümü sordu?</p>

    <p>Benim bu konuyla ilgili biraz çekincem vardı ve bunu ona söyledim. Beni biraz kan tutar, dedim, kendimi tanıdığım kadarıyla böyle geleneksel katliamlar için uygun bir adam değilim ben, örneğin boğaların sık sık atların karnını yardıklarını ve hayvanların bağırsaklarının iğrenç bir şekilde dışarı sarktığını duyduğumu anlattım ona. Bunu görmekten hoşlanacağımı sanmıyorum, hele boğanın halini görmeye yüreğim hiç el vermez, dedim. Aslında belki şöyle de düşünülebilir: Bu, hanımların sinirlerinin reddetmediği bir gösteriyse, ben de bunu seyretmeye dayanmalıyım, hatta bundan zevk bile almalıyım. Ama İber soyundan gelen hanımlar zaten güçlü âdet ve geleneklerle büyümüşlerdir, buna karşın ben zarif bir yabancıyım, dedim ve bu anlamda daha başka şeyler de söyledim ona.</p>

    <p>Ama Profesör Kuckuck beni sakinleştirdi. Boğa güreşi şenliği hakkında öyle kötü şeyler düşünmemem gerektiğini söyledi bana. “Gerçi boğa güreşi ciddi bir iş ancak iğrenç bir gösteri de değil. Portekizliler hayvansever insanlardır ve böyle gösterilerde tiksinti uyandırıcı şeylere izin vermezler. Atlara gelince; onların üstleri darbelere dayanıklı koruyucu fodralarla örtülüyor ve boğa da kesimhanedekinden çok daha asil bir şekilde, şövalyelik ruhuna yakışır bir şekilde ölüyor,” dedi. Eğer onları görmek istemiyorsam, kafamı çevirip dikkatimi daha çok şenliğe katılan seyircilere, onların arenaya girişlerine ve arenanın renkli ve etnik açıdan çok ilginç olan görüntüsüne yöneltebileceğimi de ekledi.</p>

    <p>Evet, ben de Kuckuck’un sunduğu bu fırsatı ve gösterdiği ilgiyi bir tarafa bırakamayacağımı anlamıştım ve bunun için kendisine teşekkür ettim. Kendisini ve ailesini uygun bir saate teleferiğin önünden arabamla alıp arenaya götürmek üzere sözleştik. Kuckuck arabaya binerken, yolların çok kalabalık olacağını, bu nedenle çok yavaş ilerleyebileceğimizi söyledi. Ben de her olasılığı düşünerek pazar günü saat ikiyi çeyrek geçe erkenden otelimden ayrılıp yola koyuldum ve yoldaki kalabalığı görünce, Kuckuck ne kadar haklıymış, dedim. Her ne kadar burada birkaç pazar günü geçirmiş olsam da, kenti hiç böyle kalabalık görmemiştim. Demek bir boğa güreşi, kenti böylesine canlandırabiliyormuş, dedim kendi kendime. Muhteşem Avenida, arabalar ve insanlarla, at ve katır koşumlarıyla, eşek sırtındakiler ve yayalarla dolup taşmıştı. Ve ben Rua Augusta’ya giderken, geçmek zorunda olduğum caddelerdeki kalabalık nedeniyle ancak adım adım ilerleyebiliyordum. Kentin hemen her köşesinden, her sokağından, eski yerleşim bölgelerinden, banliyölerden ve çevredeki köylerden akın akın gelen şehir ve kırsal yöre insanı, şenlik için dolaplarından çıkardıkları geleneksel kıyafetlerini giyip süslenmişler, çevrelerine gururlu ve neşeli gözlerle bakıyorlardı ancak yüzlerinde yine de bir ağırbaşlılık ve saygı ifadesi vardı; gürültü patırtı çıkarmadan ve birbirleriyle itişip kakışmadan hep birlikte Campo Pequeno ve amfiteatr yönüne doğru ilerliyorlardı.</p>

    <p>Peki büyük günün anlamıyla coşmuş ve bir araya gelmiş bu kalabalığa bakıldığında, insanın yüreğini sıkan bu saygı, bu acıma duygusu ve melankoli kokan bir neşeyle karışık ruh hali nereden kaynaklanıyor, diye sormadan edemiyor insan. Onların ruh hallerinde derin bir saygı ve biraz da kaygı uyandıran bir asalet vardı gerçekten. Tam bir yaz havası hâkimdi, güneş pırıl pırıl parlıyordu; güneş ışınları, yürüyenlerin yere çaka çaka vurdukları asalarının bakır kaplı kısımlarında yansıyıp ışıldıyordu. Bütün erkekler renkli şeritli kuşaklar takmış ve geniş kenarlı şapkalar giymişlerdi. Kadınların giydiği parlak pamuklu kumaş elbiselerin göğüsleri, kolları ve etek uçları, altın ve gümüş biyelerle süslenmişti. Bazılarının başlarında dimdik duran İspanyol tarakları vardı, bunu üzerine, baş ve omuzlarını örten, <em>mantilha</em> adı verilen siyah ya da beyaz ince tül örtü takanların sayısı da az değildi. Bunu hacca giden köylü kadınlarda görsem şaşırmazdım doğrusu; ancak teleferik istasyonun önünde Dona Maria Pia’yı böyle görünce çok şaşırmış ve hatta ürkmüştüm. Gerçi onun üzerinde halkın giydiği o yanardöner elbiselerden yoktu, aksine genellikle öğle sonraları giyilen şık bir elbise vardı ancak başına geçirdiği o geniş kenarlı tarağın üstüne o da siyah bir <em>mantilha</em> takmıştı. Dona Maria Pia bu etnik maskaralık karşısında özür dileme anlamında bir gülümseme gereği duymadı, bense hiç duymadım. Derinden etkilenmiş olarak, büyük bir saygıyla elinin üstüne eğildim. <em>Mantilha</em> ona çok yakışmıştı. Kumaşın ince dokumasından içeri sızan güneş ışınları, yanaklarında ve Güney insanına özgü soluk ve sert ifadeli iri yüzünde telkâri benzeri gölgeler oluşturuyordu.</p>

    <p>Zouzou başına <em>mantilha</em> takmamıştı. Şakaklarına dökülen siyah bukleler onun etnik özelliğini yeterince gösteriyordu zaten; ancak üzerindeki elbise annesininkinden daha koyuydu, sanki kiliseye gider gibi giyinmişti. Beyler de, hem profesör hem de yürüyerek gelen ve selamlaşırken bize katılan Don Miguel siyah frak ve melon şapkadan oluşan resmî elbiseler giymişlerdi, onlara karşın ben, pantolonu açık ton şeritli mavi bir takım elbise giymekle yetinmiştim. Bu belki de biraz rahatsızlık verici bir durumdu ama konuya yabancı olan biri için anlayışla karşılanabilirdi.</p>

    <p>Arabacıma, daha sakin olan Avenida Parkı ve Campo Grande’den gitmesini emrettim. Profesör ve eşi hemen arabacının arkasındaki koltuklara, Zouzou ve ben onların karşısındaki arka koltuklara, Don Miguel’de arabacının yanına oturdu. Yol boyunca bir suskunluk hâkimdi ya da Senyora Maria’nın herhangi bir sohbet ortamı oluşmasına izin vermeyen katı tutumu nedeniyle çok kısıtlı bir iletişim vardı. Gerçi eşi sessiz bir şekilde bana bir şey sormak istedi; ancak ben, başındaki İber süsüyle törensel bir ciddiyetle oturan bu saygıdeğer hanımın yüzüne izin ister gibi bakıp profesörün sorusuna biraz çekinerek yanıt verebildim. Kulaklarındaki karakehribar küpeler arabanın hafif hafif sarsılmasıyla sallanıyordu.</p>

    <p>Arenanın girişine hücum eden araba sayısı çok fazlaydı. Diğer arabaların arasından yavaş yavaş ve sabırla ilerleyerek arenanın önüne gelip arabamızdan inebildik. Sonra bariyerleriyle, tırabzanlı sütunlarıyla ve yukarıya doğru basamak basamak yükselen binlerce oturma yerleriyle arena bizi karşıladı, içeride oturulacak çok az yer kalmıştı. Kolları bantlı görevliler, tabanı kum ve meşe kabuğu tozuyla kaplı manejin etrafındaki sarı halkanın biraz yukarısında bulunan gölgeli taraftaki yerimizi gösterdiler. Bu devasa tiyatro tek bir yer kalmayacak şekilde bir anda tıklım tıklım doluvermişti. Kuckuck’un buranın pitoresk manzarası hakkında söyledikleri gerçekten de abartılı değilmiş. Bu görüntü bütün bir ulusun renkli, kolektif portresini yansıtıyordu, aralarındaki bazı aristokratlar, görüntüde de olsa, en azından utanarak güneşin altında yanan halka uyum sağlamaya çalışıyorlardı. Hanımların pek çoğu, Frau von Hüon ve Prenses Maurocordato gibi yabancı hanımlar da dahil olmak üzere, başlarına o dik taraklardan takıp üstünden de <em>mantilha</em>’larını örtmüşlerdi, hatta hanımların bazıları giydikleri kıyafetlerle köylülerin elbiselerindeki altın ve gümüş işlemeleri taklit etmişlerdi. Erkeklerin giydikleri resmî elbiseler de halka karşı gösterilen bir nezaket jestiydi, öyle değilse de, en azından bu şenliğin halka özgü bir şenlik olduğunu göstermek için geleneksel kıyafetler giymişlerdi.</p>

    <p>Arenayı hınca hınç dolduran bu muhteşem kalabalığın ruh hali, daha şimdiden ateşli bir seyirci kitlesi olduğunu gösteriyordu; ama ilk başta biraz sakin görünüyorlardı, özellikle karşıda, güneşli tarafta oturanlarda, stadyumlardaki spor karşılaşmalarında görmeye alışık olduğumuz türden ilkel ayaktakımı tezahüratları ve taşkınlıkları yoktu. Ancak bakışlarını henüz daha boş olan aşağıdaki savaş alanına yönelten bu insanların sarı benizleri, biraz sonra yaşayacakları heyecan ve gerilim yüzünden, beyinlerine vuracak kanla kızaracaktı; ama henüz sakindiler ve sanki bir kutsama törenine gelmiş gibi bir halleri vardı. Ceketine bir yıldız takmış ve iliğine de bir krizantem iliştirmiş olan cılız prens, başına <em>mantilha</em> takmış eşiyle birlikte gelip locadaki yerini aldıktan sonra müzik değişti ve Mağribi-İspanyol karışımı tarzında çalınmakta olan konser durdu ve ulusal marş çalınmaya başladı. Herkes ayağa kalktı ve alkışladı. Bu, daha sonra başka birinin onuruna bir kere daha tekrarlanacaktı.</p>

    <p>Prens hazretleri ve eşleri üçe bir dakika kala içeri girmişlerdi: Saatin üçü vurmasıyla, çalan müzik eşliğinde, ortadaki büyük kapıdan aktörlerin resmi geçidi başladı, omuzları apoletli işlemeli ceket ve boyu baldırlarına kadar inen renkli bordürlü dar pantolonlar, beyaz çoraplar ve tokalı ayakkabılar giymiş üç adam, ellerinde kılıçlarıyla en önde yürüyordu. Ellerinde renkli şeritlerle süslü ucu sivri mızraklar taşıyan <em>banderillero</em>’lar ve aynı tarzda giyinmiş <em>capeado</em>’lar, gömleklerinin üstünden aşağı doğru inen ensiz siyah kravatları, kollarının üstünde taşıdıkları kırmızı pelerinleriyle onların arkasından yürüyorlardı. Göğüsleri ve yan tarafları koruyucu fodralarla örtülen atların üzerinde sakandırıklı şapkalarıyla oturan ve çok iyi mızrak atan <em>picador</em>’lardan oluşan bir süvari alayının arkasından, çiçekler ve bantlarla donatılmış bir çift katır koşumu, resmi geçit alayının son halkasını oluşturdu. Geçit alayı sarı daireyi yararak doğruca prensin locasının önüne geldi ve herkes prensin önünde şövalyeler gibi eğilerek onu selamladı. Birkaç toreadorun koruma bariyerlerinin arkasına giderken, haç çıkardıklarını gördüm.</p>

    <p>Küçük orkestra parçanın ortasında yeniden sustu ve arkasından son derece ince sesli bir trampet sinyali yükseldi. Etraf bir anda büyük sessizliğe bürünmüştü. Açılan küçük bir kapıdan daha önce hiç dikkatimi çekmeyen heybetli bir şey koşarak dışarı fırlıyor –ben burada şimdiki zamanı kullanıyorum çünkü bu olay tüm canlılığıyla gözümün önünde– ağır ve kocaman gövdesiyle ve bir araya topladığı üretme ve öldürme gücüyle, eski çağ insanlarının kesinlikle hayvan tanrısı olarak görecekleri türden bir yaratıktı; tehdit edercesine yuvarladığı küçük gözleri ve alnından ileriye doğru uzanan, insanların içki kabı olarak da kullandıkları sivri boynuzlarıyla adeta ölüm saçıyordu. Boğa hızla öne çıkıyor, ön bacaklarını gererek hareketsizce duruyor ve <em>capeador</em>’lardan birinin eğilerek belli bir mesafeden önüne fırlattığı kırmızı beze öfkeyle bakıyor, sonra ona saldırıyor, sivri boynuzlarından birini geçirerek bezi yere çiviliyordu. Yere eğdiği kafasını kaldırıp öteki boynuzunu geçirmek isterken, küçük adam bezi önünden çekiyor ve hemen boğanın arkasına atlıyor, bu azgın güç kütlesi kendi etrafında hantal bir şekilde dönerken, iki <em>banderillero</em> ellerindeki renkli mızrakları peş peşe onun ensesindeki yağ tabakasına saplıyorlardı. Mızraklar olduğu yerde kalıyordu, herhalde uçları kancalıydı ve hayvanın ensesine saplanıp orada öylece kalıyorlardı. Saplanan mızraklar hayvanın bedeninden dışarıya doğru eğik bir şekilde sallanırken, oyun devam ediyordu. Bu sırada üçüncü <em>banderillero</em> elindeki mızrağı boğanın ensesinin tam ortasına indirdi ve boğa, o andan itibaren ölüme karşı verdiği ölüm saçan savaşında, ensesindeki açılmış güvercin kanadına benzeyen bu süsü, sırtının ön tarafında hep taşıyacaktı.</p>

    <p>Ben Kuckuck’la Dona Maria Pia’nın arasında oturuyordum. Profesör usulca konuşarak olaylar hakkında bana bazı bilgiler verdi. Boğa güreşçilerinin değişik rütbeler taşıyan isimleri olduğunu öğrendim ondan. Boğanın bugünkü gösteriye kadar doğada özgürce otlayan tam bir erkek yaşamı sürdürdüğünü, kendisine özen gösterildiğini ve çok kibar davranıldığını anlattı. Komşum olarak sağımda oturan ilahe kadın sessizliğini koruyordu. Aşağıdaki üreme ve öldürme tanrısıyla ilgili olup biteni dikkatle izliyordu ve başını sadece, konuştuğu için kızdığı eşine doğru çeviriyordu. Başına taktığı <em>mantilha</em>’nın gölgesi altındaki Güney insanına özgü solgun ve sert ifadeli yüzü hiç kıpırdamıyordu ama göğüsleri heyecanlı heyecanlı inip kalkıyordu. Ve ben, bana dikkat etmediğinden emin olduğum bu yüze ve kendisini gösteriye kaptırmaktan inip kalkan bu göğüslere, sırtına mızraklar saplanmış, kanlar akan bu kurbanlık hayvana baktığımdan daha çok bakıyordum.</p>

    <p>Ben bunu böyle adlandırıyorum; çünkü insanın canı sıkan ama aynı zamanda da kutsal bir şey izliyormuş gibi eğlendiren, şaka, kan ve ilahî bir saygı ile eski halk geleneklerinin izin verdiği bu karışık olayı ve bütün bu seremoninin üzerine çökmüş olan bu ölüm şenliği atmosferini hissetmemek için insanın tam bir odun olması gerekirdi. Daha sonra arabada, karısının konuşmasına izin verdiği profesör, bu konuda bana bir şeyler anlattı ancak çabucak etkilenen sezgilerim sayesinde olup biteni anladığım için, onun anlattıkları benim için yeni bir şey değildi. Şaka öfkeyle karışıp patlayınca, boğa birkaç dakika sonra durumun kendisi için iyi sonuçlanmayacağını, güç ve şakanın eşit koşullarda olmadığı bir oyun olmadığını anladı, bunun üzerine tekrar çıktığı kapıya yöneldi ve sırtına saplanan renkli şeritli mızraklarla ahırına dönmenin iyi olacağını düşündü ve oraya doğru koşmaya başladı. Bunun üzerine öfkeli kalabalık alaylı alaylı gülüp kahkahalar atmaya başladı. Güneşli tarafta ve bizim tarafta oturanlar hep birden ayağa kalktılar, boğayı yuhaladılar, ıslık çalarak küfürler savurdular, bu arada benim ilahe de ayağa kalktı, kendisinden beklenmeyen bir şekilde cırıldayarak o da ıslık çaldı, korkup kaçan hayvanı kınadı ve alaylı bir kahkaha attı. Bu arada <em>picador</em>’lar boğanın önüne atladılar ve küt mızraklarını sırtına saplamaya çalıştılar. Boğayı canlandırmak ve yeniden azdırmak için renkli mızraklardan bazılarının ucuna çatapatlar takmışlardı, bunları hayvanın boynuna, sırtına ve yan taraflarına rasgele saplıyorlardı, patlayarak ve cızırdayarak yanıp sönen bu çatapatlar hayvanın derisini yakıyordu. Biraz önce akıllıca davranıp ahırına yöneldiği için kitleyi kızdıran boğa, kendisine yapılan bu tahriklerle sağduyusunu kaybederek oynadığı ölüm oyununda gücüne güç katan kudurmuş bir canavara dönüşmüştü. Boğa artık oyununu oynamaya başladı ve bir daha da gülünç duruma düşmedi. Bir at, üzerinde binicisiyle, kumda yuvarlanıyordu. Atı tökezleyen bir <em>capeador</em>’u, boğa sivri boynuzlarına takıp havaya fırlattıktan sonra, feci şekilde yere çarptı. Kudurmuş hayvanın kırmızı beze karşı olan saldırgan özelliği kullanılıp dikkati başka yöne çekilirken, yerde hareketsizce yatan adam, yerde yatana mı yoksa boğaya mı ait olduğu pek belli olmayan onur alkışları arasında dışarıya taşındı. Bu alkışlar muhtemelen ikisi içindi. Maria da Cruz da alkışa katıldı, bir taraftan ellerini çırparken bir taraftan da haç çıkarıp kendi dilinde, yere düşen adama bir şey olmasın diye bir şeyler mırıldandı.</p>

    <p>Profesörün tahminine göre adamın en fazla birkaç kaburgası kırılmış ve beyin sarsıntısı geçirmiş olabilir. “Bu Ribeiro” dedi daha sonra. “Dikkate alınması gereken bir genç.” Aktörlerden biri gruptan ayrılmıştı, gruptan ayrılan bu aktör seyircilerin “Ah” sesleri ve popülaritesini gösteren, “Yaşa! Var ol!” tezahüratları altında, herkesin korkup kaçtığı arenada, kanı akan kudurmuş boğayla tek başına kaldı ve maneje hâkim oldu. Bu genç adam zaten daha resmi geçit sırasında dikkatimi çekmişti çünkü benim gözüm güzel ve şık olanı sıradan olandan ayırt etmesini bilir. Ribeiro on sekiz ya da on dokuz yaşlarındaydı ve gerçekten de çok güzel bir gençti. Başında ayrım çizgisi olmayan ve kaşlarının üstüne kadar inen düz ve siyah saçlarının altından onun narin hatlı, sevimli İspanyol yüzü ortaya çıkıyordu, belki aldığı alkışlarla, belki ölümü lanetlemesiyle ve belki de yeteneğinin bilincinde olduğunu ima eden dudaklarındaki hafif gülümsemeyle dikkatleri üzerine çeken kendine özgü bir yüzdü onunki ve siyah ve dar gözlerindeki ciddi bakışlarıyla karakteristik bir özellik sunuyordu. Omuzları apoletli, işlemeli, bileklerine doğru daralan kısa ceketi ona çok yakışıyordu. Böyle bir kıyafeti bana bir zamanlar vaftiz babam Schimmelpreest de giydirmişti, o zamanlar bana yakıştığı gibi bu genç adama da çok yakışmıştı. Narin ve son derece asil elleri vardı ve bu ellerden birinde, bir gezinti sopası taşır gibi kılıfsız parlak bir dımışki kılıcı tutuyordu, öteki eliyle de kırmızı bir pelerin. Altı üstüne gelmiş ve her tarafına kan sıçramış arenanın ortasına geldiğinde, kılıcı elinden düşürdü ve öteki elindeki kırmızı pelerini biraz ötede duran ve silkelenerek üstündeki mızraklardan kurtulmaya çalışan boğaya doğru salladı. Daha sonra olduğu yerde hareketsizce durdu ve belli belirsiz gülümsemesiyle ve ciddi bakışlarıyla, yalnız duran bir ağacın kendisini yıldırıma karşı hedef göstermesi gibi, sessizce yerinde durdu ve kendisini hedef olarak gösterdiği hayvana, biraz sonra işkence çekerek ölecek olan ve delirmiş gibi üzerine koşan korkunç boğaya bakıyordu. Sanki yere çakılmış gibi orada öylece duruyordu, çok uzun durduğuna kuşku yok. İnsan, Ribeiro’yu iyi tanımasa, hayvanın bir sonraki göz kıpmasıyla onu yere fırlatacağına, boynuzlarını vücuduna saplayacağına, onu ezeceğine ve öldüreceğine inanıp korkardı. Ama bunun yerine harika bir resim oluşturan çok zarif bir olay oldu. Boynuzlar onu yakalayıp ceketinin etek uçlarındaki işlemelerden biraz kopartmıştı ki, Ribeiro elindeki kırmızı pelerini basit el hareketiyle sallayarak hayvanın katil boynuzlarını öte tarafa yönlendirmesini bildi çünkü ani bir kalça hareketiyle kendisini canavarın diğer yanına atmıştı, böylece insanoğlu, bir kolunu siyah sırtına paralel olarak uzattığı, sallanan pelerine öfkeyle saldırıp boynuzlarıyla parçaladığı bu canavarla bütünleşmişti; bu olağanüstü görüntüyle coşan seyirciler, hep birden ayağa fırlayarak, “Rubeiro!” ve, “Toiro!” diye sevinçle bağırıyor ve çılgınca alkışlıyorlardı. Ben de aynısını yaptım ve benim yanımdaki soyluluk ilahesi de inip kalkan göğüsleriyle aynı şekilde ayağa kalkmıştı, ben bir bu göğüslere bir de bu hayvani seyirci kitlesine bakıyordum. Çünkü bu kadının ciddi ve güçlü kişiliği benim için aşağıdaki kanlı oyunla giderek bütünleşmişti sanki.</p>

    <p>Ribeiro boğayla düet halinde birkaç parlak numara daha yapmıştı, bunu yaparken bu tehlikeli oyunda dans ederek balet motifleri sunmayı, güçlü olanla zarif olanın resimlerinin estetik birleşimini sağlamayı amaçladığı çok belliydi. Bir keresinde, öfkesinin boşa çıkmasıyla boğa biraz gücünü kaybetmiş, bir kenarda ilgisiz bir şekilde durup aptal aptal önüne bakarken, partneri de sırtını ona dönerek kumda diz çökmüş, havaya kaldırdığı kolları ve öne eğdiği başıyla ayağa kalkarak arkasında tuttuğu pelerini açmıştı. Bu, seyircinin gözünde son derece yüreklilik gerektiren bir hareketti ama Ribeiro bu boynuzlu şeytanın o anki rehavetinden çok emindi. Bir ara boğanın önünde koşarken, yere, bir elinin üstüne düşmüştü, öteki eliyle de her zaman öfke yaratan kırmızı bez parçasını kendisinden uzakta tutarak yana doğru sallıyordu, öyle ki ayağa kalktığında hemen üzerine doğru gelmekte olan canavarın üstünden atlayıp kendisini kurtarmıştı. Bunun için çok büyük alkış almıştı ama bunun için seyirciye teşekkür etmedi; çünkü bu alkışın kendisine olduğu kadar boğaya da ait olduğunu düşünüyordu, zaten boğanın saygı sunma ve teşekkür etme gibi bir düşüncesi yoktu. Otlaklarda ve meralarda kibar davranılarak özenle yetiştirilen bu kurbanlık hayvanla böylesine muziplikler yapma iğrençliğinden hoşlandığı kaygısına kapılmıştım. İşte bu şakanın püf noktası da burada, kan kültünün bir unsuru olan bu halk seremonisinde yatıyordu.</p>

    <p>Ribeiro oyunu bitirmek için yerde bıraktığı kılıcın yanına gitti, orada durdu ve her zamanki davetkâr pozisyonunu alarak, yani bir dizi kırık, pelerinini tahrik edici şekilde önüne açmış, ciddi bakışlı gözleriyle, boğanın silahlarını kendisine çevirip hücuma geçmesini bekliyordu. Boğanın iyice yaklaşmasına izin verdi ve en doğru anda yerden kılıcı alarak bu ensiz ve parlak çeliği şimşek hızıyla, kabzasının yarı mesafesine kadar, hayvanın ensesine indirdi. Hayvan yere yığıldı, kütle halinde sağa sola yuvarlandı, kana bulanan zemini kırmızı pelerin sanarak bir an boynuzlarını yere çaktı, daha sonra yan yattı ve gözleri donakaldı.</p>

    <p>Bu, hayvan kesmenin herhalde en şık biçimiydi. Libeiro, pelerini kolunun altında, parmak uçlarına sessizce basarak artık ölmüş olan ve yerde hareketsiz yatan hayvana uzun uzun baktıktan sonra kenara çekildi. Ama seyirciler kısa süren ölüm savaşı sırasında <em>bir</em> erkek gibi davranarak herkesi ayağa kaldıran, ilk başta sahneden kaçıyormuş gibi davrandıktan sonra, mükemmel bir tutum sergileyen ölüm oyunun kahramanı boğayı alkışlarıyla selamlamayı ihmal etmediler. Ve bu selamlama işi o renkli katır arabası gelip onu arenanın dışına çıkarıncaya kadar devam etti. Libeiro da son görevini yapmak istiyormuşçasına arabanın yanında birlikte yürüdü. Libeiro arenaya bir daha geri dönmedi. Başka bir isim altında, başka bir yaşam rolünde, bir çifte resmin parçası olarak daha sonra, herhangi bir yerde karşıma çıkmıştı. Ama bunu daha sonra yeri gelirse anlatacağım.</p>

    <p>Daha sonra iki boğayı daha seyrettik, bunlar öteki kadar iyi değildi, aynı şekilde boğa güreşçisi de iyi değildi, boğalardan birine elindeki kılıcı öyle hatalı indirdi ki, hayvan yere yıkılmayıp sadece kanamaya başladı. Boğa bacaklarını önüne germiş, kusan biri gibi gergin boynuyla öylece duruyordu ve ağzından yere oluk gibi kan fışkırıyordu – hiç hoş olmayan bir görüntüydü kuşkusuz. Aşırı parlak elbise giymiş, kendini beğendiği çok belli olan kaba saba bir matador hayvana peş peşe son merhamet darbesini indirdi, öyle ki her iki kılıcı da kabzalarına kadar hayvana saplamıştı. Biz arenadan ayrıldık. Arabada Maria Pia’nın eşi bana, arenada ilk defa gördüğüm bütün bu şeyler hakkında aydınlatıcı bilgiler vermeye başladı. Eski Romalılara ait kutsal bir tapınaktan ve bu tapınaktaki en yüksek Hıristiyanlık kültünden çok gerilere dayanan bir kültten, kan akıtmaya meraklı bir tanrısallık kültünün varlığından söz etti ve bu kültün, ayinleri çok popüler olduğu için, İsa’nın yaydığı dünya dininden daha iyi kulluk hizmeti verdiğini anlattı bana. Bu inanca yeni katılanlar suyla değil de, boğa kanıyla vaftiz ediliyorlarmış, belki de boğa tanrının kendisiymiş, belki de tanrı, kanı akan boğanın içinde yaşıyormuş. Çünkü bu inancın temelinde, inananları ölümde ve yaşamda ayrılmayacak şekilde birbirlerine bağlayıp kaynaştırma isteği varmış, bu dinin sırrı, öldürenin ve öldürülenin, balta ve kurbanın, mızrak ve hedefin bütünlüğünde saklıymış... Bütün bu anlatılanları, görüntüsünün ve kişiliğinin bu halk şenliğiyle daha da yükseldiğini ve kendi öz kişiliğini bularak seyredilecek bir duruma geldiğini düşündüğüm bu kadına bakmaktan fırsat buldukça ve sadece yarım kulakla dinlemiştim. Göğüsleri artık sakinleşmişlerdi. Ama ben yine o göğüslerin inip kalkmasını seyretmek istiyordum.</p>

    <p>İtiraf edeyim ki, bu kan oyununda Zouzou tamamen aklımdan çıkmıştı. Ama onun sürekli tekrarladığı talebini artık yerine getirmeye, kendisine ait olduğunu iddia ettiği o resimleri, yani Zaza’nın çıplak resimlerinin Zouzou’nun şakaklarındaki bukleli haliyle ona vermeye karar verdim. Ertesi gün için yeniden Kuckuck’lara öğle yemeğine davet edildim. Gece yağan yağmurun arkasından havanın soğuması bir pardösü giymemi gerekli kıldı. Resimleri pardösünün iç cebine yerleştirdim. Hurtado da yemekteydi. Yemek sırasında konuşma hâlâ dünkü gördüklerimizle ilgiliydi, kendimi profesöre beğendirmek için Hıristiyanlığın çok alt basamaklarındaki o dinin ortadan kalkmasıyla ilgili sorular sordum. Anlattıklarına ekleyecek pek bir şey bulamadı ancak o zamanki dinsel geleneklerin bütünüyle yok olmadığını söyledi, örneğin insanlığın dinsel mekanizmaları, kurban kanının, Tanrı kanının buharını içine çekmenin bu tür halk şenliklerinin vazgeçilmez bir unsuru olduğunu gösteriyor, tıpkı dünkü festivalde sergilenen kanlı oyunla Komünyon Ayini yemeği arasında olduğu gibi. Ben hâlâ inip kalkıyor mu diye evin hanımının göğüslerine bakıyordum.</p>

    <p>Kahveden sonra evin hanımlarına, Lizbon’dan ayrılmadan önce son bir kere daha ziyaretlerine geleceğimi söyleyerek veda ettim. Müzeye geri dönecek olan beylerle birlikte teleferikle aşağıya indim ve ileride tekrar görüşmeyi ne kadar arzu ettiğimi söyledikten sonra, binlerce teşekkür ederek onlarla da vedalaştım. Adımlarımı Savoy Palace Oteli’ne yöneltmiş gibi yaptım, daha sonra etrafıma bakınıp yönümü değiştirerek teleferikle tekrar yukarıya çıktım.</p>

    <p>Evin önündeki bahçe kapısının açık olduğunu biliyordum. Hava sabahın erken saatlerinden itibaren yumuşaktı ve sonbaharın güneşli günleri geri gelmişti. Dona Maria Pia siesta saatindeydi. Yan taraftaki çakıllı yoldan geçip, Zouzou’yu evin arkasındaki bahçede bulacağımdan emindim. Sessiz ve hızlı adımlarla bu yoldan geçerek arka bahçeye gittim. Küçük bir çim alanının tam ortasında dalya çiçekleri ve yıldız çiçekleri açmıştı. Sağda, arka taraftaki zakkum çalılıkları koruyucu bir yarımay şeklinde sözü edilen bankı çevreliyordu. Üstüne biraz gölge düşen aşkım işte oradaydı, üstünde ilk gün giydiği elbiseye çok benzeyen, kendisinin çok sevdiği türden mavi çizgili bol bir elbise vardı, bunun üzerine de aynı kumaştan bir korse kemer takmıştı, truvakar kollarının uçları dantel işlemeliydi. Bir kitap okuyordu, benim sessizce gelişimden kesinlikle haberi olduğu halde, ben gelip önünde dikilinceye kadar başını kitaptan kaldırmadı. Kalbim küt küt atıyordu.</p>

    <p>Beni karşısında görünce, açık dudaklarıyla, “Ah?” dedi, dudakları ve yüzünün o güzel fildişi beyazı teni bana bugün her zamankinden biraz daha solgun göründü. “Hâlâ burada mısınız?”</p>

    <p>“Tekrar buradayım, Zouzou. Aşağıya inmiştim, sana verdiğim sözü yerine getirmek için gizlice geri döndüm.”</p>

    <p>“Ah, ne kadar da övgüye değer!” dedi Zouzou. “Demek mösyö marki bana borçlu olduğu görevini hatırladı, hem de pek aceleye getirmeden. Buradaki bank artık bir tür bekleme bankı oldu...” Zouzou istediğinden fazla bile konuşmuştu ve daha fazla konuşmamak için dudaklarını birbirine bastırdı.</p>

    <p>Ben de hemen, “Manastırdaki o iç avluda size verdiğim sözü tutmayacağımı nasıl aklınıza getirebildiniz!” dedim. “Yanınıza oturabilir miyim? Zakkumların arasındaki bank tenis kortlarının yanındaki banklardan kesinlikle daha güven vericidir. Korkarım tenis oyununu yine ihmal edeceğim ve unutacağım...”</p>

    <p>“Herhalde okyanus ötesindeki Meyer-Novaro ailesinin bir tenis kortu vardır.”</p>

    <p>“Olabilir. Ama bu aynı şey demek değil. Lizbon’ dan ayrılmak bana çok zor gelecek, Zouzou. Aşağıda saygıdeğer babanıza, <em>adieu</em>, dedim. Biraz önce insanlığın dinsel mekanizmalarından ne kadar da düşündürücü konuşmuştu! Dünkü <em>corrida</em>, en azından şu kadarını söylemek istiyorum, edindiğim müthiş bir izlenimdi doğrusu.”</p>

    <p>“Ben aşağıya çok fazla bakmadım. Ama gördüğüm kadarıyla sizin dikkatiniz biraz bölünmüş gibiydi. Ama şimdi konumuza dönelim, marki! Benim resimlerim nerede?”</p>

    <p>“İşte, burada,” dedim. “Bu sizin isteğinizdi... Anlıyorsunuz, değil mi, bunlar öylesine oluşan düşsel ürünler...”</p>

    <p>Zouzou az sayıdaki eskizleri şöyle bir önüne tuttu, en üsttekine yakından ve ilgiyle baktı. Bu resimde Zaza’nın bedeni şu ya da bu pozda büyük bir aşk tutkusuyla çizilmişti. Kulaklarındaki düğme küpeler aslına uygundu. Ama ona daha çok benzeyen yanaklarına dökülen bukleleriydi. Yüz hatları çok az benzerlik gösteriyordu, zaten burada yüzün ne önemi vardı ki!</p>

    <p>Ben de tıpkı Dona Maria Pia gibi olacak her şeye hazırlıklı, her şeyi onaylayıcı ve ne olursa olsun, her şeyden önceden etkilenmiş gibi dimdik oturuyordum. Zouzou’nun yüzü, bedeninin tatlı çıplaklığını görünce kıpkırmızı oldu. Ayağa fırladı ve bu sanat eserlerini cart cırt yırtarak kırk parçaya böldü ve havaya fırlattı. Kuşkusuz bu böyle olacaktı. Ama olmaması gerekip de yine de olan şey şuydu: Perişan bir yüz ifadesiyle bir an yere saçılmış parçalara baktı ve daha sonra gözleri bana kaydı, bankın üzerine çöktü ve kollarını benim boynuma dolayarak ateş gibi yanan yüzünü göğsüme yasladı. Kısa kısa ve sessizce soluyordu; ama onun bu sessizce soluması akla gelen her şeyi dile getiriyordu, bu onun insanı en çok etkileyen haliydi, aynı zamanda da küçük yumruğuyla, özellikle de sol yumruğuyla tempolu bir şekilde omuzlarımı yumrukluyordu. Boynuma doladığı çıplak kolunu öptüm, tatlı Zaza’mı ilk kez Rocio Meydanı’nda gördüğümde düşlediğim ve arzuladığım gibi, dudaklarını kaldırıp kendime doğru çekerek karşılık veren dudaklarını öptüm. Kim bu satırları okur da benim bu tatlı anlarımı kıskanmaz ki? Ve benim omuzlarımı yumruklayıp trampet çalarak aşkını itiraf eden bu kızı da kim kıskanmaz ki? Ama gel gör ki, yazgım birden nasıl da değişti! Mutluluğum nasıl bir değişikliğe uğradı böyle!</p>

    <p>Birbirimizle sarmaş dolaş olmuşken, Zouzou aniden sıyrılarak başını yana çevirdi. Zakkumların ve bankın önünde –ikimizin önünde– annesi duruyordu.</p>

    <p>Biraz önce tatlı tatlı birleşen dudaklarımızın çarpılması gibi, biz de çarpılmış gibi hiçbir şey söyleyemeden, büyük ve Güney’e özgü solgun yüzüyle, sert ifadeli ağzıyla, gergin burun delikleri, koyulaştırılmış kaşları ve kulaklarında sallanan karakehribar küpeleriyle karşımızda dikilen güzellik ilahesine bakıyorduk. Daha doğrusu ben bakıyordum. Zouzou çenesini göğsüne bastırmış, küçük yumruğuyla üstünde oturduğumuz bankı yumruklamaya başlamıştı. Ama bana inanılması gerekir ki, annenin karşımıza dikilmesine sanıldığından daha az canım sıkılmıştı. Her ne kadar böyle pat diye gelip karşımıza dikilmiş olsa da, sanki çağırmışım gibi benim için çok gerekli olduğu bir anda karşımızda bitiverdi. Şaşkınlığıma onun gelmesinden duyduğum sevinç karışmıştı.</p>

    <p>Ayağa kalkarak resmî bir şekilde, “Madam,” dedim. “Öğleden sonra, istirahat saatinizde sizi rahatsız ettiğim için çok üzgünüm. Burada gördüğünüz şey, rastlantı sonucu oluşan bir durum ve tamamen ahlak kuralları çerçevesinde...”</p>

    <p>“Olağanüstü güzellikteki Güney’e özgü boğuk sesiyle, “Susunuz!” diye emretti güzel hanımefendi. Ve Zouzou’ya dönerek:</p>

    <p>“Suzanne, odana git ve çağrılıncaya kadar da çıkma.” – Daha sonra bana dönerek: “Marki, sizinle konuşmam lazım. Beni izleyin!”</p>

    <p>Zouzou, senyoranın ayak seslerinin duyulmasını engelleyen çim alanının üzerinden koşarak uzaklaştı. Senyora ise çakıllı yolu kullandı ve ben de, verdiği emre kelimesi kelimesine uyarak onu “izledim”; bu, şu anlama geliyor: Onun yanında değil de, çaprazlama olarak biraz gerisinden izliyordum onu. Böylece eve girip, kapısı yemek odasına açılan salona geçtik. Yemek odasına açılan bu kapının tam karşısında, kapısı yarı açık özel bir oda vardı. Sert bakışlı hanımın eli kapıyı çekti.</p>

    <p>Kendisiyle göz göze geldim. Pek sevimli sayılmazdı ama çok güzeldi.</p>

    <p>“Luiz,” dedi, “size ilk soracağım şey, Portekiz konukseverliğine teşekkür etme biçiminiz böyle mi olacaktı? Ama bir şey söylemeyiniz! Ben bu soruyu sormamış olayım ve sizden de yanıt almamış olayım. Sizin aptalca özrünüzü duymak için buraya gelmenizi emretmedim. Özür dileyerek aptalca davranışlarınızın üstünü örtemezsiniz. Ama düzeltilmesi imkânsız bir durum da değil; yapmanız gereken tek şey, susmanız ve yapmak istediğiniz şeyi daha olgun biriyle yapmanızdır, örneğin genç bir delikanlı olarak sorumsuzca yürümeye çalıştığınız bu yoldan sizi uzaklaştırıp doğru yola girmenizi sağlayacak olgun biriyle. Gençliğin gençlikle bir araya gelmesiyle ortaya çıkan böylesi çocukça davranışlardan ve saçmalıklardan daha az vukuatla kurtulmak nadiren mümkün olur. Bunu yaparken ne düşündünüz? Bu çocukla ne yapmak istiyorsunuz? Asaletiniz ve kabul edilebilir başka özellikleriniz adına size kapılarını açarak konukseverlik gösterilen, aklıselimin ve düzenin hâkim olduğu bu eve, nankörlük edip saçmalık ve huzursuzluk getirdiniz. Suzanne öyle ya da böyle bir süre sonra kocam Don Antonio Josés’in asistanı olan Don Miguel’in eşi olacak, bunu Don Antonio Josés de çok istiyor. Aşk ihtiyacınızı karşılamak için çocukça bir yol izleyip sorumsuzluk yaparak bir çocuğun kafasını nasıl karıştırdığınızı bir düşünün. Sizin bu yaptığınız şey, bir seçim ya da erkekçe bir davranış değil, çocukça bir davranıştı. Geç kalmadan olgun birinin aklının araya girmesi gerekiyordu. Siz bana bir keresinde, bir konuşma sırasında, olgunluğun güzelliğinden söz etmiştiniz, yani gençliğin adını güzellik diye adlandıran olgunluktan söz etmiştiniz. Onu elde etme şansını yakalamak için tabii ki erkek cesareti gerekir. Eğer bu tatlı gençlik, mutluluğu çocuksu şeylerde aramak yerine, erkek cesareti gösterebilirse, o zaman ıslatılmış kaniş köpeği gibi ortadan kaybolmasına ve teselliyi uzaklarda aramasına gerek yok...”</p>

    <p>“Maria!” diye haykırdım.</p>

    <p>Ve Maria, <em>“Holé! Heho! Ahé!”</em> diyerek güçlü bir sevinç çığlığı attı. İlkel güçler kasırgası beni zevkler âlemine taşıdı. Ve şimdi o göğüslerin benim ateşli kollarımın arasında İberlerin kanlı oyunundakinden daha büyük bir coşkuyla inip kalktığını görüyordum.</p>
  </div>
</body>
</html>