<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Dolandırıcı Felix Krull'un İtirafları</title>
  <link href="../Styles/main.css" rel="stylesheet" type="text/css"/>
</head>

<body class="chapter epub-type_chapter">
  <div class="sayfa-bosluk html5_section">
    <h1>Üçüncü bölüm</h1>

    <p>Dünyaya ya da topluma karşı olan duruşumun biraz çelişkili olduğunu söyleyebilirim. İnsanlarla gönül bağı içinde olmayı ne kadar çok istesem de, buna karşın içimde çoğu zaman bilinçli bir soğukluk, beni şaşkına çeviren ve eleştirel düşünceye yönelten bir duygu beliriyor. Zaman zaman zihnimi meşgul eden bir düşünceyi buna örnek olarak verebilirim: Yemek salonunda ya da lobide, ellerim belimde peçetelerle dolaşırken, işimin olmadığı bir anda birkaç dakika durup mavi fraklı garsonların fır dönerek hizmet ettikleri otel konuklarına bakıyordum. Zihnimi meşgul eden şey <em>değiştirebilirlik</em> düşüncesiydi. Eğer hizmet eden garsonlar giysilerini ve kullandıkları makyaj ürünlerini değiştirirlerse, onlar da aynı şekilde birer beyefendi olurlardı ve dudaklarının kenarında tuttukları sigaralarıyla derin hasır koltuklara gömülüp oturanlar da aynı şekilde garson olabilirlerdi. Rollerin değişik olması tamamen bir rastlantıydı, yani zenginlikten kaynaklanan bir rastlantıydı. Çünkü paranın getirdiği asalet rastlantısal bir asalettir ve değişebilir.</p>

    <p>Her zaman olmasa da, bu tür fikirsel deneylerde genellikle başarılı oluyordum; çünkü zenginliğin verdiği alışkanlık, dış görünüşte de olsa, bir yandan kibarlaşmayı ortaya çıkarıyordu ve bu da benim oynamak istediğim oyunu zorlaştırıyordu, öte yandan alt sınıfa mensup cilalanmış otel çalışanları arasında da aslında paradan bağımsız olarak ama yine de paranın verdiği bir kibarlık vardı. Bazen oyuna kendimi de sokmak zorunda kalıyordum ve hayal gücüme uygun bir rol değişimi için garson takımı arasından uygun birini bulamıyordum: Örneğin otelimizde kalmayan ve çok ender olmamakla birlikte haftada bir ya da iki kez akşam yemeğini bizde, benim sorumluluğumdaki masalardan birinde yiyen, hafif ve kaygısız davranış sergileyen genç ve güzel bir kavalyede olduğu gibi. Bu adam, sempatisini kazandığı açıkça belli olan Machatsckek’e telefon edip tek kişilik bir masa rezervasyonu yaptırmıştı; Machatschek böyle durumlarda genelde masadaki servise bir göz atar ve şöyle derdi:</p>

    <p>“<em>Le Marquis de Venosta. Attention</em>.”<a class="si-noteref epub-type_noteref" href="#f115" id="ref_f115">115</a></p>

    <p>Aşağı yukarı benim yaşlarımda olan Venosta son derece dost canlısı ve rahat biriydi ve bana da gerçekten dostça yaklaşmıştı. Onun rahat ve kaygısız bir tavırla içeriye girdiğini görmek çok hoşuma gidiyordu; eğer şef garson Machatschek yapmıyorsa, masaya otururken sandalyesini altına doğru ben itiyordum, hal ve hatırımı sorması üzerine ben de uygun bir saygı gösterme biçimiyle ona karşılık veriyordum:</p>

    <p>“<em>Et vous, Monsieur le Marquis</em>?”<a class="si-noteref epub-type_noteref" href="#f116" id="ref_f116">116</a></p>

    <p>“<em>Comme ci comme ça</em><a class="si-noteref epub-type_noteref" href="#f117" id="ref_f117">117</a> – Bu akşam güzel yemekleriniz var mı?”</p>

    <p>“<em>Comme ci comme ça</em> – bu da demek oluyor ki, çok güzel, tıpkı sizin durumunuzda olduğu gibi, <em>Monsieur le Marquis</em>.”</p>

    <p>“Soytarı seni!” diye güldü, benim mutluluğum hakkında ne çok şey biliyorsunuz böyle!”</p>

    <p>Şık bir görüntüsü, narin yapılı elleri ve dalgalı kahverengi saçları olsa da öyle çok güzel biri sayılmazdı ama kalın ve kızarık çocuksu yanaklarının üstündeki gözleri muzip muzip bakıyordu, bu da benim çok hoşuma gidiyordu, gözlerindeki bu neşe ve canlılık onun zaman zaman sergilediği melankolik ruh halini yalanlıyordu.</p>

    <p>“Benim mutluluğum hakkında ne çok şey biliyorsun, <em>mon cher</em> Armand, tabii sizin için konuşmak kolay. Gördüğüm kadarıyla mesleğinizde çok yeteneklisiniz ve dolayısıyla da mutlusunuz, bense mesleki yeteneğim olup olmadığı konusunda çok kuşkuluyum.”</p>

    <p>Aslında bir ressamdı, güzel sanatlar akademisinde okuyordu ve bir profesörünün atölyesinde nü çalışmaları yapıyordu. Akşam yemeğinde ona servis yaparken, yemeğini önüne koyarken, tabakları değiştirirken benim hangi ülkeden olduğumla ve içinde bulunduğum durumla ilgili olarak sevecen bir edayla bana sorular soruyordu, bu şekilde başlayan ve sık sık kesintiye uğrayan konuşmalarımız sırasında bana bu ve buna benzer şeyler soruyordu. Bana yönelttiği sorulardan karşılaştığı ilk yetenekli garsonun benim olmadığım anlaşılıyordu ve ben, onun bana yönelttiği soruları hakkımda edindiği iyi izlenimi azaltacak ayrıntılara girmeden yanıtlıyordum onu. Bölük pörçük konuşmalarımız sırasında bir Almanca, bir Fransızca konuşuyordu ilkini çok iyi konuşuyordu çünkü annesi, “<em>ma pauvre mère</em>”<a class="si-noteref epub-type_noteref" href="#f118" id="ref_f118">118</a> Alman asillerindendi. Kendisi Lüksemburg’da oturuyordu, annesi ve babası, “<em>mes pauvres parents</em>”<a class="si-noteref epub-type_noteref" href="#f119" id="ref_f119">119</a> başkentin yakınında on yedinci yüzyıldan kalma, etrafı parkla çevrili aile yadigârı bir sarayda oturuyordu; anlattığına göre burası, iki dilim bifteğini ve bir parça dondurmalı pastasını koyduğum tabakların içine resmedilmiş İngiliz şatolarına benziyordu. Babası grandükün mabeyincisi ve “bununla ilgili her şey”di, ayrıca ek iş olarak ya da belki de asıl işi olarak çelik endüstrine de el atmıştı, oğlu Louis’nin biraz safça “başka ne olmasını bekliyordunuz, tabii ki de çok zengin” anlamına gelen bir el hareketiyle söylemeye çalıştığı gibi “çok güzel zengin” olmuştu. Onun çok zengin bir adam olduğu, safir düğmeli kol manşetlerinin altından görünen kalın altın zincirden ve gömleğinin önündeki inci düğmelerden anlaşılmıyor muydu!</p>

    <p>Geleneksel bir anlayışla ve daha çok da belli bir acıma duygusuyla anne ve babasına “<em>mes pauvres parents</em>” diyordu; çünkü hiçbir işe yaramaz bir oğulları olduğunu düşünüyordu. Aslında Sorbonne Üniversitesi’nde Hukuk Bilimi okumaya başlamıştı ama çok can sıkıcı bulduğu için eğitimini yarıda bırakmış ve Lüksemburg’daki anne ve babasının pek de istemeyerek verdikleri onayla güzel sanatlara yönelmişti – bunu da yeteneğine çok az inanarak yapmıştı. Söylediklerinden anlaşıldığı üzere, kendini beğenmiş ruh haliyle ailesini üzen şımarık bir çocuk olarak görüyordu; ailesini neredeyse hiç sevindirmiyor, kendisini herhangi bir şekilde değiştirmek istemiyor ve onların kaygılarını hep haklı çıkarıyordu, öyle ki avare avare gezip dolaşıyor ve tam bir bohem yaşamı sürerek toplum içinde kendini alçaltıyordu. Bohem yaşamına gelince; benim de hemen fark ettiğim gibi, buradaki sorun onun cesaretsizce ve umursamaz bir şekilde sanatçı olmayı hedeflemesi değildi; aynı zamanda sınıfına uygun olmayan bir aşk ilişkisine girmiş olması da önemli rol oynuyordu.</p>

    <p>Çünkü marki akşam yemeğine her zaman yalnız gelmiyordu, çoğu zaman yanında bir hanımla birlikte, birbirine âşık bir çift olarak geliyordu. Sevgilisiyle gelmesi söz konusu olduğunda Machatschek’ten daha büyük bir masa isteyip masanın üstünün en güzel ve en taze çiçeklerle süslenmesini istiyordu. Ve saat yedide gerçekten de çok güzel bir hanımın eşliğinde salona girdi. Her ne kadar şeytanımsı bir güzellikten hoşlandığı belli olsa da ve ben bunun geçici türden bir zevk olduğunu tahmin etsem de, zevkinden dolayı onu eleştirmem söz konusu olamazdı. Gençliğinin en güzel yıllarını yaşayan Zaza –ona öyle hitap ediyordu– onun için dünyadaki en sevimli yaratıktı, doğma büyüme Parisliydi, yosma tipliydi; ancak tabii ki markinin pahalı atölyelerde diktirdiği beyaz ya da değişik renkli gece elbiseleriyle ve yine markinin hediye ettiği ender rastlanan takılarla yosma tipinden uzaklaşıp bir hanımefendi görüntüsüne bürünüyordu. Zaza, çıplak güzel kolları ve ensesini örten kabarık saçlarıyla balık etli bir kumraldı, zaman zaman türban şeklinde başına taktığı, kendisine pek de yakışan eşarbının yanlarından sarkan gümüş saçaklar ve alnının üzerinden aşağıya doğru sarkan süs tüyü, yüzünü kısmen örtüyordu; yukarıya kalkık küçük burnuyla tatlı tatlı konuşuyor, tahrik edici bakışlarıyla insanın aklını başından alıyordu.</p>

    <p>Bu sevimli çifte hizmet etmek benim için çok keyif vericiydi, şampanyalarını yudumlarlarken ne kadar da güzel sohbet ediyorlardı. Marki Venosta yemeğe yalnız geldiği zamanlarda Bordeaux şarabının yarısını içiyordu, Zaza gelince şişenin diğer yarısını tek başına hallediyordu. Markinin kendinden geçercesine Zaza’ya âşık olmasına, aşkını sunarken çevresindekileri umursamamasına, onun tahrik edici dekoltesine bakıp çarpılmasına, tatlı tatlı konuşmasına ve kömür karası gözlerinin büyüsüne kapılıp ona âşık olmasına şaşırmamak gerekir. Bana göre bu cilveli güzel kadın, markinin kendisini okşayıp koklamasına izin veriyordu, kendisi de ona karşılık veriyor ve bundan büyük keyif alıyordu. Zaza, içinde yanan bu aşk ateşini ne şekilde olursa olsun daha da harlandırmaya çalışıyordu, yakın ve sıcak temasları sayesinde ona büyük ikramiye vurmuştu ve geleceğiyle ilgili çok güzel spekülasyonlar yapılabilirdi. Ben ona, “madam,” diye hitap ediyordum ama bir keresinde, buraya gelişinin dördüncü ya da beşinci gününde, “<em>Madame la Marquise,</em>” diye hitap ederek onun üzerinde büyük bir etki bırakmış oldum. Duyduğu büyük sevinçten heyecanlanarak birden yüzü kızardı ve aşk dolu gözleriyle soru sorar gibi arkadaşının yüzüne baktı, marki de onun bu aşk dolu bakışlarına karşılık verirken, neşeli gözleri biraz mahcup bir şekilde önündeki tabağın içine odaklanmıştı.</p>

    <p>Tabii ki Zaza benimle de flört ediyordu, marki her ne kadar onun aşkından emin olsa da, yine de kıskançlık belirtileri gösteriyordu.</p>

    <p>“Zaza, sen Armand’a böyle göz kırpmaya devam edersen, beni çıldırtacaksın – <em>tu me feras voir rouge</em>.<a class="si-noteref epub-type_noteref" href="#f120" id="ref_f120">120</a> Çifte cinayet işlemem ve buna bir de intiharı eklemem senin için hiç fark etmiyor sanırım... Eğer Armand smokinle şu oturduğumuz masada oturuyor olsaydı ve ben de mavi frak içinde size hizmet etseydim, buna hiç itirazın olmazdı, öyle değil mi? Hadi itiraf et.”</p>

    <p>Boş zamanlarımda zihnimde kurguladığım gibi rolleri değiştirme girişimini marki kendiliğinden kelimelere dökmesi ne kadar tuhaf! Tatlı seçimlerini yapmaları için yemek listesini onlara tek tek uzatırken, yeterince pişkin davranıp Zaza’nın yerine ben cevap veriyordum:</p>

    <p>“Bu işin en zor kısmı size düşüyor, Herr marki; çünkü garsonluk bir meslektir, marki olmak ise sadece bir varoluştur.”</p>

    <p>Zaza böyle güzel sözcüklerden hoşlanan biri olarak, “<em>Excellent</em>,”<a class="si-noteref epub-type_noteref" href="#f121" id="ref_f121">121</a> diye bastı kahkahayı.</p>

    <p>“Benim garsonluk mesleğine uygunluğumdan kendinizin salt varoluşa daha uygun olduğunuzu söyleyebilir misiniz?” dedi marki.</p>

    <p>“Sizin garsonluk için özel bir yeteneğiniz olduğunu söylemem kibar bir davranış olmazdı ve uygun da düşmezdi, Herr marki,” diye yanıtladım onu.</p>

    <p>Zaza çok eğleniyordu.</p>

    <p><em>“Mais il est incomparable, ce gaillard!”</em><a class="si-noteref epub-type_noteref" href="#f122" id="ref_f122">122</a></p>

    <p>Çileden çıkmış gibi sahte bir edayla, “Ona olan hayranlığın beni öldürecek,” dedi marki. “Üstelik rollerimizi değiştirme önerimden de kaçtı.”</p>

    <p>Ben konuyu kapatıp geri çekildim. Ancak marki benim kendi yerine geçmemi zihninde canlandırırken, üzerimde gerçekten de bir gece elbisesi vardı; onu kısa bir süre önce satın almıştım ve öteki eşyalarımla birlikte, otelin pek de uzağında olmayan, kent merkezinin sakin bir köşesinde kiraladığım küçük bir odada tutuyordum. Odayı orada yatmak için kiralamamıştım, bu kuraldışı bir durumdu; aksine özel giysilerimi saklamak ve çalışmadığım akşamlarda, Stanko’nun eşliğinde sürdürdüğüm yaşamdan daha yüksek bir yaşam sürmek istediğim zamanlarda, kimseye görünmeden gidip üstümü değiştirmek için kiralamıştım. Odayı kiraladığım bina eski evlerden oluşan ve çevresi demir parmaklılarla çevrelenmiş küçük bir sitenin içindeydi, buraya sakin bir cadde olan Rue Boissy d’Anglas’dan geçilerek varılıyordu. Bu cadde üzerinde ne bir dükkân ne de bir restoran vardı, sadece birkaç küçük otel ve caddeye doğru bakan evler vardı; bu evlerin caddeye bakan kapıcı kulübelerinin içinde oturan şişko şişko kapıcı kadınlar ev işlerini yaparlarken, kocaları da oturmuş şarap içiyorlar ve bir yandan da yanlarındaki kedileriyle oynuyorlardı. İşte burada bana çok iyi davranan güleryüzlü ve yaşlıca bir dul hanımın ikinci katın yarısını kapsayan dört odalı dairesinin bir odasını kısa bir süre önce ikinci kiracı olarak tutmuştum. Odalarından birisini uygun bir kira karşılığında bana vermişti; içinde portatif bir karyola, üzerinde ayna asılı mermer bir şömine, şömine rafının üstünde sarkaçlı bir saat, ayakları sallanan kanepe ve koltuklar ile pencerenin önüne asılmış yere kadar uzanan isli kadife perdeleri olan, oda salon karışımı bir yerdi burası, pencereden zeminde cam çatılı mutfakların bulunduğu küçük bir avluya bakılıyordu. Pencereden Faubourg Saint-Honoré’deki zengin evlerinin arka cepheleri ve uşakların, hizmetçi kızların ve aşçıların girip çıkıp hizmet ettikleri ışıl ışıl yanan mutfaklar, oturma odaları ve yatak odaları görülüyordu. Orada, karşıda bir yerde Monako prensi oturuyordu; istediğinde kırk beş milyon franka satabileceği bu sakin küçük site prensin kendisine aitti. Eğer satılırsa yıkılacaktı ama anlaşıldığı kadarıyla prensin paraya ihtiyacı yoktu ve ben kira sözleşmem feshedilinceye kadar prensin ve büyük krupiyenin konuğu olarak burada kalacaktım, kendine özgü cazibesi olan bir düşünceydi bu.</p>

    <p>Benim Printemps mağazasından satın aldığım güzel takım elbisemi 4 numaralı <em>dortoir</em>’ın önündeki koridordaki bir dolaba koymuştum. Ama yeni satın aldığım giysilerimi, smokinimi, ataşe ve kadın avcısı Müler-Rosé’yle ilgili gençlik anılarımı hatırlayarak seçtiğim ipek astarlı pelerinli gece paltosunu, mat renkli silindir şapkamı ve bir çift ayakkabıyı oteldekilere gösteremezdim, onları kiraladığım odanın kreton perdeyle örtülü ve duvar kâğıdıyla kaplı bir bölmesinde, “<em>cabinet de toilette</em>” adlı bölmede özel giyimim için hazır tutuyordum. Kolalı beyaz gömleklerimi, siyah ipek çoraplarımı ve kravatlarımı odanın içindeki Louis Seize komodinin içine koymuştum. İpek yakalı smokinim üstüme göre dikilmemişti; bir hazır giyim mağazasından satın alınmıştı ve çok az değişiklik yapılmıştı ama üstüme öyle iyi oturmuştu ki, Paris’in en iyi terzisinin elinden çıkmadığını söyleyecek adamın alnını karışlardım. Zaten onu ve öteki güzel giysilerimi bu özel odamda neden saklıyordum ki!</p>

    <p>Ama daha önce de söylemiştim: Zaman zaman smokini giyip yüksek bir yaşam sürmek için Rue de Rivoli’de, Avenue des Champs-Élysées’de ya da çalıştığım otelin düzeyinde bir başka otelde ya da çok daha lüks olan Ritz, Bristol ve Meurice gibi otellerde yemek yiyordum ve yemeğin ardından da kentin en iyi tiyatrolardan birinin locasında oturup seçkinlerin izlediği tiyatro oyununu ya da büyük operada sunulan komik operayı izliyordum. Görüldüğü gibi bütün bu yaptıklarım beni bir tür ikili yaşam sürmeye götürüyordu ve bunun güzelliği de şurada gizliydi: Ben hangi biçime girdiğimde kendimdim ve hangi biçime girdiğimde sadece kıyafet değiştirmiş biriydim – üniformalı bir restoran görevlisi olarak Saint James and Albany Oteli’nin konuklarına yalakalık ederek hizmet sunarken ya da bir binek atına sahip izlenimi veren tanınmamış saygın bir beyefendi olarak, akşam yemeğini yedikten sonra gittiğim pek çok lüks salonda üniformalı garsonlar bana hizmet ederlerken bunların hiçbirinin benim özelliklerime sahip olmadıklarını görüyordum. Ben her iki durumda da başka bir kılığa bürünmüştüm ve her iki görüntü biçimi arasındaki maskesiz gerçek, gerçekteki ben, yani kendim olma olgusu gerçekte var olmadığı için tanımlanamıyordu. Bu rollerden birini, yani saygın bir beyefendi rolünü tercih ettiğimi de söyleyemem. İşimde o kadar başarılıydım, o kadar iyi hizmet ediyordum ki, eğer hizmet edilen kişi ben olsaydım bundan daha mutlu hissedemezdim kendimi – ötekine olduğu gibi buna da inandırıcı ve doğal bir yetenek gerekir ve benim bu öteki yapımı ve oyunculuk yeteneğimi, özellikle de asil bir beyefendi rolünü oynama yeteneğimi ortaya koymamı sağlayacak ve beni çok mutlu edecek, hatta sarhoş edip başımı döndürecek o akşam çok yakında gelecekti.</p>
  </div>

  <div class="si-footnotes html5_section">
    <div class="si-footnote html5_aside epub-type_footnote" id="f115">
      <a class="si-backref" href="#ref_f115">115</a><span class="si-footnote-text">. (Fr.) Marki de Venosta. Dikkat. (Y.N.)</span>
    </div>

    <div class="si-footnote html5_aside epub-type_footnote" id="f116">
      <a class="si-backref" href="#ref_f116">116</a><span class="si-footnote-text">. (Fr.) Peki ya siz mösyö marki? (Y.N.)</span>
    </div>

    <div class="si-footnote html5_aside epub-type_footnote" id="f117">
      <a class="si-backref" href="#ref_f117">117</a><span class="si-footnote-text">. (Fr.) Eh, şöyle böyle. (Ç.N.)</span>
    </div>

    <div class="si-footnote html5_aside epub-type_footnote" id="f118">
      <a class="si-backref" href="#ref_f118">118</a><span class="si-footnote-text">. (Fr.) Benim zavallı anneciğim. (Ç.N.)</span>
    </div>

    <div class="si-footnote html5_aside epub-type_footnote" id="f119">
      <a class="si-backref" href="#ref_f119">119</a><span class="si-footnote-text">. (Fr.) Benim zavallı annem ve babam. (Ç.N.)</span>
    </div>

    <div class="si-footnote html5_aside epub-type_footnote" id="f120">
      <a class="si-backref" href="#ref_f120">120</a><span class="si-footnote-text">. (Fr.) Beni utandırıyorsun. (Ç.N.)</span>
    </div>

    <div class="si-footnote html5_aside epub-type_footnote" id="f121">
      <a class="si-backref" href="#ref_f121">121</a><span class="si-footnote-text">. (Fr.) Mükemmel. (Ç.N.)</span>
    </div>

    <div class="si-footnote html5_aside epub-type_footnote" id="f122">
      <a class="si-backref" href="#ref_f122">122</a><span class="si-footnote-text">. (Fr.) Ne kadar özel bir çocuk! (Ç.N.)</span>
    </div>
  </div>
</body>
</html>