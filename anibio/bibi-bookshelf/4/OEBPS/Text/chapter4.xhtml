<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Dolandırıcı Felix Krull'un İtirafları</title>
  <link href="../Styles/main.css" rel="stylesheet" type="text/css"/>
</head>

<body class="chapter epub-type_chapter">
  <div class="sayfa-bosluk html5_section">
    <h1>Dördüncü bölüm</h1>

    <p>Şimdi de kendine özgü bir adam olan vaftiz babam Schimmelpreester’den söz etmek istiyorum. Dış görünüşünü betimlemek gerekirse; kısa boylu tıknaz biriydi, erken ağarmış seyrek saçlarını komik bir şekilde kulağının üstünden ayırıp kafasının üstünden diğer tarafına doğru tarıyordu. Tıraşlı yüzü, karga burnu, birbiri üstüne bastırılmış dudakları ve selüloit çerçeveye yerleştirilmiş yuvarlak ve kocaman gözlük camlarıyla ve özellikle de gözlerinin üstünün çıplak, yani kaşsız oluşuyla dikkat çekiyordu; bütün bunlar sert ve acı veren bir düşünce tarzına işaret ediyordu ve o, adına tuhaf bir şekilde hipokondriyak bir anlam yüklemeyi alışkanlık haline getirmişti. “Doğa, çürük ve küften başka bir şey değildir; ben onların rahibi olarak görevlendirildim, onun için de adım Schimmelpreester yani küf rahibidir. Ama önadım neden Felix, bunu ancak Tanrı bilir,” derdi. Köln’lüydü; vaktiyle yüksek sınıfa mensup ailelerle sıkı ilişki içinde olmuş ve karnavalda şenlik düzenleyici olarak önemli bir rol oynamıştı. Ama hiçbir zaman açıklanmayan bir neden ya da olay yüzünden orayı terk etmek zorunda kaldı ve bizim kentimize gelip yerleşti; benim doğumumdan birkaç yıl önce de bizimkilerin aile dostu oldu. Akşam toplantılarımızın düzenli ve vazgeçilmez bir katılımcısı olarak bütün konuklarımızın saygısını ve sevgisini kazandı. Dudaklarını ısırarak dikkatlice ama kayıtsız bir şekilde, sanki bir şey inceliyormuş gibi, baykuşu andıran gözlüğüyle bakışlarını kadınlara yoğunlaştırdığında, kadınlar ellerini öne doğru uzatıp bağrışarak kendilerini ondan korumaya çalışıyorlardı. “Hey, ressama bakın, nasıl da kesiyor bizi! Kalbimizin derinliklerine varıncaya kadar her şeyimizi görüyor. Profesör, bize acıyın ve bakışlarınızı üstümüzden çekin!” diyorlardı. Ama insanlar ona ne kadar hayranlık duysalar da aslında o, kendi mesleğine pek de fazla saygı duymuyordu ve sanatçı doğası hakkında çoğu kez kuşkulu açıklamalarda bulunuyordu: “Phidias,” diyordu,“ki Pheidias diye adlandırıldığı da olur, vasatın üstünde yeteneğe sahip bir adamdı; onun hırsızlıktan tutuklanıp Atina hapishanesine atıldığı gerçeği bunu doğruluyor, zira o Athena heykeli için kendisine emanet edilen altını ve fildişini çalmakla suçlanmıştı. Onu keşfetmiş olan Perikles, onun hapishaneden kaçmasına yardım etti (böylece işin erbabı olan bu adam, yalnızca sanatın ne olduğunu değil, daha da önemlisi sanatçılığın ne olduğunu da kavradığını göstermiş oluyordu) ve Phidias ya da Pheidias doğruca Olympia’ya gitti, orada kendisine altından ve fildişinden büyük Zeus heykeli yapma görevi verilmişti. Ama o ne yaptı? Yine çaldı ve bir süre sonra da Olympia hapishanesinde öldü. Dikkat çekici bir özellik. Ama insanlar hep böyledir. Aslında özel bir şey gibi görülen bir yeteneğe sahip olmak isterler. Ancak bu yetenekle ilintili olan –belki de zorunlu olarak ilintili olan– tuhaflıkları kesinlikle istemez ve bu tuhaflıklara karşı anlayış gösterilmesini hiçbir şekilde kabul etmezler.” Vaftiz babamla ilgili olarak söyleyeceklerim şimdilik bu kadar. Bu sözlerini sıkça ve hiç değiştirmeden tekrarladığı için onları kelimesi kelimesine zihnime kaydettim.</p>

    <p>Bana anlatıldığına göre, vaftiz babamla karşılıklı sevgi ve saygı içerisinde yaşıyorduk, hatta şunu söyleyebilirim ki, bana özel bir düşkünlüğü vardı. Büyürken, yaptığı tablolar için ona modellik yapıyordum. Beni çok daha mutlu eden şey ise, modellik yaparken bana değişik üniformalar ve kıyafetler giydirmesiydi; zira onun çok zengin bir giysi koleksiyonu vardı. Rhein Nehri’nin kıyısında, ıssız bir evde yaşlı yardımcısıyla birlikte oturuyordu; çatı katındaki büyük pencereli atölyesi bir tür hırdavat odasını andırıyordu. Atölyesinde fırçaları tuvalin üzerinde gezdirir ve bazı yerleri kazıyıp eserini oluştururken, ben de onun derme çatma platformu üzerinde, kendisinin dediği gibi, saatlerce “oturuyor”, ona modellik ediyordum. Mainz’lı bir şarap tüccarının yemek salonu için sipariş verdiği Yunan mitolojisi motifli büyük bir tabloyu yaparken, ona uzunca bir süre çıplak modellik yaptığımı da söylemeliyim. Bunu yaparken üstadın çok övgüsünü almıştım; çünkü ben çok hoş biriydim ve tanrılar kadar mükemmel bir vücudum vardı. Zayıf, yumuşak ama yine de güçlü kasları olan ve pırıl pırıl parlayan bir cilde ve kusursuz bir vücut yapısına sahiptim. Bu modellik seansları bende tuhaf anılar bıraktı. Ama daha da eğlendirici olan şey, benim kılıktan kılığa girebiliyor olmamdı; üstelik bu yalnızca vaftiz babamın atölyesinde olmuyordu: vaftiz babam bize akşam yemeğine gelirken, önden bir torba dolusu renkli kıyafet, peruk ve silah yolluyordu ve yemekten sonra da herhalde eğlence olsun diye en çok beğendiği kıyafetle resmimi yapmak için bunları bana tek tek giydirtiyordu. Benim için, her türlü kılığa bürünmeye yatkın bir kafası var, diyor ve bununla bana her şeyin çok yakıştığını, giydiğim her kıyafetin üzerimde çok iyi durduğunu ve bana doğal bir görüntü verdiğini söylemek istiyordu. Zira hangi kıyafeti giymiş olursam olayım – ister kafasına çiçekten taç takmış kısa etekli Romalı bir flütçü olayım, ister kafası tüylü şapkalı ve dantel yakalı saten gömlek giymiş İngiliz asilzadesi bir delikanlı olayım, ister parlak bolerolu ve geniş kenarlı keçe şapkalı İspanyol boğa güreşçisi olayım, ister başında kepi, boynunda yaka bandı, paltosu ve tokalı ayakkabılarıyla pudralı saç döneminden kalma genç bir peder olayım, ister kuşağını takmış, kılıcını kuşanmış beyaz üniformalı Avusturyalı bir subay olayım, ister diz altı çorap ve altı çivili ayakkabılar giymiş, yeşil şapkasına bir tutam dağ keçisi tüyü takmış Alman dağ köylüsü olayım; giydiğim her kıyafet sanki benim için öngörülmüştü ve ben bunun için yaratılmıştım; kendimi seyrettiğim ayna da bunu bana teyit ediyordu. Evimizdeki konukların değerlendirmesine göre de temsil ettiğim insan türünün mükemmel bir örneğini sunuyordum. Evet, vaftiz babam benim yüzümün, giydiğim kıyafetlerle ve taktığım peruklarla sadece toplumsal sınıflara ve çevrelere değil, aynı zamanda kuşaklara genel bir fizyonomik özellik vermiş olan gelmiş geçmiş bütün çağlara uyum sağladığını söylüyordu. Ama aile dostumuzun anlattıklarına inanacak olursak, Ortaçağ’ın bitimine doğru yaşamış bir Floransalı gibi, bir sonraki yüzyılın yarattığı ve asil beyefendilere armağan ettiği gösterişli bukle yığını görüntümle, o dönemin ürünü bir tablodan dışarıya fırlamış gibi görünüyordum.</p>

    <p>Ah, bütün bunlar ne kadar da güzel anlardı! Ama ben bu güzel anlardan sonra yine kendi benliğime bürünüp o sıradan günlük giysilerimi giyince, içimde karşı konulmaz bir hüzün ve bir özlem dalgası yükseliyor, sonsuz ve tarif edilemez bir can sıkıntısı bütün ruhumu sarıyor ve bu ruh haliyle gecenin geri kalan kısmını büyük bir moral bozukluğuyla hiç kimseyle konuşmadan geçiriyordum.</p>

    <p>Schimmelpreester’le ilgili olarak şimdilik ancak bu kadarını söylüyorum. Daha sonra, yorucu kariyerimin sonuna doğru, bu mükemmel adam tekrar karşıma çıkacak ve kurtarıcı bir şekilde benim yazgıma müdahale edecekti.</p>
  </div>
</body>
</html>