<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Dolandırıcı Felix Krull'un İtirafları</title>
  <link href="../Styles/main.css" rel="stylesheet" type="text/css"/>
</head>

<body class="chapter epub-type_chapter">
  <div class="sayfa-bosluk html5_section">
    <h1>Beşinci bölüm</h1>

    <p>Daha önce sözünü ettiğim askerlik sorunumu hafife alıp tamamen unutmuş olabileceğim kaygısını okurun yüzündeki ifadeden anlıyorum; ama bunun kesinlikle böyle olmadığı, tam tersine konudan hiç uzaklaşmadığım ve bu konuda içimin hiç de rahat olmadığı konusunda okuru teyit etmek isterim. Kuşkusuz bana ters gelen bu sorunun düğüm noktasını kendimce çözmeye çalışırken içimdeki sıkıntı, çok büyük bir sorunun üstesinden gelmek için yeteneklerimizi yoklarken hissettiğimiz şey gibi, tatlı bir sıkıntıya dönüşmüştü – birtakım şeyleri hesaba katarak burada kalemimi biraz yavaşlatmak ve her şeyi önceden anlatma isteğime biraz daha karşı durmak istiyorum. Çünkü içimdeki yazma isteği giderek daha da arttığı için bu yazdıklarım bir gün tamamlanıp yayımlanmış olarak okurun önüne gelirse, o zaman kurallara ve ilkelere uymamış, okura haksızlık etmiş olurum, bilindiği gibi özgün eser yazarları heyecan ve gerilim yaratmak için bu kurallara uyarlar; eğer ben isteğime yenik düşüp en önemli olayları önceden anlatacak olursam, uymam gereken kuralları ve ilkeleri çiğner, barutumu önceden harcamış olurdum.</p>

    <p>Ancak şu kadarını söylemeliyim ki, yazma işini büyük bir titizlik, hatta bilimsel bir ciddiyetle sürdürüyordum ve karşılaşabileceğim zorlukları hafife almamaktan özenle kaçınıyordum. Çünkü ciddi bir konuyu ele alırken öyle pat diye konuya girmek benim tarzım değildi; ben yazarken hep şuna dikkat ettim: Aman sonuç başarısız olmasın, rezil ve gülünç duruma düşmeyeyim, diye insanlara inanılmaz gelen bu uç cesaret örneğimi enine boyuna düşünüp taratarak okura sunuyordum ve bunu iyi de başarıyordum. Askerlik yoklamamla ilgili olarak yapılan işlemleri ve bunlara temel oluşturan talepleri iyice araştırmakla yetinmeyip (bunları kısmen pansiyonumuzda kalan ve askerliğini yapmış olan makinistle yaptığım konuşmalardan, kısmen de eğitiminden memnun olmayan bu adamın odasında bulunan birkaç ciltlik ansiklopedilerden öğrenmiştim) aksine planımı büyük ölçüde tasarladıktan sonra, tiyatroların önüne çağırdığım arabalara binen sosyetenin verdiği paralardan biriktirdiğim bir buçuk markla bir kitapçının vitrininde gördüğüm tıp içerikli kitabı satın aldım, bu kitabı büyük bir azimle okudum ve ondan çok yararlandım.</p>

    <p>Bir geminin taşımak için nasıl ki bir yüke ihtiyacı varsa, yeteneğin de bilgiye ihtiyacı var; ama şu da kesin ki, üzerinde hakkımız olduğunu düşündüğümüz ve yeteneğimizin çok özel durumlarda ihtiyaç duyduğu bilgileri, bilimsel ciddiyet ve inandırıcı gerçeği yakalamak uğruna doymak bilmeyen bir hırsla yutarız. Satın aldığım kitabın konusuna gelince, onu çok büyük bir keyifle ve bir solukta okuyup bitirdim; öğrendiklerimle gece mutfakta yalnız başıma kaldığımda, mum ışığında ve aynanın karşısında belirli pratik alıştırmalar yapıyordum; eğer bu yaptıklarımı birisi gizlice gözetleyecek olsa, herhalde çok saçma bulurdu ama ben bu alıştırmaları belli bir amaç uğruna yapıyordum. Artık bununla ilgili tek bir kelime daha etmeyeceğim! Okurun şu anki mahrumiyeti en kısa zamanda telafi edilecektir.</p>

    <p>Ocak ayının sonuna doğru, mevcut yönetmeliğe uyarak hiçbir eksikliği olmayan kimliğimi ve polis karakolundan aldığım ve sabıka kaydım olmadığını gösteren iyi hal kâğıdını (yani benim yaşantımla ilgili olarak karakola herhangi kötü bir şey bildirilmediğini gösteren yazıyı) ekleyerek kendi yazdığım bir dilekçeyle askerlik şubesine başvurduğumda, içimi çocuksu bir korku ve hüzün kaplamıştı. Kuş cıvıltıları ve doğanın tatlı kokusuyla ilkbaharın geldiğini müjdeleyen mart ayında, yönetmelik gereği ilk muayene için askerlik şubesine gitmek üzere trene bindim ve dördüncü sınıf vagonunda ve oldukça rahat bir ruh haliyle bağlı bulunduğum Wiesbaden’e gittim; çünkü kararın bugün verilemeyeceğini biliyordum; çağrılanlar, askerliğe elverişli olup olmadıklarının saptanması için önce yeni dönem tertipler hakkında kesin kararı verecek olan yetkili mercinin önüne çıkacaklardı. Öngörülerimin haklılığı kanıtlandı. İşlem kısa sürdü, sıradan ve önemsizdi zaten, bunlarla ilgili anılarım hafızamda pek iz bırakmadı. Benim enimi boyumu ölçtüler, sırtımı ve göğsümü dinlediler, üstünkörü sorular sordular ve herhangi bir geribildirimde de bulunmadılar. Geçici bir süre için serbest bırakılmıştım ve özgürdüm ama aynı zamanda da uzun bir iple bağlanmıştım; bir süre kaynakları zengin kaplıca kentinin süslediği o harika parklarda dolaştım, eğlendim ve kaplıca otelinin sütunlarının arasındaki muhteşem dükkânların vitrinlerini seyrederek bilgilerimi zenginleştirdim ve hemen aynı gün evimizin bulunduğu Frankfurt kentine geri döndüm.</p>

    <p>Bu olaydan iki ay sonra (mayısın yarısı geçmişti ve erken bastıran yaz sıcağı bu bölgeleri kasıp kavuruyordu) sürem sona ermiş, sembolik olarak sözünü ettiğim uzun ip boynuma geçirilmiş ve silah altına alınacağım gün gelip çatmıştı. Alt sınıfa mensup her renkten insanla yeniden bir araya gelerek Wiesbaden treninin dördüncü sınıf vagonunda, dar bir bankın üzerinde oturmuş, tıngır tıngır giden buharlı trenle kesin kararın verileceği yere doğru giderken, kalbim hiç de az atmıyordu. Başları önlerine düşen yol arkadaşlarımı derin bir uyku haline sokan boğucu sıcaklığın beni de gevşetip rehavete sokmaması gerekiyordu; ama ben uyanık ve hazır bir durumda öylece oturuyordum ve üstesinden gelmek zorunda olduğum şeyleri düşünerek arkama yaslanmaktan kaçınıyordum; gerçi bu konular eski bir deneyimin bana gösterdiği gibi, düşündüğümden çok daha farklı bir şekilde gelişecekti. Eğer sevindirici değil de korkutucu duygular taşıyorsam bu, işin sonucuyla ilgili ciddi kaygılar taşıyor olmamdan ileri geliyordu. Bana göre sonuç belliydi ve gidebildiğim yere kadar gitmeye kesin kararlıydım, evet, hatta gerekirse bütün bedensel güçlerimi ve ruhumu ortaya koyarak (benim görüşüme göre böyle bir kararlılık göstermeden herhangi olağanüstü bir girişimde bulunmak aptalca olurdu) mutlak başarımdan bir an bile kuşku duymadım. Ancak beni korkutan şey, kendimden ne kadar ödün vermem gerektiği, amaca ulaşmak için heyecanlarımı ve coşkularımı ne kadar kaybedeceğim kaygısıydı; bu benim kendime karşı gösterdiğim bir tür incelikti, eğer daha erkeksi özellikler bunu biraz düzenleyip dengelemiş olsaydı, karakterime özgü olarak rahatlıkla yumuşamaya ve korkaklığa dönüşebilirdi.</p>

    <p>Askerî bir emirle gönderildiğim ve kendimi utangaç bir şekilde genç erkeklerden oluşan bir kalabalığın önünde bulduğum o basık ve kiriş tavanlı geniş salon hâlâ gözlerimin önünde. Kentin uç köşelerinden birinde bulunan, yazgısına terk edilmiş harabe bir kışlanın birinci katındaki bu sevimsiz mekânın dört çıplak penceresinden, sağa sola atılmış çamurlu şeylerin, teneke kutuların, yıkıntı artıklarının ve çöplerin kirlettiği varoşlara ve çimlere bakılıyordu. Ortada duran mutfak masasının başında, önünde dosyalar ve yazı malzemesi bulunan bıyıklı bir astsubay ya da bir çavuş oturmuş, son yoklamaya girecekleri, kanatsız bir kapıdan içeri girip soyunmaları için isim sırasına göre tek tek çağırıyordu; burası muayenenin gerçekleşeceği odadan daha farklı bir odaydı. Rütbeli subayın tavırları vahşiceydi ve acemileri korkutmaya yönelikti. Hayvan gibi sık sık esniyor, yumruklarını sıkıp kollarını ve bacaklarını geriyordu ya da eğitim düzeyi yüksek olanları, kütükteki sıraya göre karar verilecek olan odaya çağırırken, onlarla eğleniyordu. Onları, “Felsefe doktoru!” diye çağırıyor ve sanki, “Sana gününü gösteririz dostum!” demek istercesine alay ederek gülüyordu. İşte bütün bunlar içimde derin bir korku ve nefret uyandırmıştı.</p>

    <p>Askere alma işlemleri yoğun bir şekilde devam ediyordu ancak çok ağır ilerliyordu; işlemler alfabetik sıraya göre yapıldığından, isimlerin baş harfi alfabenin sonuna doğru olanlar uzun süre beklemeyi göze almak zorundaydı. Değişik kesimlerden gelen gençlerin oluşturduğu kalabalıkta sıkıcı bir sessizlik hâkimdi. Kalabalığın arasında kaba saba zavallı köylü çocukları ve şehir proletaryasının asi ruhlu genç temsilcileri, yarı kibar tüccar yamakları ve gösterişsiz emekçi çocukları, hatta şişman ve esmer görüntüsüyle kalabalığı biraz neşelendiren oyuncu birisi de vardı, ayrıca meslekleri pek anlaşılmayan, gömlekleri yakalıksız ve pek çok yerinden çatlak rugan çizmeler giymiş çukur gözlü delikanlılar, Latince dersinin ana branş olarak okutulduğu okuldan yeni mezun olmuş ana kuzuları, sakalları kırlaşmış ve kibar bir eğitimci duruşu sergileyen yaşları ilerlemiş beyler: Bunların hepsi, içinde bulundukları onur kırıcı durum nedeniyle utanç duyarak salonun içinde huzursuzca bir uçtan öteki uca gidip geliyorlardı. Askere alınacaklardan, biraz sonra isimleri okunacak olan üç ya da dört kişi, çıplak olarak giysilerini kollarının üstüne koymuş, çizmeleri ve şapkaları ellerinde, çıplak ayaklarıyla kapının önünde bekliyorlardı. Bazıları da salonun kenarlarındaki dar bankların üzerinde oturuyorlar ya da bacaklarından birini pencerelerin altındaki geniş tahtalara dayayarak vücut yapıları ve askerliğe elverişli olup olmadıkları hakkında kısık sesle fikir alışverişinde bulunuyorlardı. Askerliğe uygun görülenlerin sayısının çok yüksek olduğu ve henüz muayene olmayanların şanslarının arttığı söylentisi, toplantı salonunda bekleyen bizlerin kulağına geliyor ancak kimse bunların doğruluğunu teyit edemiyordu. Çıplak vücutlarıyla anlamlı bakışlara maruz kalanlar hakkında yapılan şakalar, hınzır hınzır gülüşmeler, masada oturan üniformalı görevlinin buyurgan bir sesle sıradakini çağırıp sessizliği yeniden sağlamasına kadar sürüyordu.</p>

    <p>Ben yapım gereği yalnız kalmayı tercih ediyordum, boş boş konuşmalara, kaba saba şakalaşmalara hiçbir şekilde katılmıyor, birisi bana bir şeyler sorduğunda ise alışılmışın dışında kaçamak yanıtlar veriyordum. Açık bir pencerenin önünde durmuş (çünkü salondaki insan kokusu çekilmez olmuştu), kâh dışarıdaki çerçöp dolu çayırları kâh içerideki değişik sınıflardan oluşan kalabalığı seyrederek vakit geçiriyordum. Aslında komisyonun karar için toplandığı yandaki odaya şöyle bir göz atıp görevli askerî doktor hakkında bilgi edinmeyi çok isterdim ancak bu kesinlikle mümkün değildi; askere alınıp alınmamamın bu adamın kişiliğiyle hiçbir ilgisi olmadığını, yazgımı bizzat kendimin belirlemesi gerektiğini düşünüyordum. Çevremde herkes sıkıntıdan patlıyordu ama ben bundan hiçbir şekilde etkilenmiyordum, zira sabırlı bir yapıya sahiptim ve uzun bir süre hiçbir şey yapmadan öylece bekleyebilirdim, üstelik aptallaştırıcı faaliyetlerle kendini unutturmayan, insanı yiyip bitirmeyen ve ürkütmeyen böyle boş zamanları da seviyordum; ayrıca beni bekleyen böyle zor ve yüreklilik isteyen bir görevi üstlenmek için hiç de acelem yoktu, aksine bu uzun bekleme süresi boyunca kendimi toparlayacağıma, alıştıracağıma ve hazırlayabileceğime seviniyordum.</p>

    <p>K harfiyle başlayan isimler kulağıma gelmeye başladığında, artık öğle olmak üzereydi. Sanki yazgım benimle alay etmek istiyormuş gibi, bugün bu harfle başlayan pek çok isim vardı. Listedeki Kammacher, Kellermänner ve Kiliane, Knoll ve Kroll isimleri bitmek bilmiyordu, öyle ki sonunda masadan benim adım çağrıldığında, sinirlerim hayli gerilmiş ve bitkin bir halde, muayene için öngörülen hazırlığa başladım. Ayrıca şunu da söylemeliyim ki, beklemenin verdiği yorgunluk, beni kararlılığımdan vazgeçirmek şöyle dursun, aksine daha da güçlendirmişti.</p>

    <p>Ben o gün, vaftiz babamın yeni iş hayatımda giymem için verdiği ve benim büyük bir titizlikle koruduğum o kolalı beyaz gömleklerden birini giymiştim; ancak ben burada daha çok iç giyimin önemli olduğunu düşünüyordum ve bu bakımdan kendimi son derece iyi sunabileceğim bilinciyle, soyunma odasının girişinde, yıkanmaktan iyice aşınan oduncu gömleği giymiş iki delikanlının arasında bekliyordum. Bildiğim kadarıyla salonda benimle ilgili herhangi bir alaylı sözcük kullanılmamıştı ve hatta masanın başında oturan ve emir almaya alışık çavuş bile asil ve güzel olan şeyden asla esirgenmeyecek bir saygıyla beni süzüyordu. Çavuşun önündeki listede yazılanları benim görüntümle karşılaştırıp incelediğini fark etmiştim kuşkusuz; hatta bu inceleme işini o kadar ciddiye almıştı ki, ben içeri girmek için kapıda beklerken adımı seslenmeyi unutmuştu, öyle ki kendisine, girebilir miyim, diye sormak zorunda kalmıştım, o da, evet girin, demişti. Ve ben bunun üzerine çıplak ayaklarımla eşikten geçerek soyunma odasına girdim, giysilerimi çıkardım ve benden önce girenin giysilerini koyduğu bankın üstüne koydum, ayakkabılarımı da bankın altına yerleştirdikten sonra, üzerimdeki kolalı gömleğimi de çıkarıp özenle katlayarak öteki giysilerimin üstüne koydum. Daha sonra, verilecek diğer emirleri beklemeye başladım.</p>

    <p>Yaşadığım heyecan ve gerilim bana acı veriyordu, kalbim kontrolsüzce atıyor ve ben kanımın, yüzümden çekildiğini hissediyordum. Ama bu heyecan ve gerilime başka bir duygu daha karıştı, anlatmak için sözcüklerin yeterli olmadığı neşeli bir duygu. İster bir özdeyiş biçiminde olsun, ister hapishanede kitap okurken ya da bir gazete sayfasında gözüme ilişen bir düşünce kırıntısı biçiminde olsun – bir keresinde şöyle bir düşünce ya da özdeyişle karşılaştım: Doğanın bizi yarattığı ilk halimiz, yani çıplaklığın insanları eşit kılması ve dünyaya yeni gelenler arasında hiçbir sınıf farkı ve eşitsizlik olamayacağı düşüncesi ya da özdeyişi. Beni fazlasıyla öfkelendiren ve karşı çıkmama neden olan bu olgu, belki aşağı sınıftan insanların aklına uygun gelebilir ancak bana göre hiçbir şekilde gerçeği yansıtmamaktadır, biraz düzelterek söylenebilir ki, doğru ve gerçek bir sınıflandırma ancak insanın dünyaya geldiği çıplak haliyle mümkündür; eğer çıplaklık, insan soyunun doğuştan haksız ve asalet düşkünü yasası demekse ancak o zaman adil olduğu söylenebilir. Ben bunu eskiden hissetmiştim, vaftiz babam Schimmelpreester benim vücuduma yüce anlamlar yükleyerek tuval üzerine resmimi yaptığında ya da rastlantısal koşullardan kurtulup halka açık banyolarda çıplak vücudumun güzelliğini ortaya çıkardığında hissetmiştim bunu. O halde, içim sevinçle ve gururla dolu olarak, insanları yanlış yönlendirecek dilenci elbiseleriyle değil, aksine çıplak vücudumla özgür bir şekilde yüksek komisyonun karşısına çıkıp kendimi takdim etmeliydim.</p>

    <p>Küçük soyunma odası, dar tarafından komisyonun toplandığı odaya doğru açılıyordu, odanın tahta duvarları muayenenin yapıldığı yere bakmamı engellemeseydi gözümü dayayıp muayenenin seyrini en ince ayrıntısıyla izleyebilirdim. Askerî doktorun içerideki acemi ere, şu tarafa dön, bu tarafa dön, şuranı göster, buranı göster diye emredişini, sorduğu soruları ve erin ona verdiği yanıtları, zatürree geçirdim diye saçmaladığını duyuyordum ancak onun bu tür konuşmalarla amacına ulaşamayacağı çok belliydi; kendisine verilen askerliğe elverişli raporuyla bu tarz konuşmalarının hiçbir anlamı kalmamıştı. Verilen emir bir başka ses tarafından tekrarlanıyor, bunu başka emirler izliyordu, doktorun ere dışarı çık, diye emredişini ve rap rap, diye ses çıkaran adımların bana yaklaştığını duyuyordum; biraz sonra yanımdaki asker adayı da içeri girdi, gördüğüm kadarıyla cılız bir delikanlıydı, boynunun çevresinde kahverengi bir çizgi, hantal görünümlü omuzları, sırtında sarı sarı lekeleri, kaba saba dizleri, kocaman ve kırmızı ayakları vardı. Bu dar mekânda onunla temas etmekten kaçındım, tam bu sırada keskin ve genizden gelen bir ses beni içeri çağırdı; asistanlık yapan bir astsubay muayene odasının önünde bana eliyle işaret edince tahta duvarların arkasından çıktım ve gayri ciddi bir şekilde dönerek düzgün ama iddiasız bir duruşla doktorun ve komisyonun beni beklediği yere doğru yürüdüm.</p>

    <p>Böyle anlarda insanın gözleri kör oluyor, önümdeki sahne, harekete geçmiş ve üzeri tozla örtülmüş bilincimde ancak belli belirsiz çizgilerle beliriyordu: Uzun bir masa, odanın bir köşesini sağdan çaprazlama kesiyordu; kısmen öne eğilmiş, kısmen de geriye yaslanmış üniformalı ve sivil giysili beyler bir sıra halinde oturuyorlardı. Muayeneyi yapan doktor oturanların sol tarafında, ayakta duruyordu, sırtı pencereye dönük olduğu için gözüme kocaman bir siluet gibi görünüyordu. Ama ben, üstüme yönelen bunca bakışın altında ezilmiş olan, rezil olmanın ve teslim olmanın düşsel sarhoşluğuyla aklı başından giden ben, her olayın üstesinden gelebilen, isimsiz, yaşı belli olmayan, özgür ve her şeyden arınmış biri olarak boş bir mekânın içinde uçuyor gibiydim, sevimsiz bulmakla kalmadığım, aksine hoş bir şey olarak hafızamda sakladığım bir duyguydu bu. Her ne kadar vücudumu ateş basıp titresem de, nabzım hızlanıp düzensiz atmaya başlasa ve aklım başımdan gitmiş olsa da, sakinliğimi korudum, doktorun emirleri doğrultusunda söylediğim ve yaptığım şeyler, kendimin özel bir katkısı olmadan beni de şaşırtırcasına doğal bir şekilde gelişti: Uzunca süren ön çalışmaların ve bir bakıma geleceğe odaklanmanın yararı şuydu ki, uygulama ânı geldiğinde, yapmak ve gerçekleştirmek, üstesinden gelmek ve acı çekmek arasında, bizim dikkatimizi pek çekmeyen, uyurgezerliği andıran bir ara durum ortaya çıkıyor ve hatta bu durum sandığımızdan daha da az dikkatimizi çekiyor; çünkü gerçeklik, ona atfettiğimizi sandığımız şeylerden çoğu kez daha az şey talep eder; eğer biz kendimizi zafer kazanmak için her şeyiyle savaşa hazırlanmış bir adamın yerine koyacak olursak, onun bu savaşı tek bir silahla, rahatlıkla kazanacağını görürüz. Çünkü kendine güvenen, kolay olanın üstesinden gelmek için gerekli olan hazırlığını zor olanın üstesinden gelecek şekilde yapar ve zafer kazanmak için ince ve dikkat çekmeyen yöntemlerden yararlanmak zorunda olduğunu bilir ve içi rahattır; çünkü o, kaba ve vahşice yöntemleri sevmez ancak çok zorda kaldığında bunlardan yararlanır.</p>

    <p>Komisyon masasından gelen kalın ve beni destekleyen dostça bir sesin, açıklayıcı bir biçimde, “Bu da bir yıllıklardan,” dediğini duydum ve hemen arkasından da, benim sıradan bir er olduğumu söyleyen ve biraz üzülmeme neden olan tiz ve genizden gelen başka bir ses işittim.</p>

    <p>“Yaklaşınız!”dedi askerî doktor. Sesi her şeyde kusur arayan birinin sesini andırıyordu ve biraz da zayıftı. İsteğine uyarak ona doğru yaklaştım ve tam önünde durarak biraz aptalca ama sevimsiz de olmayan bir kararlılıkla şunu söyledim:</p>

    <p>“Askerliğe tamamen elverişliyim.”</p>

    <p>“Siz kendiniz böyle bir yargıda bulanamazsınız!” dedi doktor biraz kızarak, bu sırada başını öne doğru eğdi ve hızlı hızlı salladı. “Size sorduğum şeye yanıt veriniz ve kendi düşüncelerinizi ifade etmekten kaçınınız!”</p>

    <p>Onun başhekim olduğunu bildiğim halde, “Başüstüne, sayın tabip general,” dedim sessizce ve ürkek gözlerle yüzüne baktım. Şimdi onu biraz daha iyi tanıyordum. Cılız biriydi, askerî üniforması bol geldiği için kırış kırış olmuştu ve üstünden dökülüyordu. Üniformasının dirseklerine kadar uzanan manşetli kolları o kadar uzundu ki, ellerinin yarısını örtüyordu ve sadece incecik parmakları görünüyordu. İnce ve seyrek top sakalı, başındaki dimdik saçı kadar sevimsiz ve renksizdi ve yüzünü uzun gösteriyordu, hele alt çenesini aşağı doğru eğerken, ağzı açılıp yanakları çukurlaştığında yüzü daha da çok uzuyordu. Kızarmış gözlerine, burnunun üstüne kadar düşmüş gümüş telli pensli bir gözlük takmıştı, nasıl bir gözlükse, camlardan biri göz kapağını rahatsız ediyor, ötekisi de gözünden bir hayli uzakta duruyordu.</p>

    <p>İşte benim partnerimin dış görünüşü böyle. Bir gözünü komisyon masasına doğru kaydırırken, benim kendisine hitap etme biçimime pis pis gülüyordu.</p>

    <p>“Kollarınızı kaldırın! Sivil ilişkilerinizi söyleyin!” dedi ve tıpkı bir terzinin yaptığı gibi yeşil ve beyaz rakamlı bir mezurayla göğüs ve sırt bölgemi ölçmeye başladı.</p>

    <p>“Otelcilik alanında kariyer yapmak istiyorum,” diye yanıt verdim ona.</p>

    <p>“Otelcilik kariyeri mi? Demek otelcilik kariyeri yapmak istiyorsunuz. Peki ama ne zaman başlayacaksınız?”</p>

    <p>“Askerlik görevimi yerine getirdikten sonra başlamam konusunda anlaştık bizimkilerle.”</p>

    <p>“Hmm. Sizinkileri sormamıştım. Kim sizinkiler? “</p>

    <p>“Vaftiz babam Profesör Schimmelpreester ve annem, bir şampanya fabrikatörünün dul eşi.”</p>

    <p>“Demek bir şampanya fabrikatörünün dul eşi. Peki sizinkiler şimdi ne yapıyorlar? Huzursuz musunuz? Neden böyle ikide bir omuzlarınızı oynatıyorsunuz?”</p>

    <p>Gerçekten de burada durduğumdan beri, yarı istem dışı ve tamamen o anda oluşan, hiçbir şekilde zorlama olmadan ama sık sık tekrarlayan bir omuz oynatma biçimi edinmiştim. Düşünüyormuş gibi yanıt verdim:</p>

    <p>“Hayır, huzursuz olabileceğimi hiç düşünmemiştim.”</p>

    <p>“Öyleyse, omuzlarınızı oynatmayı bırakın!”</p>

    <p>“Peki sayın tabip general,” dedim utanarak ama aynı anda omuzlarımı yeniden oynattım, neyse ki o, bunu görmezden gelmiş gibi davrandı.</p>

    <p>“Ben tabip general değilim,” diye çıkıştı sinirli bir şekilde ve öne doğru eğik tuttuğu başını öyle bir salladı ki, burnunun üstündeki tel gözlüğü neredeyse düşecekti, sağ elinin beş parmağıyla onu tuttu ve tel çerçevenin yamukluğunu düzeltemeden yine yerine taktı.</p>

    <p>Bunun üzerine biraz şaşırmışçasına, “Öyleyse sizden özür dilerim,” dedim usulca.</p>

    <p>“Peki, şimdi soruma yanıt veriniz!”</p>

    <p>Şaşırmış ve ne yapacağımı bilemez bir halde etrafıma bakındım, aynı zamanda yalvaran gözlerle komisyon üyelerine doğru da baktım; çünkü onların davranışlarından içlerinde belli bir merak ve acıma duygusu olduğunu hissetmiştim. Sonunda sessizce içimi çektim.</p>

    <p>“Şu an ne iş yaptığınızı sormuştum size.”</p>

    <p>Gizlemeye çalıştığım bir sevinç duygusuyla, “Frankfurt am Main kentinde büyük bir pansiyon işleten anneme yardım ediyorum,” diye yanıt verdim ona.</p>

    <p>“Bak sen, bravo doğrusu,” dedi alaylı bir şekilde ve hemen arkasından, “Öksürün!” diye emretti; zira elindeki siyah işitme cihazını göğsümün üstüne dayamıştı ve üstüme eğilerek kalp atışlarımı dinledi.</p>

    <p>Elindeki aleti vücudumun üstüne bastırıp gezdirirken, sık sık suni olarak öksürmek zorunda kaldım. Daha sonra işitme cihazını yan tarafta duran bir masadan aldığı küçük bir çekiçle değiştirdi ve onunla vücuduma vurmaya başladı.</p>

    <p>Bunu yaparken, “Ağır hastalıklar geçirdiniz mi?” diye sordu.</p>

    <p>Onu yanıtladım:</p>

    <p>“Hayır, sayın askerî doktor! Kesinlikle ağır bir hastalık geçirmedim! Bildiğim kadarıyla çok sağlıklıyım, bazı anlamsız gelgitleri dikkate almazsam, her zaman da sağlıklıydım. Askerlik için kendimi elverişli buluyorum.”</p>

    <p>Birden göğsümü ve sırtımı dinlemeyi bırakarak, eğik pozisyonunda başını öfkeyle yüzüme doğru çevirip, “Susunuz,” dedi. “Bırakın da askerliğe elverişli olup olmadığınıza ben karar vereyim, gereksiz konuşmalardan kaçının! – Sürekli gereksiz şeyler söylüyorsunuz,” diye tekrarladı, bunu söylerken biraz dikkati dağılmış olarak muayeneye devam etti, doğruldu ve biraz geriye çekildi. “Kendinizden emin, rahat konuşma biçiminiz özellikle dikkatimi çekti. Sizin asıl sorununuz nedir? Hangi okullarda okudunuz?”</p>

    <p>“Lisenin altıncı sınıfına kadar okudum,” dedim usulca, doktoru biraz şaşırtmış olmaktan, onda yanlış bir kanı yaratmış olmaktan kaygı duyuyormuşum gibi bir edayla söyledim bunu.</p>

    <p>“Peki yedinci sınıfa niye devam etmediniz?”</p>

    <p>Başımı önüme eğdim ve aşağıdan yukarıya doğru ona bir bakış attım, bir şeyler söyleyen ve doktorun içine işlediğini düşündüğüm bir bakış. Bu bakışla, “Neden bana işkence ediyorsun?” diye soruyordum ona. “Neden beni konuşmaya zorluyorsun? Benim narin yapılı ve özel bir delikanlı olduğumu, kibar dış görünüşümün altında acımasız bir yaşamın açtığı derin yaraların gizlendiğini görmüyor musun, duymuyor musun ve hissetmiyor musun? Böylesine saygın beylerin önünde beni, cinsel organlarımı göstermeye zorlaman sence ince bir davranış mıdır?” İşte bakışlarımla bunları söylemek istedim ve karar verecek olan sen, sevgili okur, o bakış acıklı bir amaç ve bilinçli bir çabanın eseri olsa da, kesinlikle yalan söylemiyordum. Bir duygu, hakkını vermeden taklit edilirse yalan ve ikiyüzlülük mutlaka ortaya çıkar; çünkü emareleri hiçbir şekilde gerçeğe ve gerçek bilgiye eş değer değildir, dolayısıyla da yüzün aldığı tuhaf şekiller ve beceriksizce davranışlar hazin sonuçlara yol açar. Peki ama bizim, değerli deneyimlerimizi belli zamanlarda amacımız doğrultusunda kullanma hakkımız yok mu? O an acıklı ve serzeniş dolu bakışımla genç yaşamımda karşılaştığım bütün olumsuzlukları ve talihsizlikleri anlatıverdim. Daha sonra derin bir iç çektim.</p>

    <p>“Soruma yanıt veriniz!” dedi askerî doktor yumuşak bir sesle.</p>

    <p>Duraksayarak ona yanıt verirken, kendi kendimle savaşıyordum:</p>

    <p>“Okulda geri kaldım ve dersler bitinceye kadar iyileşemedim; çünkü sürekli tekrarlayan rahatsızlığım beni yatağa düşürmüş ve dersleri kaçırmama neden olmuştu. Ayrıca saygıdeğer öğretmen beyefendiler beni dikkatsizlik ve tembellikle suçlamak zorunda olduklarını hissediyorlardı, bu da benim motivasyonumu kırıyor ve moralimi bozuyordu; çünkü bilinçli olarak tembellik edip suç işlemediğimden emindim. Ama sık sık bazı şeyleri kaçırdığım da oluyordu, sınıfta söylenenleri duymuyor ya da algılamıyordum, bunlar işlenilen ders konuları ya da yapmak zorunda olup da bilgim olmadığı için yapamadığım ev ödevleriydi, gerçi verilen ev ödevlerinden haberimin olmayışı, dersle ilgilenmeyip gereksiz düşüncelere daldığımdan değildi, tersine bu bilgiler verilirken, ben sınıfta olmuyordum, bu da öğretmenlerimin bana kızmalarına ve çok ağır disiplin cezaları vermelerine...”</p>

    <p>Devam edecek başka sözcük bulamadım, şaşırmıştım, sustum ve tuhaf bir şekilde omuzlarımı oynatmaya başladım.</p>

    <p>“Dur!” dedi askerî doktor. “Sağır mısınız yoksa? Biraz geriye gidin ve söyleyeceklerimi tekrarlayın!” Ve şimdi etsiz dudaklarını, ince sakalını son derece komik bir şekilde oynatarak, “On dokuz, yirmi yedi” rakamlarını ve benim rahat bir şekilde ânında ve doğru olarak tekrarladığım öteki rakamları özenle fısıldamaya başladı; çünkü bütün duyularım gibi işitme duyum da vasat kapasitede değildi, hatta özellikle de çok keskin ve yüksek frekansa sahipti ve ben bu yeteneğimi gizleme gereği duymuyordum. Onun hohluyormuş gibi sessiz bir şekilde telaffuz ettiği birleşik rakamları anlıyordum ve ânında tekrarlıyordum; doktor benim bu yeteneğim karşısında büyülenmişti sanki, zira denemelerine devam ederek altı yedi metrelik bir uzaklıktan dört rakamlı sayıları tekrarlamam için beni salonun en uzak köşesine gönderdi ve ben onun sorduğu soruları daha ağzından çıkar çıkmaz yarı yarıya tahmin ederek bilip tekrarlarken, o da dudaklarını sıkmış, komisyon masasına doğru anlamlı anlamlı bakıyordu.</p>

    <p>“Şimdi,” dedi sonunda doktor yapay bir umursamazlıkla. “Oldukça iyi duyuyorsunuz. Tekrar buraya gelin ve sizi okula gitmekten alıkoyan rahatsızlığınızı bize tam olarak anlatın.”</p>

    <p>İsteğine uyarak ona yaklaştım.</p>

    <p>“Aile hekimimiz olan sağlık müşaviri Dr. Düsing bunun bir çeşit migren olduğunu söylerdi.”</p>

    <p>“Demek bir aile hekiminiz vardı, hem de bir sağlık müşaviri, öyle mi? Ve o hastalığınızın migren olduğunu söylerdi! Peki sizin bu hastalığınız nasıl ortaya çıktı? Bize migreninizin belirtilerini anlatınız! Baş ağrısı da çekiyor muydunuz?”</p>

    <p>Onun yüzüne saygıyla bakarken, “Evet, baş ağrısı da çekiyordum,” dedim şaşırmışçasına, “ayrıca iki kulağımda da uğultu ve bütün bedenimde bir zorlanma ve korku ya da daha çok bir bitkinlik hali hissediyordum, bu durum sonunda şiddetli kusma krizine dönüşüyordu, beni yataktan dışarı fırlatacak kadar şiddetli kusma krizlerine...”</p>

    <p>“Kusma krizleri mi?” dedi. “Başka krizleriniz yok muydu?”</p>

    <p>“Hayır, başka krizlerim yoktu,” dedim kesin bir kararlılıkla.</p>

    <p>“Ya kulak uğultularınız?”</p>

    <p>“Kulaklarım çoğu zaman uğulduyordu.”</p>

    <p>“Peki, kriz ne zaman ortaya çıkıyordu? Herhangi bir heyecan duyduğunuz anlarda mı? Yoksa özel durumlarda mı?”</p>

    <p>“Doğrusunu söylemem gerekirse, okula gittiğim zamanlarda, özellikle de, anlattığım gibi, beni sinirlendiren bir şey olduğunda ortaya çıkıyordu...” dedim duraksayarak ve arayan bakışlarla.</p>

    <p>“Yani bazı önemli şeyleri sanki orada yokmuşsunuz gibi duymuyordunuz, değil mi?”</p>

    <p>“Evet, sayın başhekim.”</p>

    <p>“Hmm,” dedi doktor. “Şimdi iyice düşünün ve bize dürüstçe söyleyin bakalım: Bir olay yaşamadan önce krizin geleceğini bildiren dikkat çekici emareler yok muydu? Korkmayın! Önce şu çekingenlikten kendinizi kurtarın ve bu tür şeyleri gözlemleyip gözlemlemediğinizi bize açık açık anlatın!”</p>

    <p>Bakışlarımı ona yönelttim, uzun bir süre gözlerinin içine baktım; bunu yaparken, sanki üzücü düşüncelere dalmış gibi yavaş yavaş başımı sallıyordum.</p>

    <p>“Evet, kendimi genellikle tuhaf hissediyorum, zaman zaman tuhaf bir şekilde aklım karışıyor ve ne yazık ki hâlâ da öyle,” dedim sonunda, sessizce ve derin düşüncelere dalmış gibi. “Zaman zaman kendimi aniden bir ocağın ve ateşin yakınına yaklaşmış gibi hissediyorum – ateşin sıcaklığı bütün uzuvlarımı yakıyor; önce bacaklarımdan başlıyor ve daha sonra yukarıya doğru çıkarak bütün üst kısımlarımı sarıyor ve böylece bütün vücudumda beni tedirgin eden kıpırdanmalar ve yanmalar oluyor; öyle ki gözlerimin önünde ışık oyunları görmeye başlıyorum, aslında sevimli görünen ama beni çok korkutan ışık oyunları. Vücudumdaki kıpırdanmalara ve yanmalara geri dönecek olursam, bunlara bir çeşit karıncalanma da denebilir.”</p>

    <p>“Hmm. Demek bu yüzden sınıfta konuşulan pek çok şeyi duymadınız.”</p>

    <p>“Evet, aynen öyle oldu sayın hastane komutanı! Ben, kendi doğamla ilgili bazı şeyleri anlayamıyorum, bu bana evde de sorun yaratıyor çünkü arada sırada yemekte kaşığımı aniden elimden düşürdüğüm ve masanın örtüsünü çorbayla kirlettiğim oluyordu, öyle ki annem bana, benim gibi yetişkin bir delikanlıya yakışmadığını, konuklarımızın önünde –bunlar genellikle sahne sanatçıları ve bilge insanlar oluyordu– sakar biri olduğumu söyleyerek kızıyordu.”</p>

    <p>“Demek elinizden kaşığınızı düşürüyordunuz! Ve bu arada sırada oluyordu, öyle mi? Şimdi bana söyleyin bakalım, aile hekiminiz olan sağlık müşavirine ya da başka bir deyişle burjuva unvanı taşıyan doktorunuza bu tür düzensizliklerinizden söz ettiniz mi?”</p>

    <p>Sessizce ve ezik bir şekilde onun sorusuna olumsuz yanıt verdim.</p>

    <p>“Peki neden söz etmediniz?” diye ısrarla sordu komutan.</p>

    <p>“Utandığım ve kimseye anlatmak istemediğim için,” diye yanıtladım onu biraz duraksayarak, “Çünkü bunun bir sır olarak kalmasını istiyordum ve içten içe de bu durumun zamanla düzeleceğini düşünüyordum. Birisine böyle tuhaf şeyler yaşadığımı itiraf edecek kadar güvenebileceğimi hiçbir zaman düşünemezdim.”</p>

    <p>“Hmm,” dedi doktor, bu arada ince sakalı alaylı bir şekilde kıpırdadı. “Siz her şeye migren dendiğini sanıyorsunuz herhalde. Babanızın şnaps imalatçısı olduğunu söylememiş miydiniz?” diye devam etti.</p>

    <p>“Evet, Rhein Nehri kıyısında bir şarap fabrikası vardı,” dedim onun sözlerini teyit ederek ve düzelterek.</p>

    <p>“Doğru, bir şarap fabrikası var demiştiniz! O halde babanız şaraptan çok iyi anlayan biriydi, değil mi?”</p>

    <p>“Evet, öyle olduğunu sanıyorum, sayın kurmay tabip!” dedim sevinerek, bu sırada komisyon masasındakilerde neşeli bir hareketlenme gözlemledim. “Evet, öyleydi.”</p>

    <p>“Öyleyse kişiliğini öne çıkaramayan silik biri de değildi, tam tersine kaliteli içki içmeyi ve eğlenmeyi seviyordu, değil mi? Söylendiği gibi, dibine kadar içen biriydi.”</p>

    <p>Yeniden neşelenerek, “Babam yaşama sevincinin ta kendisiydi, bunu kanıtlayabilirim,” dedim biraz kaçamak bir şekilde.</p>

    <p>“Evet, demek yaşama sevincinin kendisiydi. Peki hangi hastalıktan öldü?”</p>

    <p>Sustum, doktorun yüzüne baktım ve başımı öne eğerek değişik bir ses tonuyla yanıtladım onu:</p>

    <p>“Sayın tabur hekiminden bu soruyu sormamasını rica etsem...”</p>

    <p>“Bizden hiçbir bir bilgiyi saklayamazsınız!” dedi askerî doktor, sert ve öfkeli bir ses tonuyla. “Size sorduğum her şeyi, düşünüp taşınarak soruyorum. Vereceğiniz bilgiler çok önemli. Babanızın ölüm biçimini bize gerçeğe uygun olarak anlatmanız sizin için de iyi olur, bu konuda sizi uyarıyorum.”</p>

    <p>Heyecandan göğsüm bir aşağı bir yukarı inip kalkıyordu, “Babam dinî bir törenle defnedildi,” dedim. Duyduğum heyecan o kadar büyüktü ki, olayları bir düzen içerisinde anlatmam mümkün değildi. “Dinsel törenle defnedildiği konusunda size kanıt ve bazı belgeler sunabilirim ve eğer araştırılırsa, pek çok subayın ve Profesör Schimmelpreester’in onun tabutunun arkasından yürüdükleri görülecektir. Hatta kentin ruhani lideri Chateau bile yaptığı anma konuşmasında, silahın babam denerken yanlışlıkla elinde patladığını ve elinin titreyip kendisine hâkim olamayışının, ailenin başına gelen çok büyük bir felaket olduğunu söyledi,” diye heyecanlı heyecanlı devam ettim... “Evet, çok büyük bir felaket” derken, konu dışı ve hayal gücüne dayalı ifadeler kullandım. Kıvrılmış işaretparmağımla, kendimden geçmiş bir halde, havayı tıklayarak, “Felaket kapımızı sert bir tokmakla çalmıştı,” dedim, “çünkü babam kötü insanların ağına düşmüştü, bunlar onun boğazına sarılan kan emicilerdi; her şeyimiz satıldı ve yok pahasına elden çıktı... cam... arp” diye saçmaladım kekeleyerek ve belirgin bir şekilde yüzümün rengi değişti; çünkü yaşayacağım gerçek serüven asıl şimdi başlıyordu,“Rüzgâr arpı... tekerlek...” Ve işte o anda şunları yaptım.</p>

    <p>Yüzümün şekli değişmişti; ama böyle demekle aslında çok az şey söylemiş oluyordum. Yüzüm insani bir tutkunun asla başaramayacağı, sadece şeytani bir dürtüyle gerçekleşebilecek korkutucu ve bambaşka bir şekle dönüşmüştü. Yüz hatlarım, deyim yerindeyse, dört bir yana, yani yukarıya ve aşağıya, sağa ve sola doğru gerilip kasılarak yeniden ortaya doğru büzüşüyordu; iğrenç bir sırıtma önce sol yanağımı, sonra sağ yanağımı adeta yırtarken, sağ gözümü de korkunç bir güçle kasıyordu; öteki gözüm ise ölçüsüz bir şekilde açılıp öylesine genişliyordu ki, sanki gözbebeğim yuvasından fırlayacakmış gibi korkunç bir duyguya kapılıyordum, aslında gözbebeğim bunu yapabilirdi de – üstelik yapmayı da çok isterdi! Ama onun yuvasından çıkıp dışarı fırlaması çok da gerekli değildi, gözümü koruma uğruna o anda bunu yapmak doğru olmazdı. Eğer dehşet verici diye adlandırılan böylesi bir mimik oyununun insanlar üzerinde son derece kötü bir etki bırakması bekleniyorsa, o zaman bu mimik oyunu, devam eden saniyeler boyunca benim genç yüzümde ortaya çıkan yüz göz oynatma savaşının, yani gerçek bir büyücüler toplantısının girişini ve başlangıcını oluşturuyordu. Yüz hatlarımın yaşadığı bu serüveni tek tek incelemek, ağzımın, burnumun, kaşlarımın ve yanaklarımın, kısacası tüm yüz kaslarımın aldığı bu korkunç durumu ayrıntılı bir şekilde betimlemek –ayrıca yüzümün aldığı bu iğrenç biçimlerden hiçbiri diğerinin tekrarı olmayacak şekilde, sürekli değişiyordu– çok uzun soluklu bir iş olurdu. Ama şu kadarını söylemek gerekir ki, bu fizyonomik fenomenlere eşdeğer sayılabilecek neşeli olaylar, aptalca eğlenmeler, bu büyük şaşkınlık ifadesi, çılgınca istekler, insanlık dışı işkence ve kudurmuş köpek gibi dişlerini göstermeler, kesinlikle bu dünyaya ait bir tutku olamazdı, aksine korkunç bir boyuta ulaşan dünyevi tutkularımızın ürkütücü bir biçimde yansıdığı şeytanlar dünyasına ait olması gerekirdi. Zaten duyduğumuz heyecanlar nedeniyle yüzümüzün aldığı şekiller, ruhumuzda gizli gizli ve sezgisel olarak oluşmuyor mu? Bu arada bedenimin öteki kısımları da, her ne kadar yerimde dimdik duruyorsam da, pek sakin değildi. Sürekli başımı çeviriyordum ve çoğu kez boynum kırılacak gibi oluyordu, sanki şeytan boynumdan tutmuş da onu çevirip koparmaya çalışıyordu; çevirirken omuzlarım ve kollarım eklem yerlerinden çıkacak gibi oluyorlardı, kalçalarım yamuluyor, dizlerim içe doğru dönerek birbirine bakıyordu, karnım boşalıp içine göçerken, kaburgalarım derimi delip dışarı doğru patlatacaklarmış gibi görünüyorlardı, ayak parmaklarım kaskatı kesilmişti, öyle ki açılmış bir pençe gibi, kıvrılmamış tek bir parmağım yoktu ve ben böylece cehennemdeki bir işkence aletine bağlanıp gerilmiş gibi, dakikanın aşağı yukarı üçte ikisi kadar bir süre aynı pozisyonda kaldım.</p>

    <p>Zor koşullar altında geçen bu son derece sıkıcı süreç boyunca aklım başımda değildi, içinde bulunduğum durumun zorluğu, çevremi ve beni seyredenleri aklımda tutabilmemi tamamen engelliyordu. Uzaktan kulağıma kaba seslenmeler geliyordu ancak ben bunlara kulak verecek durumda değildim. Kurmay başhekimin aceleyle altıma ittiği bir sandalyenin üstünde otururken, bu üniformalı bilginin bana içirmeye çalıştığı berbat sıcak musluk suyu nefes boruma kaçmış ve feci şekilde canımı yakmıştı. Komisyon masasında oturan beylerin pek çoğu birden ayağa kalkmış ve yeşil masanın üzerine eğilmişlerdi, yüzlerinde şaşkınlık, öfke ve aynı zamanda tiksinti ifadesi vardı. Diğerleri ise şaşkınlıklarını biraz daha yumuşak biçimde belli ediyorlardı. Bu beylerden birisi ellerini yumruk yaparak kulaklarının üstüne bastırmıştı, benim mimik oyunlarım herhalde ona da bulaşmış olmalıydı ki, kendi yüzünü tuhaf bir şekle sokmuştu; bir başkası da sağ elinin iki parmağını dudaklarına bastırmış, sürekli gözkapaklarını oynatıyordu. Bana gelince; her ne kadar korkmuş yüz ifademle çevreme bakınıyorsam da, başarılı olamayacağımı düşündüğüm bir sahneyi acele acele bitirmeye çalışırken, üstünde oturduğum sandalyeden şaşkın bir şekilde ayağa fırladım ve doktorun karşısında, benim yaşam biçimime hiç uymayan bir duruma, hazır ol durumuna geçtim.</p>

    <p>Kurmay başhekim biraz geri çekilmişti, su bardağı hâlâ elindeydi.</p>

    <p>“Aklınız başınızda mı?” diye sordu bana, sesinde öfke ve merhamet vardı...</p>

    <p>Göreve hazır bir ses tonuyla,“Emredersiniz, sayın savaş doktoru,” diye yanıtladım onu.</p>

    <p>“Biraz önce yaşadığınızla ilgili olarak aklınızda kalan bir şey var mı?”</p>

    <p>“Beni bağışlamanızı dilerim. Bir an için biraz dağıldım.”</p>

    <p>Komisyon masasından bana acı bir gülümsemeyle kısa bir yanıt verildi. “Dağıldım” sözcüğü mırıldanarak tekrar ediliyordu.</p>

    <p>“Açıkçası pek kendinizde değil gibiydiniz,” dedi kurmay başhekim cılız bir sesle. “Buraya geldiğinizde çok mu heyecanlıydınız? Askerliğe elverişli olup olmamanızla ilgili kararı beklerken, büyük bir heyecan ve gerilim içinde miydiniz?”</p>

    <p>Onun bu sorusu üzerine, “İtiraf ederim ki, reddedilmek benim için büyük bir hayal kırıklığı olacaktır; bu durumda annemin yanına nasıl dönerim, bilemiyorum. Annem bir zamanlar evinde subay sınıfından çok sayıda konuk ağırlamıştı ve ordudaki sevk ve idareye çok büyük hayranlığı vardı, bu yüzden benim askere alınmamı gönülden istiyordu ve askere alınmamın, sadece eğitim durumumu değil, aynı zamanda çok da iyi olmayan sağlığımı da düzelteceğini umuyordu,” dedim.</p>

    <p>Görünüşe bakılırsa, doktor benim sözlerimi ciddiye almıyor ve bana değer vermiyordu.</p>

    <p>Elinde tuttuğu su bardağını, mezura, dinleme aleti ve küçük çekicini koyduğu masanın üstüne bırakarak, “Çürüğe çıktınız,” dedi. Omuzlarının üstünden başını bana doğru çevirerek, “Kışla tedavi yeri değildir,” diye ekledi ve daha sonra yüzünü komisyon masasındaki beylere çevirdi.</p>

    <p>“Yükümlü, epilepsiyi çağrıştıran bir rahatsızlıktan mustarip,” dedi doktor biraz kızarak, “askerlik yapmasını imkânsız kılan belirtiler söz konusu. Yaptığım incelemelere göre, ekonomik çöküşünden sonra intihar eden içki düşkünü babasından kalan güçlü bir genetik mirasa sahip. Hastalığın dışa yansıyan görüntüleri, onun aptalca anlattıklarından da açıkça belli oluyor. Duyduğumuz üzere, onu ara sıra yatağa düşüren ağır isteksizlik, bilimsel açıklamayla söylemek gerekirse, kriz sonrası ortaya çıkan depresyon haliydi ve saygıdeğer sivil meslektaşımız (burada onun cılız ve etsiz dudaklarından yine alaylı sözler dökülüyordu) bunun migren olarak yorumlanması gerektiğine inanıyordu. Bu hastalığın doğasıyla ilgili en belirgin özellik, hastamızın kendisinin de gözlemlendiği gibi, kişinin duyduğu acıyı başkalarından gizlemesidir; zira her şeyi açık açık anlatırken sağlık durumunu herkesten gizlediğini hep birlikte dinledik. Bu sinir hastalığının ortaya çıktığı ilk dönemlerden beri geçerli olan mistik ve dinsel anlayıştan, bugün pek çok epilepsi hastasının bilincinde bir şeylerin canlı kalmış olması dikkat çekicidir. Yükümlü genç buraya heyecanlı ve gergin bir ruh haliyle geldi. Heyecanlı heyecanlı konuşması beni şaşırtmıştı. Her ne kadar kalbi organik olarak sağlam olsa da, kalp atışlarındaki düzensizlik, omuzlarını sürekli oynatması ve buna bir türlü engel olamayışı onun sinirli bir yapıya sahip olduğunu açıkça gösteriyordu. Muayenelerimin sonucunda ortaya çıkan bulgu, hastanın işitme duyusunun insanı şaşırtacak ölçüde hassas olduğunu gösteriyor. Onun bu aşırı duyusal hassasiyetini, geçirdiği ağır krizle ilişkilendirmek istemiyorum, belki de bu kriz saatlerdir hazırlık aşamasındaydı ve benim kendisine sorduğum sevimsiz soruların heyecanıyla birden ortaya çıktı. Ben size,” başını yeniden bana çevirip umursamaz bir tavırla beni yukarıdan aşağıya doğru süzerek tıbbi değerlendirmesini bitirdi, “ben size bu işten daha iyi anlayan bir hekime başvurup tedavi olmanızı öneriyorum. Çürüğe çıktınız.”</p>

    <p>Genizden gelen ve benim iyi tanıdığım bu keskin ses, “Çürüğe çıktınız,” diye tekrar etti.</p>

    <p>Aklım başımdan gitmiş gibi orada öylece donup kalmıştım.</p>

    <p>“Askerlikten muafsınız ve evinize gidebilirsiniz,” dedi doktor; daha önce nazik bir şekilde bir yıllıklardan olduğumu sanan bu kalın sesin tonunda, az da olsa bir merhamet ve iyi niyet duygusu vardı.</p>

    <p>O anda ayak parmaklarımın üzerine dikilip yukarıya kalkmış kaşlarımla yalvarırcasına şunları söyledim:</p>

    <p>“Acaba bir deneme yapılamaz mıydı? Askerlik yapmam sağlığıma iyi gelmez miydi?”</p>

    <p>Komisyon masasındaki beyler omuzlarını oynatarak gülerlerken, başhekim o sert ve ciddi tavrını sergilemeye devam etti.</p>

    <p>“Size tekrar söylüyorum, kışla bir tedavi kurumu değildir,” diyerek sözcükleri kaba bir şekilde suratıma çarptı ve arkasından, “Dışarı çık!” dedi azarlayarak.</p>

    <p>“Dışarı çık!” diye tekrarladı genizden gelen keskin ses ve yeni bir isim çağrıldı. Anımsadığıma göre, çağrılanın adı “Latte”ydi; çünkü sıra L harfine gelmişti; yakası bağrı açık bir serseri kapıda göründü. Bense bir reverans yaparak küçük odaya doğru geri çekildim ve giysilerimi üstümden çıkarırken, doktora yardım eden astsubay da bana eşlik ediyordu.</p>

    <p>Gerçi memnun olmuştum; ama yine de ciddi bir ruh haliyle, çaba sarf ederek ve acı çekerek kendimi vakfettiğim deneyimlerden, insan olanın yaşayamayacağı son derece ağır deneyimlerden yorgun düşmüştüm; kurmay başhekim beni taşıyıcısı saydığı o gizemli hastalığın eski görüntüsü hakkında söylediği önemli açıklamaları düşünürken, ıslak saçlı, burma bıyıklı ve üniforması az sırmalı astsubayın bana yönelttiği içten sözleri o an pek algılayamamıştım; ancak bir süre sonra onun yalın sözlerini anımsadım.</p>

    <p>Yüzüme bakarak, “Yazık, yazık oldu size Krull ya da adınızı nasıl yazıyorsanız,” dedi. “Siz düzgün bir delikanlıya benziyorsunuz, askeriyede yükselip bir yerlere gelebilirdiniz. Bir insanın bir yerlere gelip gelemeyeceği yüzünden anlaşılır. Size yazık oldu, sizde bu yeteneğin olduğu ilk bakışta hemen anlaşılıyor. Sizden iyi bir asker olurdu. Yalvarıp aman dileseydiniz, belki çavuş bile olabilirdiniz!”</p>

    <p>Dediğim gibi bu içten konuşma bilincime iyice yerleşmişti; altımda hızla dönen tekerlekler beni eve doğru götürürken, bu astsubayın söylediklerinde haklı olabileceğini düşünüyordum. Evet, askerî üniformanın üzerimde ne kadar doğal ve ne kadar mükemmel duracağını, bana ne kadar yakışacağını, taşıdığım süre boyunca kişiliğimin onun içinde ne kadar gelişeceğini ve bundan ne büyük bir mutluluk duyacağımı gözlerimin önüne getirince, bana yakışır bir yaşam biçimine, hiyerarşi anlayışına göre herkesin birbirine son derece nazik davrandığı bir dünyaya adım atmaya bilerek engel olduğum için neredeyse üzülecektim.</p>

    <p>Etraflıca düşündükten sonra anladım ki, benim böyle bir dünyaya girmem büyük bir hata ve yanlışlık olurdu. Çünkü ben savaş tanrısının yıldızı altında doğmamıştım, en azından çok özel ve gerçek anlamda! Savaşın zorluğunun, kendine hâkim olmanın ve tehlikenin benim tuhaf yaşamımın en belirgin özelliklerini oluşturduğu düşünülecek olursa, o zaman bunların temel şartının özgürlük olduğunu da bilmek gerekir; herhangi birisinin yardımıyla öyle yeni şeylere kalkışmak mümkün değildir. Asker olmam gerektiğine inanıp askerî disiplinle yaşamış olsaydım, bu gerçekten de çok büyük bir hata olurdu. Özgürlük gibi yüce bir duygu dünyasını, mantık uğruna belirlemek ve biçimlendirmek söz konusuysa eğer, o zaman bunun askerliğe özgü bir şey olduğu ama asker olmadığı, dış görünüş itibarıyla asker olduğu ama sözcük anlamıyla olmadığı, birbirine benzer bu iki olayı bir araya getirerek yaşamanın aslında özgürlük olduğu söylenebilirdi.</p>
  </div>
</body>
</html>