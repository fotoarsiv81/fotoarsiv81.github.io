<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Dolandırıcı Felix Krull'un İtirafları</title>
  <link href="../Styles/main.css" rel="stylesheet" type="text/css"/>
</head>

<body class="chapter epub-type_chapter">
  <div class="sayfa-bosluk html5_section">
    <h1>Dördüncü bölüm</h1>

    <p>Frankfurt’a gidişimizi izleyen ilk günlerin telaşını atlamak istiyorum, zira böylesine zengin ve muhteşem bir ticaret kentinde oynamaya mahkûm edildiğimiz o sefil rolümüzü hatırlamak istemiyorum; o günlerdeki yaşantımızı ayrıntısıyla anlatacak olursam, okura sıkıntı vermiş olurum. Hele kaldığımız o pis konuk evinden ya da adi pansiyondan hiç söz etmek istemiyorum, kendini otelden sayan ama bunu hiç hak etmeyen bu mekânda annem ve ben (kız kardeşim Olympia, Wiesbaden tren istasyonunda bizden ayrılıp şansını denemek üzere Köln’ deki ajans sahibi Meerschaum’un yanına gitmişti) tasarruf etmek için günlerce gecelemek zorunda kaldık; ısıran ve sokan haşaratlarla dolu bir kanepenin üzerinde yatmıştım. Dar gelirlilerin oturduğu ucuz bir semtte yeni boşalmış, kesemize ve annemin gelecekteki planlarına uygun düşen bir ev buluncaya kadar, acımasız ve yoksulluğa düşman bu büyük kentte, sokak sokak dolaşmaktan yorulup bitkin düşmemizden de söz etmek istemiyorum. Bulduğumuz evin dört küçük odası ve odalardan daha da küçük bir mutfağı vardı ve büyükçe bir binanın arka cephesinin giriş katında bulunuyordu, çirkin avlulara bakıyordu ve güneş ışığından bütünüyle yoksundu. Aylık kirası kırk marktı; buna itiraz edecek bir durumumuz olmadığı için evi hemen kiraladık ve aynı gün taşındık.</p>

    <p>Yeni şeyler gençlere son derece cazip gelir; bizim kahkaha sesleri yükselen villamızla hiçbir bakımdan karşılaştırılamayacak olsa da, oturduğumuz bu içler acısı evde aşırı sayılabilecek kadar canlı ve neşeliydim. Dinç ve neşeli halimle acil olarak yapılması gereken işlerde anneme yardımcı oluyordum: mobilyaları yerleştirdim, talaş içine yerleştirilmiş tabakları ve fincanları ambalajlarından çıkardım, rafı ve dolabı mutfak takımlarıyla donattım; iğrenç görünümlü şişman vücuduyla adi davranışlar sergileyen ev sahibiyle acil olarak yapılması gereken tadilatlar hakkında pazarlık yapmak zorunda kalmış olsam da, onun canımı sıkmasına izin vermedim ancak bu koca göbekli kaba saba adam inatla yapmam diye diretiyordu, sonunda annem mecburen kiraya vereceği odaların perişan haldeki görüntülerini gidermek için elini cebine atmak zorunda kalmıştı. Annem bu duruma bayağı içerledi; zira taşınma ve yerleşme masrafları bir hayli yüksek olmuştu; eğer para kazandıracak konuklar gelmezse, daha pansiyon açılmadan iflas bayrağını çekebilirdik.</p>

    <p>Hemen daha ilk akşam, sahanda pişirdiğimiz birkaç yumurtayı mutfakta ayaküstü yerken, dinsel duygumuzu ve mutlu anılarımızı simgelemesi için işletmemizin adını “Pansiyon Loreley” koymaya karar verdik ve aldığımız bu kararı annemle birlikte hazırladığımız posta kartıyla, onayını almak üzere vaftiz babam Schimmelpreester’e bildirdik. Ve ben ertesi gün bu şiirsel isimle, akılda kolay kalsın diye kalın harflerle yazdığımız mütevazı ve aynı zamanda etkileyici bir ilanla hemen Frankfurt gazetesinin dağıtım bürosuna koştum.Gelip geçenlerin dikkatini çekmek amacıyla işletmemizin ön duvarına asmayı düşündüğümüz tabelanın ücretinin yüksek oluşu yüzünden sıkıntılı günler geçirdik. Ancak buraya gelişimizin altıncı ya da yedinci gününde memleketten, ambalajından ne olduğunu anlayamadığımız bir koli geldi; gönderenin vaftiz babam Schimmelpreester olduğunu, kolinin içindekinin dört köşesi delinmiş, kenarları dik açıyla kıvrılmış teneke bir levha olduğunu görünce ne kadar çok sevindiğimizi kimse tasvir edemez. Levhanın üzerinde sanatçının bizzat kendisinin yarattığı, şarap şişelerimizi süsleyen, üzerinde giysi olarak sadece takılar bulunan bir kadın resmi yer alıyordu, resmin yanında da altın yaldızlı yağlı boyayla yazılmış “Pansiyon Loreley” ismi parıldıyordu. Levha, binanın ön cephesinin bir köşesine öyle çakıldı ki, üstündeki kaya perisi, uzattığı yüzüklü parmağıyla kaldığımız eve giden yolu işaret ediyordu ve çok etkileyici bir görüntü sunuyordu.</p>

    <p>Pansiyonumuz gerçekten de rağbet görmeye başlamıştı: Önce ciddi görünümlü, sessiz, hatta biraz somurtkan ve görünüşüne bakılırsa yaşamının gidişatından pek memnun olmayan bir adam geldi; kirasını ödeyen, ölçülü ve düzgün bir yaşam sürdüğü belli olan bu adam, genç bir tekniker ya da makine mühendisi olmalıydı. Geleli sekiz gün bile olmamıştı ki, ona iki konuk daha katıldı: Bunlar tiyatro sanatçılarıydı; biri sesini tamamen kaybettiği için işsiz kalan bir basso’ydu, göbekliydi ve şakacı birine benziyordu; ancak başına gelen talihsizlikten dolayı kızgındı, inatla yaptığı alıştırmalarla ses tellerini güçlendirmeye çalışması da boşunaydı; bu alıştırmalar sanki bir varilin içine konulmuş da boğuluyormuş gibi yardım çığlığı atan birinin çırpınışına benziyordu, yanındaki dişi kuyruk ise üstüne kirli bir gecelik giymiş, pembe boyanmış uzun tırnakları olan kızıl saçlı bir koro sanatçısıydı; cılız yapılı ve sefil görünümlü bu kadın, görüldüğü gibi, pek de sağlam bir pabuca benzemiyordu; şarkıcı, yaptığı herhangi bir yanlıştan dolayı ya da sadece kendini tatmin etmek için pantolonunun askılarıyla canını acıtacak şekilde onu sık sık dövüyordu ve kadın bütün bunlara rağmen şarkıcının kendisine olan sevgisinden en ufak bir kuşku duymuyordu.</p>

    <p>Odanın birinde bu ikili, diğerinde ise makinist kalıyordu. Üçüncü oda da bize kalmıştı. Ama ben yakışık almaz diye annemle aynı odayı paylaşmak istemediğim için mutfakta, bankın üstünde hazırlanan bir yatakta yatıyordum ve elimi yüzümü musluktan akan suyla yıkıyordum; ancak bu durumun pek uzun süremeyeceğini, yazgımın yakın bir gelecekte öyle ya da böyle değişeceğini düşünüyordum.</p>

    <p>Pansiyon Loreley gelişiyordu, konukların çokluğu nedeniyle işlere yetişemez olmuştuk ve annem haklı olarak işletmeyi daha da büyütmeyi ve bir hizmetçi kız almayı düşünmeye başlamıştı. Her şeye rağmen pansiyonumuzda işler iyi gidiyordu ve artık benim yardımıma pek ihtiyaç yoktu. Paris’e gidinceye kadar ya da askere gidip iki renkli üniformayı giyinceye kadar, önümde boş geçecek uzunca bir bekleme süresi olacaktı, bu da genç bir adamın sessiz sedasız büyüyüp olgunlaşması için aranıp da bulunmaz bir fırsattı ve çok da gerekliydi. İnsan öyle aylak aylak dolaşıp, boş işlerle uğraşıp bedenen yıpranarak kendini eğitemez ve geliştiremez; eğitim ve kültür özgür olmanın, dış dünyada gezip dolaşmanın bir armağanıdır. Eğitim kazanılmaz, insan onu nefes gibi içine çeker, bunun için gizli aletler iş başındadır; duyuların ve zihnin gizli çabası her an onun nimetlerinin peşindedir, bu çaba çalınan günlük olaylarla yakından ilgilidir ve bu kültürel edinim kanatlanıp insana uykusunda uçarak gelir. İnsanın eğitimli ve kültürlü olabilmesi için gerçekten de tablo gibi bir güzelliğe sahip olması gerekir. Hiç kimse doğasında var olmayan bir şeye sahip olmak istemez, sana yabancı olanı arzulayamazsın. Değersiz hamurdan oluşan biri, bu kültürü edinemez, edinmiş olan ise kesinlikle kaba biri değildir. İşte bu nedenle burada kişisel kazanım ile yaşanılan olaylardan edinilen kazanım arasında adil ve kesin bir ayrım yapmak çok zordur; ancak yüzüme gülen yazgım beni doğru zamanda büyük bir kente sürükleyip bana istemediğim kadar boş zaman bahşetmiş olsa da, böylesine büyük bir kentin önüme sunduğu, ruhumun derinliklerinde yaşayabileceğim eğlence ve kültürel mekânlara girebilecek maddi olanaklardan tamamen yoksundum ve yaptığım keşif turlarında, yüzümü şehvet kokan bir bahçenin parıltılı kapısına dayayıp içeridekileri seyretmek zorunda kaldığımı söylemem gerekir.</p>

    <p>O dönemde neredeyse bütün gün boyunca uyuyordum, çoğunlukla öğle yemeğine kadar, hatta daha da uzun bir süre uyuyordum, öyle ki mutfakta yemekten artakalanları ısıtıyor ya da soğuk bir şeyler yemek zorunda kalıyordum ve arkasından da makinistin bana hediye ettiği sigaradan bir tane tüttürüyordum (çünkü makinist, yaşamımı anlamlı kılan bu nesneye çok düşkün olduğumu ve bunu alacak param olmadığını biliyordu), ikindi vaktine doğru, saat dört ya da beş civarında, kentin eğlence yaşamı canlanmaya başladığında, zengin kadınların lüks arabalarıyla ziyaretlere ve alışverişe gittikleri, kafeleri doldurdukları ve mağazaların neon ışıklarının ışıl ışıl yanmaya başladığı saatlerde, benim de Pansiyon Loreley’dan dışarı çıkma fırsatım oluyordu. İşte o zaman Frankfurt’un insanlarla dolu dar sokaklarında keşif ve şehvet turları yapmak için sallana sallana kent merkezine yürüyordum ve bu turlardan çoğu kez cebim dolu olarak, sabaha doğru, tan ağarırken ana ocağına geri dönüyordum.</p>

    <p>Şimdi bu sıradan giyimli delikanlıya bir bakın; tek başına, yanında arkadaşı olmadan kalabalığın arasında kaybolmuşçasına bu renkli dünyada nasıl da dolaşıyor! Uygar dünyanın eğlence yaşamına katılacak parası yoktu. Eğlence ve şenliklerden, duyarsız birinin bile merakını cezp eden reklam sütunları, onların üzerinde asılı olan panolardaki ilanlar sayesinde haberdar oluyordu (ki bu delikanlı böyle şeylerin özellikle meraklısıydı); yalnızca bunların isimlerini okumakla, ne zaman ve nerede sunulduğunu öğrenmekle yetinmek zorundaydı. Rengârenk süslenmiş eğlence mekânlarının törensel bir edayla açılan kapılarını görüyor ama akın akın içeri giren seyircilere katılamıyordu; müzikhollerden ve özel tiyatrolardan kaldırım taşlarına yansıyan görkemli ışıktan gözleri kamaşmış olarak orada öylece duruyordu; üstünde kırmızı giysisi, kafasında üçgen şapkası ve elinde asasıyla parlayan ışığın etkisiyle rengi solmuş gibi görünen iriyarı bir zenci, caddeye taşan ışık selinin içinde bir masal kahramanı gibi tüm heybetiyle yükseliyordu ve delikanlı, onun dişlerini göstere göstere tekrarladığı davet çağrılarına ve saçma sapan vaatlerine karşılık veremiyordu ancak duyuları çok canlıydı, bütün dikkatini oraya yöneltmekten çok gerilmişti. Bakıyor, seyrediyor, keyifleniyor ve gördüklerini hafızasına kaydediyordu; gürültülü patırtılı kalabalık, bu uyku düşkünü küçük kent gencini ilk başlarda şaşırtmış, uyuşturmuş ve hatta biraz ürkütmüş olsa da, delikanlı bu kargaşanın üstesinden gelecek, bunu kendi gelişimine ve kültürel amaçlı araştırmalarının hizmetine sunacak espri anlayışına ve akıl gücüne sahipti.</p>

    <p>Vitrinlerin, mağazaların, alışveriş salonlarının ve lüks yaşama özgü satış noktalarının ve stok merkezlerinin değerli ürünlerini dar kafalı davranıp saklamamaları, aksine büyük ve geniş vitrinlere koyarak teşhir etmeleri ne kadar da güzel bir alışkanlık! Kış günlerinde, öğleden sonra ikindi üzeri, vitrinlere konulan bütün bu ürünler, gün ışığında olduğu gibi aydınlatılıyor; vitrinlerin alt kısımlarına sıra sıra yerleştirilen gaz lambaları, camların buzlanmasını önlüyordu. Ve ben, orada, soğuğa karşı korunmak için boynuma sardığım yün atkıyla öylece duruyordum (çünkü babamdan bana miras kalan paltom çok az bir para karşılığında rehin evine verilmişti), ayaklarımdan baldırlarıma kadar çıkan soğuğa ve rutubete aldırmadan yüksek tabakaya ait bu güzel ve pahalı şeylerden gözlerimi ayıramıyordum.</p>

    <p>Mobilya mağazalarının vitrinlerinde her türlü ev eşyası teşhir ediliyordu: Rahat bir konfor sunan etkileyici çalışma odaları, müşterileri mahrem yaşamın incelikleriyle tanıştıran yatak odaları, etrafı rahat koltuklarla çevrelenmiş, saten örtülü ve çiçeklerle süslenmiş bir masanın üzerine konulmuş gümüş takımlar, küçük küçük yemek odalarının içine konulan değerli porselenler ve ince zarif cam bardaklar cezp edici parıltılarıyla insanı içeriye davet ediyor; ayaklı şamdanların, şöminelerin ve kabartmalı kumaş döşemeli koltukların bulunduğu salonlar prenslere özgü bir tarzda sunuluyordu; kırmızı kırmızı parlayan Acem halılarının üstüne konulmuş lüks mobilyaların ayaklarının ne kadar asil durduklarını seyretmeye doyamıyordum. Ayrıca bir erkek terzisinin ve bir butiğin vitrinleri dikkatimi çekmişti. Buralarda büyüklerin ve zenginlerin gardıroplarını da görüyordum: Kadife sabahlıktan ya da atlas kapitone kumaştan yapılmış ropdöşambrdan akşamları giyilen fraklara, kaymaktaşı gibi parlayan bembeyaz son moda yakalardan zarif tozluklara ve ışıl ışıl parlayan rugan ayakkabılara, ince çizgili ya da benekli manşet kollu gömleklerden paha biçilmez kürk mantolara kadar her türlü lüks ürün sunuluyordu. Bunların arasında zenginlerin seyahate çıkarken yanlarına aldıkları eşyaları, yumuşak dana derisinden ve yama yama birbirlerine eklenen parçalardan yapılan timsah derisi lüks sırt çantalarını da görüyordum, yüksek yaşam biçiminin ihtiyaç duyduğu değişik şeyleri ilk defa burada görmüş ve öğrenmiş oldum: Küçük parfüm şişeleri, fırçalar, makyaj takımları ve içine dikiş malzemesi konulmuş küçük küçük kutular, çatal kaşık takımı kutuları ve en kaliteli nikelden yapılmış alkolle yanan portatif ocaklar; fantezi yelekler, harika kravatlar, şehvet kokan iç çamaşırlar, keçi derisi terlikler, atlas astarlı şapkalar, süet deri eldivenler ve ipek çoraplar, bütün bunlar baştan çıkarıcı bir teşhirle aralara yerleştirilmişlerdi; bu genç delikanlı, el yapımı kemik düğmeye varıncaya kadar şık bir erkek kıyafetini tamamlayan bütün parçaları hafızasına tek tek kazıyordu. Ama artık benim, sanat eserlerinin satışa sunulduğu vitrinlerin olduğu yere gitmem gerekiyordu, bunun için dikkatle ve beceriklilikle at arabalarının ve ziller çalarak giden tramvayların arasından caddenin öbür tarafına geçmem yeterliydi. Orada dikilirken kozmetik sanayinin her türlü ürününü görüyordum, daha yüksek ve eğitimli bir gözün seyretmeye doyamadığı objeleri, usta ellerden çıkan sanatsal resimleri, çeşitli biçimlerdeki sevimli porselen hayvan figürlerini, her türlü toprak nesneyi ve küçük çelik heykelleri seyrediyordum; onların bana doğru uzanan asil gövdelerini elimle okşamayı çok isterdim. Ama birkaç adım ötede, delikanlıyı hayretler içinde bırakarak oraya mıhlayan parıltı da neydi öyle? Bu, altın işleyicisi büyük kuyumcunun vitrininde sergilediği ürünlerin parıltısıydı ve soğuktan titreyen delikanlının isteklerini masal dünyasının hazinelerinden ayıran vitrin camlarından başka bir şey değildi. Bütün bunlara bakıp körü körüne hayranlık duymam, içimdeki o yüksek öğrenme hırsıyla herhangi bir şekilde birleşmişse, bu işte burada olmuştur. Dantel örtülerin üzerinde alt alta sıralanmış inci kolyeler beyaz beyaz parlıyorlardı, ortadakiler kiraz büyüklüğündeydi ve yanlara doğru eşit şekilde küçülüyorlardı, kolyelerin kilitleri elmastandı ve paha biçilmez değere sahiptiler. Kadife zemin üzerinde teşhir edilmiş pırlantalar, gökkuşağı renkleri gibi göz alıcı bir şekilde parıldıyordu ve kraliçelerin gerdanlarını, göğüslerini ve başlarını süsleyecek kadar değerliydiler; altın sigara tabakaları ve baston başları cam plakalar üzerinde baştan çıkarıcı bir şekilde sunuluyordu; bunların arasına olağanüstü güzellikte renkli ve değerli kesme taşlar serpiştirilmişti: Kan kırmızısı yakutlar, çimen yeşili ve cam gibi parlayan zümrütler, yıldız biçiminde ışık saçan mavi şeffaf safirler, o harika menekşe rengini organik bir maddenin bulunmasına borçlu olduğu söylenen ametistler, durduğum yere göre rengini değiştiren inci rengindeki opaller, aralara tek tük serpiştirilmiş topazlar, renk skalasının her tonunda fantezi taşlar – ben bütün bunlara bakarak yalnızca görme duyumu tatmin etmekle kalmıyor, aynı zamanda onları inceliyordum da; kendimi bu objelere öylesine kaptırmıştım ki, etiketlerdeki fiyatları tek tek okumaya çalışıyor, fiyatları karşılaştırıyor ve değerlerini gözlerimle ölçüp biçiyordum; doğanın isteğine göre billurlaşarak değerli kristallere dönüşen bu değersiz taş parçalarına olan tutkumun ilk defa farkına varmış oluyordum; benim bu büyüleyici alanla ilgili edindiğim bilginin temeli işte o zaman atılmıştı.</p>

    <p>Kapıları açıldığında cennetin nemli ılık kokularının buram buram dışarıya taştığı ve vitrinlerinin arkasına, erkeklerin saygılarını sunmak üzere hanımlara gönderdiği, ipek kurdelelerle süslenmiş çiçek sepetlerinin konulduğu çiçekçi dükkânlarından da söz edeyim mi? Kavalyeliğe yakışır şekilde mektup yazmak için hangi kâğıdın kullanılacağını ve kâğıtların üstüne gönderenin adının baş harfinin nereye yazılacağını, taç ve armanın kâğıdın neresine işleneceğini öğreten kırtasiye dükkânlarının vitrinlerinden de söz edeyim mi? Armut biçimli uzun kesme cam şişelerdeki Fransız malı çeşit çeşit kolonyaların ve esansların ışıl ışıl parladığı, el bakımı ve yüz masajı için kullanılan aletlerin zarif kılıflar içinde bolca sunulduğu kuaförlerin ve parfüm satan dükkânların vitrinlerinden de anlatayım mı? Bıkıp usanmadan bakma ve inceleme yeteneği bana doğuştan bahşedilmişti ve bu benim için her şey anlamına geliyordu, kuşkusuz eğitici bir yetenekti bu, özellikle de maddesel olan şeyler, yani üretim dünyasının sunduğu baştan çıkarıcı ve eğitici ürünler söz konusu olduğunda, bu yetenek kendini daha da belli ediyordu. Ancak severek dolaştığım büyük kentin lüks semtlerinin gözlemlemek için sundukları güzelliklere bakmak ve onları insani bir dürtüyle duyumsamak insanı ne kadar da derinden etkiliyor! Bunları cansız nesnelerden daha farklı bir gözle incelemek, bu azimli delikanlının istek ve arzularını nasıl kamçılamazdı ki!</p>

    <p>Ah, güzel dünyanın büyüleyici sahneleri! Kendinizi hiçbir zaman daha duyarlı gözlere sunmadınız. Vaktiyle gözlerimin kaydettiği bu özlem uyandıran sahnelerden birinin, beni neden böyle derinden etkilediğini, anılarımda neden böylesine canlı kaldığını, önemsiz ve hatta değersiz olmasına rağmen beni bugün bile hâlâ neden neşelendirdiğini Tanrı bilir. Anlatıcının her ne kadar –ben zaten böyle biri olarak bunları yazıyorum– böylesi olaylarla, kabaca söylemek gerekirse,“hiçbir şey çıkmayacak” ve “konu” diye adlandırılan şeye hiçbir katkısı olmayacak böylesi olaylarla okurun canını sıkmaması gerektiğini bilmeme rağmen, bunları anlatmadan geçemeyeceğim. İnsanın kendi yaşamöyküsünü anlatırken, sanatın kurallarına uyması yerine kalbinin sesini dinlemesi daha kabul edilir bir şeydir.</p>

    <p>Bir kere daha söyleyeyim, önemsiz bir şeydi; ancak etkileyiciydi. Olay yukarıda, tam da başımın üstünde cereyan etti: Zum Frankfurter Hof Oteli’nin lüks katlarından birinin açık balkonundaydı. Bir öğle sonrası –basit bir şeydi gerçekten, özür dilerim– benim yaşlarımda genç iki kişi, besbelli iki kardeş, büyük olasılıkla da ikiz kardeşler –zira birbirlerine çok benziyorlardı– küçükbey ve küçükhanım soğuk kış havasında birlikte balkona çıktılar. Gençliğin verdiği cesaretten olsa gerek, başlarına bir şey örtmemişlerdi, korumasızdılar. Koyu renkli saçlarıyla Portekiz-İspanyol karışımı Güney Amerikalılara benziyorlardı, Arjantinli ya da Brezilyalı –ben sadece tahminde bulunuyorum– olabilirlerdi; belki de Yahudi’ydiler –kesin bir yargıda bulunmak istemiyorum, duyduğum hayranlığa gölge düşsün istemem– bu ırkın refah içinde yetişmiş çocukları çok çekici oluyorlar, ikisi de çok güzeldiler, hangisinin daha güzel olduğunu söylemek zor, oğlan kızdan daha az güzel değildi. İkisi de akşam için giyinmişlerdi, oğlanın gömleğinin önünde pırıl pırıl parlayan inciler vardı, kız da güzel taranmış gür saçlarına bir elmas toka takmış ve prenseslere layık ten rengi kadife elbisesinin göğsünün üstüne, gerdanını örten dantelin süslediği bir noktaya elmas bir broş tutturmuştu, elbisesinin kolları da aynı danteldendi.</p>

    <p>Onların bu mükemmel görüntüsü bozulacak diye çok korkmuştum çünkü düşen kar taneleri başlarının üstünde uçuşuyor ve dalgalı siyah saçlarına yapışıp kalıyordu. Ayrıca çocuksu kardeş şakalarını yalnızca iki dakika sürdürebiliyorlar; bunu balkonun kenarından aşağıya doğru eğilerek birbirlerine, caddede olanları gösterip gülüşmek için yapıyorlardı. Daha sonra sanki soğuktan üşüyüp ürpermişler gibi giysilerinin üstündeki kar tanelerini silkelediler, odalarına girdiler, odanın ışığı yandı ve böylece o ânın büyüleyici hayali bir daha geri dönmemek üzere birdenbire yok oldu. Ama ben uzunca bir süre, sokak lambasının direğine yaslanmış olarak, onların çıktığı balkona bakıp varlıklarını zihnime kazımaya çalıştım; yalnızca bu gece değil, yürümekten ve bakmaktan yorgun düşüp mutfak bankının üstünde yattığım gecelerde de onları düşlemeye devam ettim.</p>

    <p>Aşk düşleri, birleşme ve keyif alma isteği düşleri –her ne kadar tek kişiyle değil, çift yaratılmış iki kişiyle, tesadüfen görüp içten duygularla seyrettiğim farklı cinsten iki kardeşle, biri benim cinsimden, öteki de güzel cinsten iki kardeşle ilgili olsa da, bu düşleri başka türlü adlandıramıyorum. Ancak buradaki güzellik, çift yaratılmışlıkta, o sevimli ikilinin birlikteliğinde gizlidir; delikanlının balkondaki yalnız görüntüsünün, gömleğinin göğsünde parlayan incileri bir kenara bırakacak olursak, beni çok az ateşlediği kuşku verici olsa da, kızın görüntüsünün, yanında karşı cinsi, yani erkek kardeşi olmadan, ruhumu etkileyip tatlı düşler görmem konusunda kuşku duymam için yeterince nedenim var. Aşk düşleri, sevdiğim düşler demek istiyorum çünkü onlar aslında ayrılmaz ve belirsiz oluşları dolayısıyla, çift kişinin ya da daha doğrusu iki karşı cinsin büyüleyici güzelliğini içeren tam bir bütünsellik oluşturuyorlardı.</p>

    <p>Okurun bana, bön bön bakan hayalperest biri, dediğini duyar gibiyim. Serüvenlerine ne oldu senin? Yazdığın kitabın başından sonuna kadar bu tür duygusal saçmalıklarla, yani bu çok sevdiğin uyuşukluk hali içinde yaşadıklarınla beni eğlendirebileceğini mi düşünüyorsun? Herhalde lüks restoranların içini görmek için alnını burnunu camlara dayayıp bir polis memuru gelip seni kovalayıncaya kadar içeriye bakıyordun? Mutfaklardan yükselerek bodrumların demir parmaklı pencerelerinden dışarıya taşan baharat kokularının arasında dikilip üzerlerine kollu şamdanlar ve nadide çiçekler konulmuş kristal vazoların süslediği küçük küçük masaların çevresinde oturan ve kibar garsonların hizmet ettiği Frankfurt sosyetesinin yemek yiyişini seyrediyordun herhalde? Evet, aynen öyle yapıyordum, okurun benim güzel yaşamdan çaldıklarıma bakıp seyretme zevkimi böyle ayrıntısıyla anlatabilmesine şaşırıyorum, sanki burunlarını cama dayamışlar da, burunları ezilen kendileriymiş gibi her şeyi böyle ayrıntısıyla anlatabiliyorlar. Ancak “uyuşuk halime” gelince; okur böyle bir tanımlamanın yanlış olduğunu yakın bir gelecekte anlayacak ve centilmenlik yapıp benden özür dileyecektir. Ama burada şunu da söylemiş olayım ki, salt seyretmekten kendimi soyutlayarak doğamın beni sürüklediği o zenginler dünyasıyla yakından ilişki kurmaya çalışıyordum. Oyunların bitiş saatlerinde, yüksek sosyeteye mensup seyirciler izledikleri oyun hakkında heyecanlı heyecanlı konuşarak fuayelerden dışarı çıkarlarken, araba çevirirlerken ya da kendi arabalarına binerlerken, tiyatro binasının kapısının önünde dolaşıp hizmet âşığı atik bir delikanlı olarak onlara yardımcı oluyordum. Dışarı çıkan seyircileri patronlarımın isteği üzerine, tiyatro binasının üstü yağmur korunaklı girişinde tutabilmek için kendimi onların önlerine atıyordum ya da caddeden yukarıya doğru koşarak çabucak bir araba kapıp faytoncunun yanına oturarak önlerine geliyordum ve bir uşak gibi çevik bir şekilde aşağıya inip sosyetenin beklentisine uygun bir şekilde yerlere kadar eğilerek arabanın kapısını açıyor ve onları içeriye buyur ediyordum. Bu özel arabaları ve ticari araçları getirebilmek için sahiplerine tatlı sözler söylüyor, onlara adlarıyla hitap ediyordum ve bu adları unvanlarıyla birlikte kullanmaktan hiç de az keyif almıyordum, arabaların öne gelmesi için, Sayın Meclis Üyesi Straisand, Sayın Başkonsolos Åckerbloom, Sayın Binbaşı von Stralenheim ya da Binbaşı Adelebsen, diye yüksek sesle bağırıyordum. Bazı isimleri telaffuz etmek gerçekten zordu, bu tür isimleri taşıyanlar, yeteneğime inanmadıkları için adlarını söylemeye çekindiler. Bekâr kızlarıyla birlikte gelmiş olan saygın bir çiftin adı Crequis de Mont-en-fleur idi ve üçü de benim bu ismi düzgün ve kibar bir şekilde telaffuz etmemden çok etkilenmişlerdi; zira çıtırdama ve kıkırdama seslerinden geniz seslerine ve çiçeksi bir şiirselliğe dönüşen bu isim kompozisyonunu, sabah öten horoz gibi uzakta bekleyen yaşlı arabacılarına duyuruyordum, arabacı da sevimli kula atlarının çektiği eski moda ama temiz kaleskasıyla hemen tiyatronun önüne geliyordu.</p>

    <p>Topluma verdiğim hizmetin karşılığı olarak aldığım madenî paralar çok makbule geçiyordu, gümüş para verenler de az değildi. Ancak yaptıklarımdan dolayı beni nazik bir şekilde onaylayarak ödüllendirmeleri daha çok hoşuma gidiyordu: Örneğin eğlence dünyasının mensuplarının gösterdiği yakınlık ve yüzlerinden okuduğum hayranlık ifadesi, beni tepeden tırnağa inceleyen tatlı bir bakış, şaşkınlıkla ve merakla yüzümü okşayan sıcak bir gülümseyiş gibi; ben bu gizli başarılarımı iç dünyama öyle bir özenle kaydediyordum ki, bunların arasında önemli olanları ve içimde yer edenleri bugün bile tek tek sayabilirim.</p>

    <p>İnsani bir gözle, yani organik oluşumun mücevheriyle derinlemesine incelendiğinde, gözün kendini ayarlayıp nemli parıltısını bir insan görüntüsüne odaklaması ne mucizevi bir durumdur; bütün yaradılışlar gibi aynı malzemeden oluşan bu jelatinin ve mücevher taşlarının gösterdikleri gibi, malzeme tek başına yeterli değildir, tersine onların akıllıca ve uyumlu bir şekilde bileşmesiyle mümkündür. Bir kemik çukurunun içine yerleştirilmiş olan sümüğümsü sıvı, ruh bedenden uzaklaşınca mezarda çürümeye ve sulu pisliğin içine eriyip akmaya mahkûmdur; ancak içinde bir damla yaşam belirtisi bulunursa, insanlar arasında oluşan ötekileşmenin tüm zorluklarını aşar ve en mükemmel köprüler kurmasını da bilir!</p>

    <p>Nazik ve ince düşünceler gerektiren şeyler hakkında konuşurken aynı şekilde nazik ve ince düşünceli olmak gerekir, işte onun için burada dikkatli bir şekilde bir ilave düşünceye yer verilecektir. Mutluluk aslında insanların bir araya gelmesinin iki uç noktasında, sözcüğün henüz bulunmadığı ya da artık bulunmadığı bir yerde, bir bakışta, bir kucaklaşmada gizlidir; çünkü zorunluluk, özgürlük, gizem ve umursamazlık yalnızca burada bulunur. İlişki ve değişim arasındaki her şey zayıf ve tatsızdır, davranış biçimleri ve toplumsal kurallarla belirlenmiştir, sınırlı ve kısıtlıdır. Burada hâkim güç sözcüktür – bu renksiz ve soğuk araç, yumuşak ve ölçülü davranışın ilk ürünüdür, doğanın sıcak ve sessiz yapısına öylesine aykırıdır ki, neredeyse her bir sözcüğün başlı başına bir tümce oluşturduğu söylenebilir. Bunu ben söylüyorum, yaşamöykümü betimlediğim bu eğitici eserde yazınsal ifade kullanmaya büyük özen gösteren ben söylüyorum. Ama yine de benim çıkış noktam, kelimesi kelimesine aktarım değildir, benim çabam bununla ilgili değildir. Benim gerçek ilgim daha çok insanlar arasındaki ilişkinin en uç noktasına, yani sessiz olan alana yöneliktir; bu alan öncelikle birbirine yabancı olmanın ve toplumsal iletişimsizliğin henüz daha eski durumunu koruduğu ve bakışların düşsel bir masumiyet içinde sorumsuzca birleştiği yerdir; ama aynı zamanda da olası yakınlaşmanın, sevişmenin ve birleşmenin sözcük kullanılmadan gerçekleştiği o eski çağa özgü durumun en mükemmel şekilde yeniden tesis edildiği yerdir.</p>
  </div>
</body>
</html>