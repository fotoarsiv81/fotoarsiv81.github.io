<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Dolandırıcı Felix Krull'un İtirafları</title>
  <link href="../Styles/main.css" rel="stylesheet" type="text/css"/>
</head>

<body class="chapter epub-type_chapter">
  <div class="sayfa-bosluk html5_section">
    <h1>Altıncı bölüm</h1>

    <p>Yukarıdaki satırlar ana hatlarıyla benim Müler-Rosé’nin giyinme odasında aklımdan geçirdiğim ateşli düşüncelerimi yansıtıyor, bundan sonraki günlerde ve hatta haftalarda da düşüncelerim hep onun giyinme odasına odaklanıyordu; hep onu düşünüyor ve ondan bir türlü uzaklaşamıyordum. Bu içsel araştırmaların meyvesi her zaman derinden bir etkilenme, özlem, umut, duygu sarhoşluğu ve sevinç oldu; o zamanlar benliğimi bütünüyle saran bu duygular o kadar büyüktü ki, bugün bile aşırı yorgunluğuma rağmen onları anımsamam, kalbimin küt küt atmasına yetiyor. Evet, o zamanlar içimdeki bu duygu o kadar güçlüydü ki, bazen göğsümü patlatacak gibi oluyor, hatta belli ölçüde beni hasta ediyor ve okulu kırmam için fırsat da yaratıyordu.</p>

    <p>Düşmanlık beslediğim bu eğitim kurumuna karşı giderek artan nefretimin nedenini burada açıklamayı gerekli görmüyorum.Yaşamımı sürdürebilmemin tek koşulu, ruhumun ve hayal gücümün bağımsız oluşudur; öyle ki hapishanede geçirdiğim uzun yılları anımsamam, kentimizin aşağı tarafında bulunan kireç beyazı kutu gibi evimizde hâkim olan sözümona saygın disiplin anlayışı, çocuksu ruhumu baskı altında tutan esaret ve korku sarmalını düşünmekten daha az duygulandırmıyor beni. Nedenlerini daha önce yazdığım sayfalardan birinde açıkladığım gibi, bir de üstüne üstlük yalnızlığımı hesaba katacak olursam, okulu yalnızca pazar ve tatil günlerinde değil, öteki günlerde de kırmak istememe şaşırmamak gerekir.</p>

    <p>Bu arada uzun uğraşlardan sonra babamın imzasını taklit etmemin bana çok ama çok yararı oldu. Bir baba, kendini eğiten ve yetişkinler dünyasına girmeye çalışan bir oğlan çocuğunun doğal olarak örnek alacağı en yakın kişidir. Kendi beceriksizliği ve yeteneksizliği yüzünden babasına hayranlık duymak zorunda kalan yeniyetme bir oğlan çocuğu, babasıyla olan gizemli yakınlığı ve benzerliği sayesinde onun davranışlarını gururla kendisine örnek alır. Ya da, daha doğru ifade etmek gerekirse, kalıtımsal olarak içimizde şekillenen, bizi yarı bilinçli bir şekilde öğrenmeye ve uygulamaya götüren şey, işte ona duyduğumuz bu hayranlıktır.O zamanlar kargacık burgacık yazılarımı arduvaz bir plaka üzerine kazırken, çelik uçlu kalemi babam gibi hızlı ve yoğun bir şekilde kullanabilmeyi düşlüyordum hep; daha sonraları, babamın zarif bir şekilde tuttuğu gibi kalemin sapını parmaklarımla sıkı sıkı kavrayıp onun yazısını taklit edebilmek için ne kadar da çok kâğıt harcamıştım! Bu iş hiç de zor değildi; çünkü zavallı babamın elyazısı aslında bir çocuk yazısı gibiydi, yazmaya yeni başlayan çocuklar gibi yazıyordu ve yazdıklarını da tamamlamıyordu, harfler çok küçüktü ve benim başka hiçbir yerde görmediğim biçimde uzun ve ince çizgilerle enine doğru genişliyordu; herkesi şaşırtacak biçimde ve çabucak taklit etmeyi başardığım bir yazı biçimi. Metindeki sivri gotik harflerin aksine, Latince yazı özelliği gösteren “E. Krull” imzasına gelince; bir bulut kümesini anımsatan süslü püslü kıvrımlardan oluşuyordu ve ilk bakışta taklit edilmesi zor gibi görünüyordu; ama benim zavallı babam imzasını o kadar aptalca atıyordu ki, ben onu her zaman neredeyse mükemmele yakın bir başarıyla taklit edebiliyordum. Zira E harfinin alt yarısının sağa doğru yaptığı geniş çıkıntının içine soyadın kısa hecesi temiz bir şekilde yerleştirilmişti. Ancak E harfinin yukarıdan aşağıya doğru inen alt yarısının çıkıntı şeklindeki geniş kıvrımını iki defa kesen başka bir geniş kıvrım daha vardı ki, bu da U harfinin sağ alt yanından dışarıya doğru taşan kancadan başlayarak bütün hepsini ön taraftan çevreleyip ilki gibi yine aynı şekilde süslü bir S biçiminde aşağıya doğru iniyordu. Babamın yazısı enine doğru yayılmayıp boyuna doğru yükseliyordu, fazla süslüydü ve öylesine çocuksu bir tarzdaydı ki, taklit edilmesi çok kolaydı. Babam bile benim onun yerine yazdığım ve imzaladığım dilekçeleri kendi elinden çıkmış sanıyordu. “Oğlum Felix’in, ayın yedisinde korkunç bir mide ağrısı nedeniyle okula gelemediğini derin üzüntüyle bildiririm – E. Krull,” diye yazıyordum. Bir başka dilekçemde de şöyle yazıyordum: “Dişetindeki iltihaplı bir şişkinlikten dolayı ve de sağ kolu burkulduğu için Felix, 10-14 tarihleri arasında evden dışarı çıkamamış ve derslerine katılamamıştır. Derin bir üzüntüyle arz ederim – E. Krull.” Bu yapıldı mı, bir ya da birkaç gün boyunca ders saatleri sırasında güzel kentimizin çevresinde özgürce dolaşmaktan, yemyeşil çayırların ve çimenlerin üstüne uzanıp hışırdayan yaprakların gölgesinde düşüncelere dalıp genç kalbimin sesini dinlemekten, Rhein Nehri’ne doğru uzanan, eskiden başpiskoposun oturduğu şatonun muhteşem duvarları arasında düşlere dalmaktan ya da sert geçen kış mevsiminde, vaftiz babam Schimmelpreester’in atölyesine sığınmaktan beni hiçbir şey alıkoyamıyordu; gerçi vaftiz babam pratik zekâmdan dolayı bana sık sık küfürlü adlar takıyordu ancak bunu okul yönetimine sunduğum gerekçeleri takdir ettiğini gösteren bir vurguyla yapıyordu.</p>

    <p>Ancak ara sıra, okul olduğu günlerde hastayım diye evde kalıp yatakta yattığım da pek nadir değildi; daha önce de anlatmaya çalıştığım gibi, okulu kırmak için çok haklı gerekçelerim vardı. Kendi kuramıma göre, temeli yüce bir gerçeğe dayanmayan her türlü aldatma, basit ve aptalca bir yalandan başka bir şey değildir ve onunla karşılaşan ilk kişi tarafından hemen fark edilir. Ancak aldatmanın başarılı olma ve insanlar arasında kalıcı bir etki bırakma şansı her zaman vardır ve bu kesinlikle aldatma değildir, aksine gerçekler dünyasına giren doğrunun, çevre tarafından tanınıp sayılması için ihtiyaç duyduğu bazı nesnesel özelliklerin biçimlenmesidir. Kolayca atlatılabilen çocuk hastalıkları dışında ciddi bir sağlık sorunu yaşamayan bir oğlan çocuğu olarak sabah kalkıp beni korkutan sıkıcı günü evde hasta olarak geçirmeye karar verdiğimde, kuşkusuz öyle sıradan bir hasta numarası da yapmıyordum. Zihnimde canlandırdığım despot yöneticileri etkisiz kılacak bir güce sahip olduğuma göre, bu zahmete neden katlanacaktım ki? Hayır, belli düşüncelerin ürünü olarak o zamanlar doğamı altüst eden, neredeyse acılar içinde kıvrandıran bir şişkinlik ve gerilme hali ve günlük angarya işlerin getirdiği sürtüşmelerden duyduğum nefret, öyle bir ortam oluşturuyordu ki yaptığım numaralar son derece inandırıcı bir nitelik kazanıyordu; bu da ister istemez aile doktorumuzu ve ev halkını kaygılandırıyor ve bana ihtimam göstermelerini gerekli kılıyordu.</p>

    <p>O günün yalnızca kendime ve özgürlüğüme ait olmasına karar vermem, dakikaların ilerlemesiyle değiştirilemez bir zorunluluk haline geldiğinden, içinde bulunduğum durumu beni seyredenlerden çok, öncelikle kendim için sunmaya başladım. Yataktan kalkma saati bilerek kaçırılmış oluyordu, yemek odasında hizmetçi kızın hazırladığı kahvaltı soğuyordu, küçük kentimizin ruhsuz gençliği sallana sallana okula gidiyordu, günlük yaşam başlamıştı ve benim tek başıma ve kendi kararımla günün baskıcı düzeninden kurtulmam kesinleşmiş oluyordu. Durumumun cüretkârlığı, kalbimi ve midemi korkuyla karışık bir heyecanla dolduruyordu. Tırnaklarımın morarmaya başladığını görüyordum. Belki de bugünün sabahında hava soğuktu ve yorganı üstümden atarak vücudumu birkaç dakikalığına odanın ısısına bırakmak ve dişlerimi zangır zangır titreten etkili bir sıtma nöbeti yaratmak için, kendimi biraz bırakıp geriliyordum, bu da evde kalmam için yeterli oluyordu. Bu söylediklerim, benim marazlı ve bakımına özen gösterilmesi gereken bir yapıya sahip olduğumu doğruluyordu; öyle ki yaşamımın ortaya koyduğu gibi, başkalarını etkileme yeteneğim kendi kendimi aşmamın önemli bir ürünüydü, hatta ahlaki bir başarı olarak her türlü saygıya layıktı. Eğer farklı bir doğaya sahip olsaydım, o zaman inandırıcı bir hasta görüntüsü vermem ve buna etrafımdakileri inandırıp bana karşı insanca davranmalarını sağlamak için vücudumu gevşetmem ve ruhumu sakinleştirmem mümkün olmazdı. İri ve kaba yapılı biri böylesine inandırıcı hastalık numarası yapmayı pek beceremezdi sanırım. Ancak şu deyimi burada yine kullanmak istiyorum, narin yapılı biri gerçek anlamda hasta olmadan da acılara aşina olmayı ve çektiği acıların emarelerini içinde özümsemeyi bilir. Gözlerimi kapıyordum ve soran ve yakınan bir ifadeyle yeniden açıyordum. Aynaya bakmadan da, saçlarımın uyumaktan karmakarışık olduğunu, tel tel alnımın üstüne düştüğünü ve o ânın getirdiği gerilim ve heyecanın yüzümü solgun gösterdiğini biliyordum. Yüzümün çökmüş görünmesi için de kendi kendime bulduğum ve denediğim bir yöntemi uyguluyordum: buna göre yanaklarımın içindeki etleri hafifçe ve neredeyse belli etmeden dişlerimle kıstırıyordum; öyle ki yanaklarımda bir boşluk, çenemde bir uzama oluşuyor, bir gecede erimiş ve süzülmüş bir görüntü kazanıyordum. Burun kanatlarımdaki titremenin ve göz kenarlarındaki kasların sıkça ve acı vererek kasılmasının da bunda payı vardı kuşkusuz. Tırnakları morarmış parmaklarımı göğsümün üstünde kenetliyordum ve böylece yıkanma leğenimin yanında, bir sandalyenin üstünde oturarak ve arada sırada dişlerimi birbirine vurarak durumumu fark edecekleri ânı bekliyordum.</p>

    <p>Bu biraz geç gerçekleşiyordu; çünkü annemle babam sabah uykusunu seviyorlardı ve benim evden çıkmadığım anlaşılıncaya kadar iki ya da üç ders saati geçmiş olurdu. Sonra annem merdivenden yukarı çıkıp odama girer ve hasta olup olmadığımı sorardı. Sanki onu tanımakta zorlanıyormuşum gibi gözlerimi iyice açarak tuhaf tuhaf yüzüne bakar ya da ne demek istediğini anlamıyormuşum gibi davranırdım. Sorusunu, evet onun sorusunu sanırım hastayım, diye yanıtlıyordum. Annem, neyim olduğunu sorunca, “Başım... tüm uzuvlarım ağrıyor... Neden böyle üşüyorum ben?” diye ölgün bir sesle, uyuşmuş dudaklarla ve acılar içinde kıvranıyormuşum gibi, kendimi bir taraftan diğer tarafa atarak yanıt veriyordum ona. Annem yüzüme bakıp halime acıyordu. Aslında çektiğim acıları pek de ciddiye aldığını sanmıyorum; ancak anne duyarlılığı aklının önüne geçtiği için oynadığım oyunun dışında kalmaya gönlü razı olmuyordu, aksine tiyatroda olduğu gibi benim oynadığım oyuna yardımcı oyuncu olarak katılıyordu. İşaretparmağını yanağına dayayıp kaygıyla başını sallayarak, “Ah, zavallı çocuk,” diyordu. “Hiç mi bir şey yemek istemiyorsun?” Titreyerek çenemi göğsümün üstüne bastırıp hiçbir şey istemediğimi söylüyordum. Davranışlarımın tutarlılığı ve belli bir sırayı takip etmesi yavaş yavaş annemin aklını başına getirmişe benziyordu; derin bir kuşkuya düşüyor ve deyim yerindeyse, yanılsamanın verdiği hazdan kendisini çekip çıkarıyordu; çünkü böyle bir şey yüzünden bir insanın yiyip içmekten kesilmesi, onun anlama yetisinin sınırlarını aşıyordu. Gerçeği sınamak için birinin yüzüne nasıl bakılırsa, annem de benim yüzüme beni sınar gibi bakıyordu. Ancak annem tarafsız gözlemle bu noktaya ulaştığında, onu içsel bir karara zorlamak için sanatımın en zahmetli ve en etkileyici yanını konuşturuyordum. Aniden yatağımda doğruluyordum, titreyen ve hızlı hareketlerle yıkanma leğenini yanıma çekiyor ve bütün vücudum korkunç biçimde titreyip kasılırken, kıvranarak kendimi leğenin üstüne atıyordum, öyle ki görünüşüme bakıp da çektiğim büyük ıstıraptan etkilenmemesi için insanın taş kalpli olması gerekirdi. Ekşimiş ve perişan haldeki yüzümü leğenin üstünden arada bir kaldırıp derin derin soluyarak, “İçimde hiçbir şey kalmadı ki...” diyordum. “Gece hepsini çıkardım...” Daha sonra nefes alıp vermemi engelleyen asıl krize, uzun süren o korkunç boğulma krampı krizine tutulmaya karar veriyordum. Annem başımı tutup beni kendime getirmek için kaygılı bir ses tonuyla tekrar tekrar adımı söylüyordu. Kollarım ve bacaklarımdaki kasılmalar çözülmeye başlayınca, çok etkilenmiş bir şekilde, “Dr. Düsing’e haber gönderiyorum!” diyerek dışarı koşuyordu. Tabii ben de bitkin bir halde ama tarif edilemez bir sevinç ve tatmin duygusuyla yastıklara gömülüyordum.</p>

    <p>Böyle bir sahneyi gözümün önünde ne kadar sık canlandırmış ve gerçeğe dönüştürme yürekliliğini göstermeden önce zihnimde ne kadar çok provasını yapmıştım! İnsanlar beni anlar mı bilmiyorum ama bu sahneyi uygulamaya koyduktan ve büyük bir başarı kazandıktan sonra, mutluluktan uçuyor ve düş gördüğümü sanıyordum. Herkes bunu yapamaz; düşler ama yapamaz. Ya başıma korkunç bir şey gelirse, diye düşünür insan. Eğer bayılıp yere yığılırsan, ağzından kan gelir ve vücuduna giren kramplar seni kıvrandırırsa, o zaman insanların katı yürekliliği ve umursamazlığı birdenbire yoğun bir ilgiye, kaygıya ve geç kalmış bir pişmanlığa dönüşebilir! Ancak insan vücudu sağlamdır ve doğası gereği dayanıklıdır. Eğer insan ruhu şefkate ve özenli bir bakıma özlem duyarsa, buna dayanır ve çektiği acıları gözler önüne serme ve vicdanlara baskı yapma fırsatı veren dramatik görüntüler sergilemez. İşte ben şimdi bu görüntüleri sergiliyordum, kendi katkım olmadan da gösterecekleri etkiyi sağlamıştım. Ben doğayı düzeltmiştim, bir düşü gerçekleştirmiştim. Kim cesaretini toplayıp hiçlikten, nesnelerin salt içsel bilgisinden ve canlılığından, kısacası, hayal gücünden etkili bir gerçeklik yaratabiliyorsa, o zaman oynadığım bu oyundan yorgun düşüp büyüleyici ve düşsel bir mutlulukla dinlendiğimi de anlar.</p>

    <p>Bir saat sonra sağlık müşaviri Düsing geliyordu. Düsing, benim doğumumu yaptırmış olan yaşlı doktor Mecum öldüğünden beri aile doktorumuzdu; uzun boyluydu, öne doğru eğik sevimsiz bir duruşu ve yukarıya doğru kalkık, eşek kırı rengi saçları vardı. Başparmağı ve işaretparmağıyla sürekli uzun burnunu sıvazlıyor, iri ve kemikli ellerini ovuşturuyordu. Bu adam benim için tehlikeli olabilirdi – hekimlik yetenekleri dolayısıyla değil; sanırım bu konuda pek de yetenekli değildi (aslında büyük bir bilim aşkıyla kendini mesleğine adamış bir hekimi aldatmak çok kolaydır) ama başkalarının güdümünde hareket edenlerde olduğu gibi bütün yeteneği yaşam deneyiminde gizliydi. Kalın kafalı ve hırslı biri olarak Asklepios’un bu onursuz havarisi kişisel ilişkileri, şarap evi dostlukları ve koruyucu tutumu sayesinde sağlık işleri müşaviri unvanını ele geçirmişti ve görevli olarak sık sık gittiği Wiesbaden’deki resmî dairelerde başka ödüller ve çıkarlar elde etmeye çalışıyordu. Dikkat çekici olan bir başka şey de, kendi gözlerimle de gördüğüm gibi, hasta kabul odasında düzen ve sıra takibine önem vermeyip, varlıklı ve hatırı sayılır hastaları, uzunca bir süredir bekleyen sıradan hastaların önüne almasıydı; yine aynı şekilde iyi bir iş sahibi olan ve toplum içinde etkin bir konumda bulunan hastaların şikâyetlerine aşırı bir ciddiyet ve duyarlılık gösterirken, gelir düzeyi düşük ve yoksul hastalara sert ve şüpheci bir tavırla yaklaşıyor, hatta onların şikâyetlerini yersiz bularak reddediyordu. Eğer hükümet makamlarının gözüne gireceğine ya da kendisini iktidar partisinin hararetli bir taraftarı olarak göstereceğine inanmış olsaydı, sanırım herkese yalancı tanıklık etmeye, her türlü ahlaksızlığa ve aldatmaya hazır olurdu; çünkü onun bu özelliği yüce yeteneklerden yoksun biri olmasına rağmen ulaşmaya çalıştığı o aşağılık gerçeklik anlayışına çok uyuyordu. Ama benim zavallı babam, kuşku uyandıran işine rağmen sanayici ve vergi mükellefi olarak kentin saygın insanlarından sayıldığından, sağlık işleri müşavirinin aile doktorumuz olarak bize karşı belli bir sorumluluğu bulunuyordu; bu sefil adam rüşvet almayı öğrenmek için her fırsatı değerlendirdiğinden, benim sergilediğim oyuna katılması gerektiğine inanıyordu.</p>

    <p>Ne zaman, “Ay, ay, ne yapalım şimdi?” ya da, “Ne biçim iş bu?” gibi alışılmış doktor amca söylemleriyle yatağıma yaklaşıp yanıma otursa ve beni biraz süzüp sağlığımla ilgili sorular sorsa, yüzüme bakıp susmasıyla, gülümsemesiyle ve göz kırpmasıyla beni kendisine karşılık vermeye teşvik ediyordu ve ben, onun hep söylediği gibi, “okul hastası” olduğumu rahatlıkla itiraf edebilirdim. Ancak bu konuda ona hiçbir şekilde yardımcı olmuyordum. Beni bundan alıkoyan şey, dikkatli olmaktan çok (aslında ona güvenebilirdim) gururum ve onu aşağısamamdı. Onun benimle bir anlaşmaya varmak için gösterdiği çabalar karşısında gözlerim daha bulanık ve daha şaşkın bir ifadeyle bakıyordu, yanaklarım daha çok içine çöküyor, dudaklarım daha çok aşağıya sarkıyor, nefes alıp vermelerim daha zorlaşıyor ve kısalıyordu; inanması için kusma krizi numarası yaparak Dr. Düsing’in çabalarına hiç yardımcı olmuyor, yüzüne boş boş bakarak tanı koymasına fırsat vermiyordum, öyle ki sonunda yenilgiyi kabul edip yaşam deneyimini bir kenara bırakarak benim bu durumuma bilimin yardımıyla yaklaşmak zorunda kalıyordu.</p>

    <p>Bu onu çok kızdırıyor olmalıydı; birincisi aptallığı yüzünden kızıyordu kendisine, ikincisi ise benim sunduğum hastalık tablosu gerçekten çok genel ve tanı konulamaz türdendi. Sırtımı ve göğsümü dinliyor, parmaklarıyla her tarafıma defalarca vurup yokluyor, bir çorba kaşığının sapını boğazıma sokup dilimin üstüne bastırıyor, termometreyle canımı acıtarak ateşimi ölçüyor ve daha sonra iyi ya da kötü bir şeyler söylemek zorunda kalıyordu. “Migren,” dedi. “Ama kaygılanmaya gerek yok.Genç dostumuzun buna meyilli olduğunu biliyoruz. Maalesef midesi pek de az hasar görmemiş. Öncelikle yatak istirahati öneriyorum; ziyaretine gelen olmasın, fazla konuşmasın ve en iyisi odasını da karartın. Daha önce verdiğim limon asitli kafein etkisini iyi gösterdi. Şimdi size şunu yazıyorum...” Küçük kentimizde ne zaman birkaç grip vakasına rastlansa, bizimki hemen teşhisini koyuyordu: “Grip, çok sevgili Frau Krull, gastritle birlikte seyreden bir grip salgını. Demek sonunda bizim küçük dostumuzu da yakaladı! Solunum yolları enfeksiyonu henüz tehlikeli boyutta değil ama iltihaplanma var. Sanırım öksürüyorsunuz da, öyle değil mi dostum? Günün ilerleyen saatlerinde daha da yükseleceğini düşündüğüm bir ateş durumu da söz konusu. Ayrıca nabız dikkat çekici bir biçimde hızlı ve düzensiz atıyor.” Yaratıcılıktan yoksun bir hekim olarak bana eczanede satılan acı tatlı bir kuvvet şarabı yazdı, bu durum benim çok hoşuma gitmişti, içtiğim şarap kazandığım bunca uğraştan sonra beni sakin, sıcak ve huzurlu bir havaya sokmuştu.</p>

    <p>Hekimlik mesleğini icra edenlerin sayılarının çokluğuna bakıldığında, bunların çoğunun boş kafalı ve sıradan insanlar oldukları, olmayan bir şeyi görmeye ve var olanı inkâr etmeye hazır oldukları söylenebilir; bu özellikleriyle bir istisna yapıp diğer meslek gruplarından ayrılmazlar. Hekimlik eğitimi görmemiş ama insan vücudunu iyi bilen ve ona âşık olan herkes, bedeninin hassas sırlarının üstesinden gelmeyi bilir ve onu parmağında istediği gibi oynatır. Konulan solunum yolları enfeksiyonu teşhisini ben öngörmemiştim ve bu, hiçbir şekilde sergilediğim oyunun bir parçası da değildi. Ancak sağlık işleri müşavirinin koyduğu “okul hastası” teşhisini çürüttüğüm için, gribe yakalandığımı söylemekten başka çaresi kalmıyordu; teşhisini haklı kılmak için boğazımın gıcıklanmasını ve öksürme ihtiyacı duymamı istedi, üstelik hiç de doğru olmadığı halde bademciklerimin şiştiğini iddia ediyordu. Ateşimin yükselmesiyle ilgili teşhisinde kuşkusuz haklıydı ancak klinik bulgusuna bakıldığında, okulda öğrendikleri onu yalancı durumuna sokuyordu. Tıp bilimi, ateşin bir virüsün kanı zehirlemesiyle ortaya çıktığını, başka bedensel nedenlerden dolayı yükselemeyeceğini öngörür. Bu çok gülünç. Okurun bu konuda ikna olması gerekir; sağlık müşaviri Düsing beni muayene ettiğinde, gerçek anlamda hasta değildim, bu konuda okura şeref sözü verebilirim. O ânın verdiği heyecan ve benim maceracı irademin başarısı bunun için yeterliydi; bu, hasta rolüne kendimi iyiden iyiye kaptırmış olmam ve gülünç duruma düşmemek için kendi doğamın üzerinde son derece ustaca oynadığım bir oyunla ortaya çıkan bir tür sarhoşluktu, benim için gerçek olmayan bir şeyi başkaları için gerçeğe dönüştürme çabası, hem gerilim hem de gevşeme gerektiren bir tür kendinden geçiş haliydi: Bu tür etkiler bedenimin ve tüm organlarımın tansiyonunu ve ateşini yükseltiyordu, öyle ki sağlık işleri müşaviri Düsing bunu termometre üzerinde açıkça görebiliyordu. Nabız atışlarımın yükselmesi de kuşkusuz aynı nedenlerle açıklanabilir; evet, Dr. Düsing’in başı göğsümün üstündeyken ve ben onun eşek kırı kuru saçlarının hayvansı kokusunu solurken bile, kalp atışlarımı tekleyen ve birden hızlanan bir ritme sokmak tamamen benim elimdeydi. Mideme gelince; Dr. Düsing hangi teşhisi koyarsa koysun, her seferinde midemin hasar gördüğünü söylüyordu; eğer öyleyse, midemin eskiden beri hassas bir yapıda olduğunu, çabuk tahriş olduğunu, değişen ruh halimle nabzım gibi hızlı hızlı atmaya ve kalbim gibi küt küt vurmaya başladığını ve hatta çok özel durumlarda kalp atışlarından değil, aksine mide atışlarından söz etmek gerektiğini belirtmek gerekir, diyordu. Dr. Düsing bu fenomeni gözlemliyor ve bu durum onu düşüncesinde hiç yanıltmıyordu.</p>

    <p>Dr. Düsing bana o ekşimsi tabletleri ya da acı tatlı kuvvet şarabını yazdıktan sonra bir süre daha yatağımın başında oturup annemle gevezelik ederken, ben de sarkmış dudaklarımın arasından zorlanarak soluk alıp veriyor, feri gitmiş yorgun gözlerimle tavana bakıyordum. Daha sonra doğal olarak babam da onlara katılıyor, benimle göz göze gelmekten kaçınan mahcup bir ifadeyle üzerime eğilip beni süzüyor ve bir yandan da sağlık müşavirine romatizmasıyla ilgili sorular soruyordu. Daha sonra tek başıma kalıyordum ve günlerimi daha az yiyerek, dünya ve gelecekle ilgili tatlı düşler görerek huzur içinde ve istediğim gibi geçiriyordum ve bu da bana çok iyi geliyordu. Fakat yediğim koyu kıvamlı çorba ve peksimetler benim delikanlı iştahıma yeterli gelmemeye başlayınca, yavaşça yatağımdan kalkıp sessizce yazı masamın kapağını açıyordum ve orada hatırı sayılır miktarda bulunan çikolatalardan bolca yiyordum ve bunun bana hiçbir zarı dokunmuyordu.</p>
  </div>
</body>
</html>