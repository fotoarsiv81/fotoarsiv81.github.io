<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Dolandırıcı Felix Krull'un İtirafları</title>
  <link href="../Styles/main.css" rel="stylesheet" type="text/css"/>
</head>

<body class="chapter epub-type_chapter">
  <div class="sayfa-bosluk html5_section">
    <h1>Onuncu bölüm</h1>

    <p>Daha sonraları, sözünü ettiğim bu son derece lüks arabaları, prıl pırıl parlayan <em>viktoria</em>’ları, <em>phaeton</em>’ları ve içi ipek kaplı <em>coupé</em>’leri düşündükçe, içimde çocukça bir sevinç kıpırtısı beliriyordu; bu sevinç kıpırtısıyla araba kiralayan bir şirketle anlaşarak Lizbon’da geçirdiğim o günlerde kullanmak üzere, emrime bir kiralık araba verilmesi için anlaşma yaptım, bunun için Savoy Palace Oteli görevlisinin, gerektiğinde telefon edip, arabayı gönderin, demesi yeterliydi. Aslında bu arabanın bir fayton taksiden pek üstünlüğü yoktu ama hiç olmazsa üstü açılan bir tavanı vardı ve bu şirkete satılmadan önce herhalde dört kişilik bir aile arabasıydı. Atlar ve koşum takımı en azından daha güzel görünüyordu, küçük bir meblağ daha ödeyerek gönderilecek arabacının geniş kenarlı bir şapka takıp mavi ceket ve manşetli çizmeler giymesini de şart koşmuştum.</p>

    <p>Otelimin önünde, kominin kapıyı açıp kenarda beklediği arabaya binerken, emrettiğim gibi, arabacının oturduğu koltuktan öne doğru hafifçe eğilerek elini şapkasının kenarına değdirip selam durmasından çok hoşlanıyordum. Benim böyle bir arabaya mutlaka ihtiyacım vardı, sadece şehir parklarında, gezinti yerlerinde ve bulvarlarda gezinti yapmak için değil, elçinin akşam daveti ve kralın kabulü arkasından gelen bazı özel davetlere kendime yakışır bir biçimde katılmak için de böyle bir arabaya ihtiyacım vardı. Saldacha adındaki zengin şarap ihracatçısı ve onun şişman karısı, beni şehir dışındaki muhteşem malikânelerinde verdikleri bir <em>garden party</em>’ye davet ettiler, orada yazlıklarından dönen çok sayıda tanınmış sosyeteyle tanıştım. Kıyafetlerinde biraz değişiklik yapmış az sayıdaki davetliyle iki ayrı akşam yemeğinde birlikte oldum. Bu yemeklerden biri Yunan bir iş adamı olan Prens Maurocordato ile klasik bir güzelliğe sahip olan sempatik karısı tarafından verildi, diğerini ise Baron ve Barones Vos von Steenwyk Hollanda elçiliğinde verdi. Bu davetlere göğsüme taktığım Kırmızı Aslan Nişanı’yla katıldım ve bunun için beni herkes tebrik etti. Avenida’da selamlaştığım insanların sayısı giderek artıyordu çünkü üst düzeyden çok sayıda insan tanımıştım; ancak ilişkilerim daha çok resmî düzeyde gerçekleşiyordu, doğrusunu söylemem gerekirse: Hiçbir şeyi umursamıyor, her şeyin böyle kalmasını istiyordum çünkü beni gerçekten ilgilendiren şey, yukarıdaki beyaz evdeki çifte resimdi, yani anne ve kızıydı.</p>

    <p>Sonuçta bu arabayı özellikle onlar için tuttuğumu söylememe gerek yok. Zira onları bu arabayla gezmeye götürerek eğlendirebiliyordum, örneğin daha önce hiç görmediğim, krala güzelliğini övdüğüm tarihsel yerlere götürdüm onları. Arabanın içinde onlarla birlikte giderken, arka koltukta karşımda oturan soyluluk ilahesi anneyi ve büyüleyici kızını seyretmek kadar hiçbir şey bana bu kadar keyif veremezdi. Bazen saray ve manastır gibi görülmesi gereken yerleri gezmeye giderken, Don Miguel de işini ayarlayıp rehberlik yapmak üzere bize katılıyor ve benim yanıma oturuyordu.</p>

    <p>Haftada bir ya da iki kez yapılan araba ve keşif gezilerinden önce tenis oynamaya gidiliyordu ve ardından da Kuckuck’ların evinde, samimi bir ortamda, öğle yemeği yeniliyordu. Bazen Zouzou’nun partneri bazen de rakibi olarak, bazen de Zouzou’dan uzak, öteki kortta oynadığım tenis oyunum hızla dengelenmeye başladı. Daha önceleri ilhamla oluşan olağanüstü şovlarım, bilgisizliğimin komik bir şekilde ortaya çıkmasıyla azalmaya başladı, her ne kadar sevgilimin orada bulunması beni biraz geriyorsa da, deyim yerindeyse, bana bedensel bir ilham verdiği için –ki bu vasat bir oyuncuda asla söz konusu olmaz– yine de iyi sayılabilecek bir oyun sunmaya başladım. Keşke onunla baş başa kalmamız beraberinde birtakım zorluklar getirmeseydi! Güney insanının ahlak kuralları gerçekten etkileyici ama insanın işini bozuyor. Zouzou’yu tenise götürmek için evinden almayı düşünmek ne mümkündü, bu nedenle tenis kortunda buluşuyorduk. Tenis kortundan Kuckuck’ların evine Zouzou’yla birlikte dönmemiz de mümkün değildi, birilerinin bize hep eşlik etmesi gerekiyordu. Yemekten önce ya da sonra, evde, salonda ya da başka bir yerde, Zouzou’yla baş başa kalmayı aklımın ucundan bile geçiremiyorum, bunun lafını bile edemezdim. Sadece tenis kortlarının tel örgülerinin dışındaki banklardan birinin üstüne oturup dinlenirken, biraz olsun baş başa konuşma fırsatımız oluyordu, ne yazık ki bu da her zaman Zouzou’nun çizimleri görme isteğiyle, daha doğrusu onları kendisine vermemle ilgili konuşmalardı. Ben de çizimleri kendisine vermemle ilgili olarak inatla savunduğu kuramına itiraz etmeksizin, bu çizimleri kendisine gösterecek uygun bir fırsat bulamadığım gibi inandırıcı bahaneler ileri sürerek onun bu taleplerinden kurtuluyordum. Aslında bu cesurca çizimleri ona gösterebilir miydim, bundan kuşkuluyum. Tıpkı onun bu doyumsuz merakına tutunduğum gibi –burada başka hangi sözcük daha uygun düşerdi, bilemiyorum– bu kuşkuya da tutunmuştum; çünkü ona göstermediğim bu çizimler ikimizin arasında gizli bir bağ oluşturuyordu ve bu durum benim çok hoşuma gittiği için de böyle kalmasını istiyordum.</p>

    <p>Onunla bir sır paylaşmak, herhangi bir yerde ve başkalarının önünde onunla anlaşmış olmak –onun hoşuna gitsin ya da gitmesin– benim için çok özel bir önem taşıyordu. Böylece sosyete içinde yaşadıklarımı yemekte aileye anlatmadan önce, ilk defa ona anlatmaya özen gösteriyordum ve orada yaşadıklarımı, diğerlerine anlattıklarımdan daha samimi, daha rahat ve daha derin analiz ederek anlatıyordum ve arkasından onun yüzüne bakıp ufak bir gülümseyişimle daha önce konuştuklarımızı hatırlamasını sağlayarak onunla buluşmuş oluyordum. Buna örnek olarak Prenses Maurocordato’yla karşılaşmamızı verebilirim, yüz hatları ve vücut yapısıyla bir ilaheyi anımsatan bu prensesin yaptığı bir hareket, bir prensese değil, daha çok bir hizmetçiye yakışan bir hareketti. Klasik güzelliğin bilincinde olan bu Atinalı prensesin bir kadın olarak doğası gereği koruması gereken saygınlığını unutup salonun bir köşesinde dikilerek açıp kapattığı yelpazesini sürekli bana dokundurmasını, dudaklarından dilinin ucunu göstermesini ve gözlerini kırpıştırarak bana açıkça pas vermesini Zouzou’ya anlatmıştım. Bankımızın üstünde oturup görüntü ve davranış biçimi arasındaki bu çelişki hakkında uzun uzun tartıştık ve prensesin bu kusursuz güzelliğinden memnun olmadığı, bunu can sıkıcı olarak algıladığı ve davranışıyla buna isyan ettiği ve onun bu durumunun, yıkanmış ve bembeyaz olmuş güzel bir kaniş köpeğinin bilinç ve mantık eksikliği yüzünden gidip çamurda yuvarlanması gibi, bilinç ve mantık eksikliğinden kaynaklanan salt bir aptallık olduğu konusunda hem fikir olmuştuk.</p>

    <p>Öğle yemeğinde Yunanların akşam davetinden, prensesten ve onun kusursuz güzelliğinden anlatırken, doğal olarak bunlardan söz etmemiştim.</p>

    <p>“– doğal olarak sizin üzerinizde çok derin bir etki bırakmış olmalı,” dedi senyora Maria Pia, bunu söylerken her zamanki gibi yine dimdik, arkasına yaslanmadan ve oturma biçimini bozmadan, kulağında sallanan karakehribar küpeleriyle masada oturuyordu. Ve ben ona yanıt verdim:</p>

    <p>“Etki mi, saygıdeğer senyora? Hayır, daha Lizbon’daki ilk günümde kadın güzelliğiyle ilgili izlenimler edinme fırsatı buldum ve itiraf etmeliyim ki, edindiğim bu izlenimler başka güzellikler karşısında oldukça yetersiz kıldı.” Bunu söyledikten sonra senyoranın elini öptüm ve aynı zamanda da Zouzou’ya bakarak gülümsedim. Hep böyle yapıyordum. Çifte resim böyle olmasını istiyordu. Kızına bir kompliman yaptığımda, annesinin yüzüne bakıyordum ya da tersini yapıyordum. Masanın en başında oturan evin beyinin yıldız gözleri bu olup bitenlere belli belirsiz bir teveccühle bakıyordu, sanki gökyüzündeki yıldızlardan aşağıya doğru bakarak olanlara tanıklık ediyordu. Ben bu çifte resme kur yaparken, kendisini ihmal ettiğim algısında hiçbir şekilde azalma olmuyordu.</p>

    <p>Senyora Maria Pia haklı olarak, “Baban her zaman yumuşaktır,” demişti kızına. Bu aile reisi, benim Zouzou’ yla tenis kortunda yaptığım konuşmaları ya da çıktığımız gezintilerde yan yana yürürken, içeriği pek de yakışık almayan konuşmalarımızı da duymazdan gelerek dalgın ve yumuşak bir ruh haliyle dinlerdi herhalde. Ve bu konuşmalarımız Zouzou’nun, “Susmak sağlıklı değildir” şeklindeki temel ilkesi, onun fenomenal ve tamamen kabul edilebilir çerçevenin dışına taşan dobra dobra konuşma biçimi sayesinde pek de uygun kaçmayan türdendi; bu pervasızca konuşma biçimine en uygun konu da bizim sözünü ettiğimiz aşk konusuydu, zaten Zouzou da bu konu için, bilindiği üzere, “Çok ayıp,” demişti. İşte bu nedenle onunla işim çok zordu çünkü ben onu seviyordum ve her türlü davranışımla bunu ona gösteriyordum ve o da bunu anlıyordu ama nasıl anlıyordu! Bu güzel kızın aşkla ilgili tuhaf düşünceleri vardı ve insanı kuşkulandırıyordu. Zouzou aşkı, küçük yaramaz oğlanların gizli işler çevirmesi gibi görüyordu, sanki “aşk” diye adlandırılan şeyi kötü bir huy olarak görüyor, bunun sorumluluğunu tamamen erkek cinsinin üstüne yükleyerek dişilerin doğası gereği bununla hiçbir ilgisi olmadığını düşünüyor ve genç erkeklerin sürekli kur yaparak dişileri kandırıp ahlaksızlığın içine çekmeye çalıştıklarını düşünüyordu. Onun bana şöyle dediğini duyuyordum:</p>

    <p>“Bak şimdi bana yine kur yapıyorsunuz, Louis,” (evet, doğru, benim ona Zouzou dediğim gibi, baş başa olduğumuzda, o da bana “Louis” demeye başlamıştı), “tatlı tatlı şeyler söyleyip gözlerinizi benden ayırmıyorsunuz, yoksa rahatsız edici şekilde bakıyorsunuz mu demem lazım? Belki de o mavi gözlerinizle bana aşk dolu bakışlarla bakıyorsunuz demem lazım ama bu kocaman bir yalan. Sizin de bildiğiniz gibi mavi gözleriniz, sarı saçlarınızın yanı sıra esmer teninizle son derece güzel bir tezat oluşturuyor, öyle ki insan sizin hakkınızda ne düşüneceğini bilemiyor. Peki, siz ne istiyorsunuz? İnsanın içini eriten sözlerinizle ve keskin bakışlarınızla neyi hedefliyorsunuz? Sanırım ağza alınmayacak kadar absürd, iğrenç ve çocukça bir şeyi hedefliyorsunuz. Ağza alınamayacak kadar diyorum ancak tabii söylenemez demiyorum ve ben bunları söylüyorum. Sizin benden istediğiniz şey, birbirimize sarılmamız, doğanın diğerlerinden özenle ayırdığı bir insanın, yani sizin, burun deliklerimiz birbirimizin nefesini soluyacak şekilde, dudaklarınızı benim dudaklarımın üstüne sıkı sıkı bastırmanızdır. Ve benim buna izin vermemi istiyorsunuz. Bu son derece aşağılayıcı bir şey ve yakışık almayan bir davranış ama söylendiği gibi, adına şehvet denilen şeyle bunun sonsuz bir zevke dönüştüğünü de çok iyi biliyorum. Burada söylemek istediğim şey, siz erkeklerin biz kadınları kandırıp iki ahlaklı insanın yamyamlar gibi sevişerek birbirini vahşice yediği o ahlaksızlık batağının içine çekmeye çalışmanızdır.”</p>

    <p>Zouzou içindekileri döktükten sonra, herhangi bir yorgunluk belirtisi göstermeden ya da hızlı hızlı solumadan, son derece sakin bir şekilde susup yerinde oturmasını bilmişti, aslında onun bu davranışı bir patlama olayı değildi, aksine her şeyin adını koyma ilkesiyle hareket etmesiydi. Ben de susuyordum, ürkmüştüm, duygulanmıştım ve üzülmüştüm.</p>

    <p>Sonunda, “Zouzou,” dedim ve bunu söylerken elimi kısa bir an için, dokundurmadan onun elinin üzerinde tuttum, daha sonra yine aynı elimi belli bir mesafede, yani havada tutarak koruyormuşçasına saçlarının üzerinden aşağıya, yanaklarına doğru gezdirdim – “Zouzou, söylediklerinizle bana gerçekten acı veriyorsunuz, bu sözlerinizle size ve güzelliğinize karşı beslediğim duygularımın, aklım ve kalbimin çevresinde ördüğü ince sis perdesini yırtarak canımı acıtıyorsunuz. Bu sözleri nasıl adlandırmalıyım, bilemiyorum, kaba mı, acımasız mı, aşırı doğru ya da yarım doğru mu ya da hiç doğru değil mi demeliyim. ‘Örmek’ sözcüğüyle sakın alay etmeyin! Kasıtlı ve bilinçli olarak ‘örmek’ diyorum; çünkü aşk sanatını sizin haşin ve ruhunu değiştiren betimlemenize karşı şiirsel sözlerle savunmak zorundayım. Aşktan ve onun varmak istediği hedeften ne biçim söz ediyorsunuz! Aşkın herhangi bir hedefi olmaz, kendisi dışında ne bir şey düşünür ne de bir şey ister. Aşk başlı başına bir olgudur ve kendi içinde girift yanları vardır. ‘Girift’ sözcüğüne o sevimli burnunuzdan gülmeyin, size söylediğim gibi özellikle şiirsel bir dille konuşuyorum, bu da aşk adına daha kabul edilebilir sözcükler kullanıyorum demektir çünkü aşk temelde çok masumdur ve sizin haşin sözleriniz, onun hiç tanımadığı bir yolda, o yolu hiç bilmese de, sizin çok önünüzde ilerliyor. Bir çiçek kadar tatlı ve sessiz olan ve dünyanın en güzel duygu paylaşımı sayılan öpüşmekten ne biçim konuşuyorsunuz! İki çift dudağın hiç beklenmedik bir anda ve kendiliğinden tatlı tatlı buluşması sırasında duygular başka hiçbir bir şey düşlemez çünkü dudakların buluşması birinin ötekiyle bir bütün oluşturmasının mutlu bir şekilde onaylanmasıdır.”</p>

    <p>Sizi temin ediyorum ve yemin de ediyorum: Böyle konuştum. Böyle konuştum; çünkü Zouzou’nun aşkı aşağılama ve çirkinleştirme biçimi bana gerçekten çocukça geliyordu ve ben şiirsel dille konuşmayı bu kızın kaba saba konuşmalarından daha az çocuksu buluyordum. Ayakları yere basmayan uçarı biri olarak şiirsel konuşmak bana iyi geliyordu, aşkın başka bir şey hedeflemediğini ve öpücüğün dışında başka bir şey beklemediğini söylemek benim için çok kolaydı; çünkü gerçek olmayan statümle gerçekle karşı karşıya gelebilecek ve Zouzou’yla evlenecek durumum yoktu. Olsa olsa onu baştan çıkarmayı hedefleyebilirdim ama bunun için de bazı zorluklar vardı, bunlar sadece önümü kesmekle kalmıyor, aynı zamanda Zouzou’nun dobra dobra konuşma biçimi ve aşkın komik ve ahlaksız bir şey olduğu yönündeki abartılı düşüncesi de beni engelliyordu, buna üzülmediğimi söyleyemem ancak onun şiirsel dille yaptığım konuşmama verdiği acımasız yanıtı yok mu, bu beni kahrediyor!</p>

    <p>Zouzou, “<em>Patatípatatá!</em>” dedi. “Sarılmakmış ve sis perdesi örmekmiş ve sevimli çiçek öpücüğüymüş! Siz erkeklerin aşağılık emelleri uğruna biz kızları kandırmak için kullandığınız boş laflar! Neymiş, öpüşmek dünyanın en güzel duygu paylaşımıymış, çok ayıp! Aslında her şey öpüşmekle başlıyor, esas olan şey öpüşmektir zaten, <em>mais oui</em>, işin tamamı öpüşmektir, <em>toute la lyre</em>, ve her şeyin de en kötüsü odur, neden mi? Çünkü sizin aşkınızın aklında sadece ten var, insan bedeninin salt teni var ve dudakların derisi de çok hassas ve onun arkasında da hemen harekete geçen kan var, dudakların şiirsel olarak buluşmasının nedeni de bu, tabii dudaklar yumuşaklığıyla başka yerlerde de dolaşmak ister, sizin asıl peşinde olduğunuz şey, bizimle çıplak yatmaktır, tenimiz teninizde, bize bu absürd zevki tattırmak, zavallı insanlar olarak dudaklarınız ve ellerinizle bizim nemli yerlerimizde dolaşıp tadına bakmak istiyorsunuz ve bunu da yaptığınız işin gülünçlüğünden ve zavallılığından utanmadan ve oyunlarınızı bozacak şeyi aklınıza getirmeden yapıyorsunuz, bir defasında okuduğum bir din kitabının bir mısrasında geçen şeyi düşünmeden yapıyorsunuz bunu. Söz konusu mısrada şöyle yazıyordu:</p>

    <p>‘İnsan teni ne kadar güzel olursa olsun, ne kadar hoş ve temiz olursa olsun,</p>

    <p>İçinde sadece bağırsaklar ve pis koku vardır.’”</p>

    <p>Onaylamadığımı gösterir gibi başımı sallayarak, “Bu çok iğrenç bir mısra, Zouzou,” dedim, “her ne kadar dinî bir kitaptan da olsa, çok iğrenç. Sizin her türlü kabalıklarınızı anlayışla karşılayabilirim ancak bana okuduğunuz bu mısra gerçekten çok iğrenç. Bunun nedenini bilmek ister misiniz? Tabii, eminim ki bilmek istersiniz ve ben bunu size açıklamaya hazırım. Çünkü bu iğrenç mısra güzelliğe, biçime, resme, düşe ve her türlü fenomene olan inancı temelden yıkmak istiyor, oysa bu fenomenler, sözcüklerin ifade ettiği gibi, görüntüde ve düşte yaşıyorlar; eğer görüntünün bir anlamı olmaz ve duyular yumuşak beden üzerinde dolaşıp bayram yapmazsa –ki bunların olmadığı bir yaşam yaşam değildir– yaşamdan ve yaşamın güzelliklerinden nasıl zevk alınır? Güzel Zouzou, şimdi size bir şey söyleyeyim: Sizin okuduğunuz bu dinî mısra en günahkâr et zevkinden daha günahkâr çünkü o tam bir oyunbozan, oysa yaşamın oyununu bozmak sadece günah değil, aynı zamanda da son derece ilkel ve şeytanca bir şey. Peki buna ne dersiniz? Hayır, konuşmamı kesesiniz diye sormuyorum. Ne kadar kaba da olsa ben sizin konuşmanıza izin verdim ama gördüğünüz gibi ben çok kibar konuşuyorum ve sözcükler ağzımdan adeta dökülüyor! Eğer her şey o iğrenç mısrada söylendiği gibi olsaydı, o zaman görünen değil, sadece saygı duyulan gerçek, en çok da cansız yaşam, yani anorganik yaşam söz konusu olurdu. ‘En çok’ diyorum, eğer kötümser düşünülecek olursa, onun tutarlılığında da bir sorun var demektir, acaba Alpler’de güneşin batması ve şelaleler, resimden ve düşten daha çok saygı gösterilip dikkate alınacak şeyler mi? Acaba onlar da güzel olduğu kadar gerçek mi? Yani demek istiyorum ki, içinde biz olmadan, sevgi ve aşk olmadan var olan şey güzel ama sonuçta bundan da kuşku duymak gerekir. Zaten uzun zaman önce ilk üremeyle anorganik yaşam oluşmaya başladı, aslına bakılırsa bu durumun da iç yüzünün çok iyi olmadığı başından beri belli. Garip bir adam, bu dünyada doğa çürüme ve küflenmeden başka bir şey değildir, diyebilir ancak bu biraz saldırgan ve tuhaf bir açıklama olarak algılanır ama sonuçta aşkı ve sevgiyi ve resimden zevk almayı öldüremeyecektir. Bunu bir ressamın ağzından duymuştum ve o ressam küfü, kendisini bütünüyle ona vererek resmediyordu ve bunun için de kendisini profesör diye adlandırıyordu. Grek tanrısını tasvir etmek için insan figürünü model olarak kullandı. Bir zamanlar Paris’te, dişime küçük bir altın dolgu yaptırmak için gittiğim bir diş hekiminin bekleme odasında bir albüm görmüştüm, bu <em>La beauté humaine</em> adlı bir resim kitabıydı ve içi, büyük ressamlar ve heykeltıraşlar tarafından büyük bir şevkle ve emekle yapılmış, değişik dönemlere ait yağlı boya resimleri, metalden dökülmüş ve mermer taşı oyularak yapılmış güzel insan reprodüksiyonlarıyla doluydu. Peki bu kitabın içi neden insan güzelliğini öne çıkaran yapıtlarla doluydu? Çünkü bu dünyada, her dönemde, bu dinsel mısradaki ‘hoş’ ve ‘temiz’ sözcükleriyle ilgilenmeyip, aksine gerçeği biçim ve görüntüde ve hatta dış yüzeyde bulan, kendilerini bunların rahibi ilan eden ve çoğu kez de profesörü sayan bir sürü adam var.”</p>

    <p>Yemin ederim, böyle konuştum; çünkü gerçekten de sözcükler ağzımdan kendiliğinden dökülüyordu. Üstelik sadece bir kez böyle konuşmadım, fırsat buldukça ve Zouzou’yla yalnız kaldığım zamanlarda, bazen tenis kortundaki banklardan birinin üstünde otururken ya da öğle yemeğinden sonra Senyor Hurtado’nun da katıldığı gezinti yerlerinde, Campo Grande’nin ormanlık yolunda ya da muz ağaçlarının ve Largo do Principe Real’in tropikal ağaçlarının arasında yürürken hep böyle konuşuyordum. Bu çifte resmin bazen soylu kısmıyla bazen de kızıyla çift oluşturmak için sürekli yerimi değiştirmek zorunda kalıyordum, zaman zaman Zouzou’yla biraz geride kalıp onun rahatsızlık verici düşüncelerini, yani aşkın genç erkeklerin iğrenç saçmalıklarından biri olduğu yönündeki çocuksu fikirlerini güzel ve zarif sözlerle çürütmeye çalışıyordum.</p>

    <p>Her ne kadar arada sırada yaptığım etkili konuşmamla onda belli bir şaşkınlık ve ikna emareleri görüyor olsam da, bu konudaki düşüncesine inatla ve sımsıkı sarılıyordu; ama beni sessizce sınayan yandan bakışlarıyla, şehvet ve aşkla ilgili olarak gösterdiğim gayretin pek de boşa çıkmadığını gösteriyordu. Sonunda böyle bir an geldi, benim arabamla Cintra köyüne, Don Miguel’in rehberliğinde eski sarayı ve arkasından kayalık tepelerden düzlüklere bakan şatoları gezdikten sonra, dindar olduğu kadar da gösteriş düşkünü ünlü kral Talihli Manuel’in adına ve onuruna, Portekizli kâşiflerin getirdikleri paralarla yapılan ünlü Belém’deki manastıra, yani Jerónimos Manastırı’na yaptığımız ziyaretle böyle bir an gelmişti ve ben o ânı hiç unutamam. Açıkça itiraf etmeliyim ki, Don Miguel’in saraylar ve manastırın mimari tarzlarıyla ilgili olarak verdiği bilgiler ve orada Mağribi, gotik, İtalyan mimari unsurlarının birbirine karışmış olmasından ve buna bir de Hindu mimari unsurunun karışmasından anlatmaya başlaması, deyim yerindeyse, bir kulağımdan girip öbür kulağımdan çıkıyordu. Benim aklımda başka düşünceler vardı, örneğin bu kaba saba konuşan Zouzou’nun aşkı anlamasını nasıl sağlayacaktım, yüreğimiz insani bir sorunla boğuşuyorsa, o zaman bizi çevreleyen doğa da, en tuhaf mimari özelliği olan bir eser de salt bir dekorasyondur ve sorunu olan insan için dikkate alınmayan bir arka plandır. Bununla beraber şunu da kaydetmem gerekir ki, bu inanılmaz ve tüm zamanları devre dışı bırakan ve hiçbir zamana mal edilemeyecek mimari özelliğiyle Belém’deki manastır, bir çocuğun rüyasında görebileceği, sihirle güzelleştirilmiş ve galerilerle çevrelenmiş iç avlusuyla, sivri kuleleri ve kemerli nişlerdeki narin sütunlarıyla meleklerin elleriyle beyaza boyadıkları kum taşından oyularak yapılmış görkemli bir periler ülkesi gibiydi, öyle görkemli bir periler ülkesiydi ki, sanki insan eline ince bir oymacı testeresi almış, taşları işleyerek aralarına mücevher yerleştirerek dantel süslemeler yapmıştı, şunu açıkça söylemeliyim ki, bu taştan periler ülkesinin benim böylesine büyülenmemde, duyularımın coşup kabarmasında ve Zouzou’yla konuşurken kullandığım seçkin sözcüklerde mutlaka payı vardı.</p>

    <p>Biz dördümüz bu mükemmel iç avluda uzunca bir süre oyalandık, onu çevreleyen galerileri tekrar tekrar dolaştık. Don Miguel, biz gençlerin, Kral Manuel mimari tarzı hakkında verdiği bilgilere pek ilgi göstermediğimizi fark edince, Dona Maria Pia’ya yöneldi, onunla önden yürüdü ve biz de, benim çaba göstererek artırmaya çalıştığım belli bir mesafeden onları takip ediyorduk.</p>

    <p>“Hayır, Zouzou,” dedim, “bu mimari güzellikler karşısında kalplerimizin aynı hızla attığını düşünüyorum. Böylesine güzel galerileri olan bir manastır avlusunu şimdiye kadar hiç görmedim.” (Ben şimdiye kadar bir tane bile manastır avlusu görmemiştim ama ilk defa gördüğüm de ancak çocukların rüyalarında görebilecekleri türdendi.) “Burayı sizinle birlikte gezmekten dolayı çok mutluyum. Karar verelim, onu hangi sözcükle betimleyelim! ‘Güzel’ sözcüğüyle mi? Hayır, bu uygun değil, doğal olarak güzel olmayandan daha az güzel değilse de, bu uygun değil. Ama ‘güzel’ çok sert ve asil bir sözcük, siz de öyle düşünmüyor musunuz? ‘Sevimli’ ve ‘büyüleyici’ sözcüklerinin anlamını çok yukarılara, zirveye, yani en yüksek noktaya taşımak gerekiyor; ancak o zaman bu iç avluyu betimleyecek gerçek sözcükler bulabiliriz. Zaten o bunu kendi kendine yapıyor. Güzel ve sevimli olanı kendisi zirveye taşıyor.”</p>

    <p>“Görüyorum ki, gevezelik etmesini pek de iyi beceriyorsunuz, marki. Çirkin değil ama güzel de değil, aksine aşırı sevimli. Ancak aşırı sevimli olan şey de, sonuçta güzel demektir.”</p>

    <p>“Hayır, yine de bir fark var. Bunu size nasıl açıklamalıyım? Örneğin anneniz...”</p>

    <p>“Güzel bir kadın,” diye Zouzou hemen lafa karıştı, “Aslında ben de çok güzelim, değil mi? Şimdi gevezelik yaparak bu farkı bizim üstümüzde göstermek istiyorsunuz herhalde?”</p>

    <p>Kısa bir an sessiz kaldıktan sonra, “Düşündüğüm şeyi benden önce söylüyorsunuz,” diye yanıtladım onu. “Hatta biraz da çirkinleştirerek söylüyorsunuz. Yapmak istediğim şey gerçi sizin ima ettiğiniz şeye benziyor ama aynısı değil. Annenizden ve kendinizden söz ederken, ‘biz’, ‘biz ikimiz’ dediğinizi duymak beni çok heyecanlandırıyor. Ancak bu birlikteliğin tadını çıkardıktan sonra, iki şeyi birbirinden ayırıyorum ve tek tek ele alıyorum. Güzellik kendisini gerçekleştirmek için hoş ve sevimli yanını bir tarafa bırakamaz, bunun için en güzel örnek belki de Dona Maria Pia’dır. Annenizin yüzü o kadar büyük, sert, İber soylusuna özgü gururlu ve insanı ürkütecek derecede ciddi olmasaydı ve sizin yüzünüzdeki sevimlilikten biraz da onda olsaydı, o zaman Dona Maria Pia da çok güzel bir kadın olurdu. Ama görüldüğü gibi bir güzellik abidesi değil; buna karşın siz, Zouzou, güzelliğin ve sevimliliğin doruk noktasını oluşturuyorsunuz. Siz manastırdaki galerilerin çevrelediği o görkemli iç avlu gibisiniz...”</p>

    <p>“Oh, çok teşekkür ederim! Demek oluyor ki ben Kral Manuel tarzında bir kızım ve haşin bir yapı tarzım var. Çok, çok teşekkür ederim, ben bunun adına kur yapma diyorum.”</p>

    <p>“Benim bu içten söylediklerimle alay ederek, kur yapıyorsunuz demeniz ve kendi kendiniz için de haşin bir yapı tarzı demeniz size kalmış bir şey. Ancak manastırın o görkemli avlusunu görmekten böylesine etkilendiğim ve aynı şekilde sizden de etkilediğim için, onunla karşılaştırma yapmam aslında sizi şaşırtmamalı. Ben de onu zaten ilk defa görüyorum, eminim ki siz onu daha önce birkaç kez görmüşsünüzdür.”</p>

    <p>“Evet, birkaç kez gördüm.”</p>

    <p>“Öyleyse onu yeni tanıdığınız birinin eşliğinde ilk defa gördüğünüze sevinmeniz lazım. Çünkü bu, insanın bildiği bir şeyi yeni gözlerle, yeni tanıdığı birinin gözleriyle ilk defa görüyormuş gibi görmesini sağlar. İnsan her şeyi ve doğal olarak hep orada duruyormuş gibi gelen en sıradan şeyleri bile yeni ve heyecanlı gözlerle ilk defa görüyormuş gibi görmelidir. Böylece var olanın karşısında körelmiş olan gözler, heyecan duyma yetilerini yeniden kazanırlar ve böylece dünyada taze ve canlı kalırlar; yoksa her şey körelir, yaşam, sevinç, heyecan. Örneğin aşk...”</p>

    <p>“<em>Fi donc! Taisez-vous!</em>”<a class="si-noteref epub-type_noteref" href="#f159" id="ref_f159">159</a></p>

    <p>“Ama neden? Muhtemelen kendinizce doğru bulduğunuz ilkenize göre, yani ‘Susmak sağlıklı değildir’ ilkenize göre aşk hakkında defalarca konuştunuz ve yorumda bulundunuz. Üstüne üstlük bir de iğrenç bir dinsel mısra örneği verdiniz ki, insan, aşkla ilgili bu kadar kötü konuşmak nasıl mümkün olabilir diye hayretler içinde kalıyor. Aşk denilen gerçekle ilgili olarak öyle kaba ve duygusuzca konuştunuz ki, insan bunun sağlıklı bir şey olmadığını görüyor ve aşk hakkındaki düşüncelerinizi değiştirme konusunda size yardımcı olma zorunluluğunu hissediyor, daha değişik bir ifadeyle söylemem gerekirse, bu konuda kafanızı düzeltmek gerekiyor. Eğer insan aşka yeni gözlerle ilk defa bakıyormuş gibi bakarsa, o zaman aşkın ne kadar heyecan verici ve ne kadar baş döndürücü bir şey olduğunu fark eder! Aşk tıpkı bir mucize gibidir, ondan ne eksiği ne de fazlası vardır! Son analizde, bütünüyle ve her şeyiyle tüm varoluş bir mucizedir ama benim anlayışıma göre aşk tüm varoluşun en yüce mucizesidir. Geçenlerde doğanın insanları birbirinden özenle ayırıp sınıflandırdığını söylemiştiniz. Çok isabetli ve yerinde bir saptamaydı. Evet, doğaya ve doğanın kurallarına göre bu böyle ama aşk söz konusu olunca, doğa bir istisna yapar, insan aşka yeni gözlerle bakarsa, onun olağanüstü bir duygu olduğunu görür. Bu şaşırtıcı istisnai duruma izin veren ya da onu oluşturan şey, doğanın bizzat kendisidir. Eğer siz bu konuda doğanın tarafını tutar ve aşka karşı çıkarsanız, o zaman doğa size teşekkür etmez; bu bir yanılgıdır, siz bilmeden doğaya karşı gelmiş oluyorsunuz. Kafama koydum, sizin bu çarpık düşüncelerinizi düzelteceğim. Evet, çok doğru, insan kendi derisi ve bedeniyle diğerinden ayrışmış, tek başına yaşayan bir bireydir, insan doğası gereği ötekinden ayrışmak ve kendisi gibi olmak ister, tek başına olmak ister ve temelde başkaları onu hiç ilgilendirmez. Aslında ötekilerin hepsi kendi derileri ve bedenleriyle onda tiksinti uyandırır, insanın tiksinti duymadığı tek kişi kendisidir. Bu bir doğa yasasıdır ve ben bunu olduğu gibi aktarıyorum. İnsan masada oturmuş, bir şey düşündüğünde, dirseklerini masanın üstüne dayar, başını ellerinin içine alır ve muhtemelen birkaç parmağını da yanağına dayar ve bir tanesini de dudaklarının arasında tutar. Tamam, bu onun parmağı ve onun dudaklarıdır, peki ya sonrası? Ama başkasının parmağını dudaklarının arasına koyduğunda, bu ona iğrenç gelebilir, onu tiksindirebilir, öyle değil mi? İnsanın doğası gereği diğeriyle olan ilişkisinin temelinde hep bir tiksinme olayı söz konusudur. Diğerinin bedensel yakınlığı her zaman sıkıntı vericidir ve son derece sevimsiz bir durumdur. İnsan bu durumda yabancı birinin bedenine duyularını açmaktansa, boğulmayı yeğler. Bu nedenle herkes kendi bedeninde ve kendi derisinin altında duyularını başkasına açmamaya özen gösterir ve böylece diğerini ve kendi öz ayrışıklığının duyarlılığını korumuş olur. Tamam, ya da en azından doğru. Bu sözlerle doğal olarak kabul gören durumu genel hatlarıyla ve doğru olarak özetledim ve sizin için hazırladığım konuşmamda buna özel bir bölüm de ekledim.</p>

    <p>İşte burada, doğanın, sizin temelde ortaya koyduğunuz tepkisel davranışınızdan şaşırtacak derecede büyük bir sapma göstermesi devreye giriyor; bu öyle bir şey ki, insanın bedensel ayrışması ve kendi bedeniyle yalnız kalması gibi iğrenç isteğinde ısrar etmekten vazgeçmesini, kimsenin kendisinden tiksinti duymadığı bu değişmez doğa yasasının bütünüyle kaldırılmasını sağlıyor, öyle ki bunu ilk defa yaşamak için çaba gösteren birinin gözlerinden –ki zaten bu çabayı göstermek insanın görevidir– heyecandan ve coşkudan inci tanelerinin döküldüğü görebilir. Ben ‘inci taneleri’ ve ‘dökülen’ diyorum çünkü bu sözcükler şiirseldir ve eşyanın tabiatına daha uygundur. Bu bağlamda ‘gözyaşı’ sözcüğü biraz basit kalıyor. Göze kömür tozu da kaçsa, gözden yaş akar ama ‘inci tanesi’ çok yüce bir şeydir.</p>

    <p>Sizin için hazırladığım konuşmayı ara ara kesip yeni bir bölüme başlayacağım için sizden özür dilerim, Zouzou. İnci tanelerinin dökülmesinde olduğu gibi, çok rahat konu dışına çıkabiliyorum ve her seferinde sizin kafanıza doğru şeyleri sokma görevime tekrar tekrar yoğunlaşmam gerekiyor. Öyleyse, hadi başlayalım bakalım! Doğanın kendiliğinden gerçekleştirdiği nasıl bir sapmadır bu ve evreni şaşkınlığa uğratarak bir bedenle diğer beden arasındaki, yani senin bedeninle benim bedenim arasındaki ayrışmayı ortadan kaldıran şey nedir? İşte bu aşktır. Aslında sıradan bir olay ama hep yeni kalan ve yakından incelendiğinde, öyle şaşırılacak mucizevi bir olay değil. Peki ne oluyor? Birbirinden ayrı olan iki bakış, ayrı ayrı olmaktan kurtulup birbiriyle buluşur. Şaşkın, ürkek ürkek bakan ve etraflarındaki hiçbir şeyi görmeyen bu bakışlar birbirlerinden utanırlar ancak bakışmaktan vazgeçemezler ve birbirlerinin gözleri içinde kaybolurlar – eğer isterseniz şöyle de diyebilirim: Birbirlerinin içine düşerler ancak burada ‘batmak’ sözcüğünü kullanmak gerekli değil, ‘düşmek’ sözcüğü de yerinde bir sözcük. Tabii bu işin bir de suçluluk duygusu uyandıran vicdani boyutu var ama bunun neyle ile ilgili olabileceğini şimdilik bir tarafa bırakıyorum. Ben sıradan bir asilzadeyim, bu nedenle hiç kimse benden dünyanın gizemini çözmemi bekleyemez. Ama neresinden bakarsan bakın, yaşanılabilecek en tatlı vicdan azabıdır bu, bu iki kişi gözlerdeki ve kalplerdeki vicdan azabıyla bütün kuralları bir tarafa bırakıp gözlerini kırpmadan birbirlerine yaklaşırlar. Önceleri normal bir konuşma biçimiyle şundan bundan konuşurlar ancak aslında şu da bu da yalandır, aynı şekilde konuştukları sıradan dil de sahtedir ve işte bu yalan dolandan dolayı konuşurken dilleri ağızlarında dolaşır ve gözlerinde hep tatlı bir yalan vardır. Biri diğerinin saçlarına, dudaklarına, kollarına, bacaklarına ve tüm öteki uzuvlarına bakar ve daha sonra yalancı bakışlarını yere çevirir ya da amaçsızca başka bir yere doğru bakar çünkü ikisinin de gözleri kördür ve kendilerinden başka hiç kimseyi göremezler ancak ateşli bakışları giderek daha da parlayarak diğerinin saçlarına, dudaklarına, kollarına, bacaklarına ve tüm öteki uzuvlarına yeniden odaklanabilmek için bu dünyada kendisine sığınacak bir yer arar, zira bütün bunlar sıradanlığını kaybetmiştir ve artık yabancı değildir ve umursanmaz olmaktan çıkmıştır, yani insanı rahatsız edici ve tiksindirici değillerdir çünkü bu uzuvlar artık birinin değil, ötekinindir ve zevk almanın, arzulamanın ve insanın içini yakan o dokunma isteğinin konusu olmuştur, bu öyle bir duygu sarhoşluğudur ki, gözler kendilerine sunulanı çok önceden fark eder ve çalarlar.</p>

    <p>Bu benim konuşmamdan bir paragraf, Zouzou ve ben şimdi bir satırbaşı yapıyorum. Beni dikkatle dinleyin, olur mu? Aşk hakkında ilk defa bir şey duyuyormuş gibi dinleyin beni, tamam mı? Böyle olmasını umuyorum. Çok uzun sürmez. İmtiyazlı insanlar, onun bunun yalanlarından, kararsız davranışlarından ve terbiyesiz ağızlardan bıktıklarında, üstlerindeki elbiseleri çıkarıp atıyorlarmış gibi her şeyi bir tarafa bırakacaklar, dünya ve kendileri için tek geçerli olan sözcüğü, yani öne sürülen her şeyin bir safsatadan ibaret olduğunu düşündüren ‘seni seviyorum’ tümcesini kullanacaklardır. Bu gerçekten de geçerli olan en cesur ve en tatlı kurtuluştur ve böylece öpüşmek için dudaklar birbirinin içine gömülür ya da şöyle de diyebiliriz: İnsanın ayrıştırılarak tek başına kaldığı dünyasında, gözlerden inci taneleri döktüren öpüşmeyle dudaklar birbirlerinin içine dalarak bu eşsiz olayı yaşarlar. Hatırlıyor musunuz, öpüşmeyle ilgili ne kadar da kötü konuşmuştunuz, oysa öpüşmek ayrışmışlığın, yalnız bırakılmanın ve hiçbir şey istememe iğrençliğinin ortadan kaldırılmasının en güzel kanıtıdır. İtiraf ediyorum, hem de en hararetli duygularımla itiraf ediyorum ki, öpüşmek arkasından gelecek olanların başlangıcıdır çünkü o yakınlaşmanın, çok yakınlaşmanın, mümkün olduğu kadar sınırsız yakınlaşmanın, insanın boğulacak gibi olduğu bir yakınlaşmanın sessiz ve şaşırtıcı bir ifadesidir ve arzulamanın en güzel örneğidir. Sevgili Zouzou, aşk, seven sayesinde her şeye kadirdir. Yakınlaşmayı sınırsız kılmak, onu mükemmel hale getirmek ve iki farklı bedenin bütünleşmesini sağlamak için aşk sonuna kadar her şeyi dener ve yapar ama bütün bu çabalarına rağmen ne yazık ki trajikomik bir şekilde hiçbir zaman başarılı olamaz. Aşkı doğanın kendisi icat etmiş olsa da, temelde ayrışmadan vazgeçemediği için onu aşamıyor. İki kişinin bir kişi olması birbirlerini sevenlerin yapacağı bir şey değil, bu onların ikisinin dışında olur, onların çabaları sonucu ortaya çıkan üçüncü kişiyle, yani çocukla olur. Ama ben burada çocuk bereketinden ve çocuk saadetinden söz etmiyorum; bu benim konumu aşar ve ben onun üstesinden gelemem. Ben aşktan yeni ve asil sözlerle konuşuyorum ve sizin aşka yeni gözlerle bakmanızı sağlamaya ve aşkın, insanı derinden sarsan o büyüleyici yanını anlamanız için duygularınızı harekete geçirerek aşk hakkında bir daha kötü konuşmanızı engellemeye çalışıyorum, Zouzou. Bunu da paragraf paragraf yapıyorum çünkü bir seferde her şeyi anlatamam, bunun için burada yeni bir satırbaşı daha yapıp şunları da belirtmek istiyorum:</p>

    <p>Sevgili Zouzou, aşk sadece âşık olma durumunda söz konusu değildir, âşık olma durumunda ayrışmış bir beden. öteki bedenden hoşlanmadan edemez. Varoluşunun zarif izleri ve imalarıyla tüm dünyayı dolaşır. Caddenin köşesinde duran ve yüzünüze bakan üstü başı pislik içindeki dilenci bir çocuğun eline birkaç centavo tutuşturmakla kalmazsınız, elinize eldiven takmamış olsanız bile, bitli olduğunu bile bile, onun saçını okşarsınız ve gözlerine bakıp gülümsersiniz ve bundan sonra, öncesinde olduğunuzdan daha da mutlu olarak yolunuza devam edersiniz – işte bu aşkın narin izi değil de nedir? Size bir şey söylemek istiyorum, Zouzou: Dilenci çocuğunun bitli başını çıplak elinizle okşamanız ve bunun sonunda da kendinizi öncekinden daha mutlu hissetmeniz, belki de aşkın, sevilen bir bedeni öpüp okşamaktan daha şaşırtıcı bir şekilde belirtilmesidir. Çevrenize şöyle bir bakın ve bunu ilk defa yapıyormuş gibi bakın insanlara! Aşkla ilgili izleri, imaları ve aşk uğruna verilen tavizleri, yani ayrışmış bir bedenin öteki beden hakkında hiçbir şey bilmek istememesi ile ilgili olarak verilen tavizleri her yerde görürsünüz. İnsanlar tokalaşmak için birbirlerine ellerini uzatırlar, bu çok sıradan, günlük ve geleneksel bir olay. Bunu görünce, âşık olanlar ve aşkı yaşamalarına henüz daha izin verilmediği için bedensel temastan zevk alanlar dışında kimse aklına başka bir şey getirmez. Diğerleri bu tokalaşma olayını yaratanın aşk olduğunu hissetmez ve düşünmezler ama bunu yaparlar. Bedenlerinin arasındaki mesafeyi korurlar ve aman çok yakın olmayalım, derler! Ancak bu mesafenin ve son derece sıkı bir şekilde korunan bireysel yaşamın dışına çıkarak birbirlerine ellerini uzatırlar ve yabancı eller birleşir, birbirini kavrar ve birbirini sıkar, bu hiçbir şey değildir, sıradan bir olaydır, görünüşe göre hiçbir önemi yoktur, böyle düşünülür. Ama gerçekte, yakından bakıldığında şaşkınlık yaratacak şeylerin alanına girer, doğanın kendi ilkelerinden sapmasının bir işareti, bir yabancının başka bir yabancıya karşı hissettiği isteksizliğinin inkârı ve insanın içinde hep var olan gizli aşkın belirtisidir.”</p>

    <p>Lüksemburg’daki sevgili annem bu konu hakkında benim böyle konuşmuş olamayacağımı, bunun sadece güzel bir kurgu olduğunu düşünürdü herhalde. Ancak tüm onurum üzerine yemin ederim ki, tam da böyle konuştum. Zira sözcükler adeta ağzımdan dökülüyordu. Böyle güzel bir konuşma yapmayı, her tarafını dolaştığımız Belém’deki manastırın iç avlusunun o olağanüstü güzelliğine ve kendine özgü görkemli mimari yapısına borçluydum sanırım; bırakalım, nasıl olduysa oldu işte. Ne denirse densin, ben böyle konuştum ve konuşmamı bitirdiğimde, çok tuhaf bir şey oldu. Zira Zouzou bana elini uzattı! Sanki taş oyma işini inceliyormuş gibi, başını yana çevirmiş, yüzüme bakmadan, doğal olarak onun solunda yürüdüğüm için, sağ elini bana uzattı ve ben onun elini tuttum ve sıktım, o da benim elimi sıkarak bana karşılık verdi. Ama aynı anda da ani bir hareketle elini elimden çekti ve öfkeli bir şekilde kaşlarını çatarak şöyle dedi:</p>

    <p>“Benim iznimi almadan çizdiğiniz resimler nerede? Onları hâlâ bana niye vermediniz?”</p>

    <p>“Ama Zouzou, ben bunu unutmadım ve unutturmak niyetinde de değilim. Ama siz de biliyorsunuz ki, uygun bir fırsat yaratamadık...”</p>

    <p>“Fırsat yaratma konusundaki yaratıcılığınız son derece zayıf. Anladığım kadarıyla sizin beceriksizliğinize biraz el atmak lazım. Başınızı yukarı kaldırıp biraz etrafınıza bakarak gözlemleme yeteneğiniz olsaydı, benim size anlatmama gerek kalmadan, bizim evin arka bahçesinde bir bank olduğunu görürdünüz. Orada zakkum ağaçlarının arasında daha çok kulübeye benzeyen bir yer var, öğle yemeklerinden sonra gidip oradaki bankta oturmaktan keyif aldığımı bilmeniz gerekirdi, öyle değil mi? Doğrusu bunu bilmeniz gerekirdi, orada, bankın üstünde otururken, ara sıra kendi kendime söylediğim gibi, tabii siz bunu bilmiyorsunuz. En küçük bir hayal gücüyle ve beceriyle bize yemeğe geldiğinizde, kahve içildikten sonra, gidiyormuş gibi yapıp biraz gittikten sonra geri dönerek yaptığınız o müthiş eserlerinizi bana vermek için beni kulübede ziyaret ederdiniz. Çok şaşırdınız herhalde? Dâhice bir fikir, değil mi? – Sizin anlayışınıza göre belki çok uygundur. Artık bir dahaki sefere bir zahmet böyle yaparsınız – Yapacak mısınız?”</p>

    <p>“Mutlaka böyle yapacağım, Zouzou! Gerçekten de akla en yatkın, çok dâhice bir düşünce. Zakkum ağaçlarının arasındaki bankı şimdiye kadar fark etmediğim için bağışlayın beni! Bank o kadar geride duruyor ki, hiç dikkatimi çekmedi. Demek yemeklerden sonra oraya gidip zakkumların arasında tek başınıza oturuyorsunuz? Harika! Ben de biraz önce sizin açık açık söylediğiniz gibi davranacağım. Herkesle ve tabii sizinle de alenen vedalaştıktan sonra, eve gidiyormuş gibi yapacağım ama eve gitmeyip çizdiğim resimlerle size geleceğim. Bunun için elimi uzatarak size söz veriyorum.”</p>

    <p>“Eliniz sizde kalsın! Daha sonra, sizin arabanızla eve döndükten sonra da tokalaşabiliriz. Her an tokalaşmamızın bir anlamı yok!”</p>
  </div>

  <div class="si-footnotes html5_section">
    <div class="si-footnote html5_aside epub-type_footnote" id="f159">
      <a class="si-backref" href="#ref_f159">159</a><span class="si-footnote-text">. (Fr.) Yuh! Çenenizi kapayın! (Ç.N.)</span>
    </div>
  </div>
</body>
</html>