<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Dolandırıcı Felix Krull'un İtirafları</title>
  <link href="../Styles/main.css" rel="stylesheet" type="text/css"/>
</head>

<body class="chapter epub-type_chapter">
  <div class="sayfa-bosluk html5_section">
    <h1>Beşinci bölüm</h1>

    <p>Hayat ne kadar da yaratıcı! Çocukluk düşlerimizi nasıl da gerçeğe dönüştürüyor, deyim yerindeyse onları bulutların içinden çıkarıp yaşama dönüştürmeyi nasıl da beceriyor! Kısa bir süre için hizmet sanatımı sürdürürken, kimliğimi gizlemekten aldığım keyfi çocukken kurduğum prenslik hayallerimden de almamış mıydım? Çok keyifli ve aynı zamanda da çok tatlı bir çocuk oyunuydu bu. İşte bu oyun şimdi belli ölçüde ve belli bir süre için gerçek olmuştu, bir seneyi aşmamak kaydıyla, deyim yerindeyse, bir markinin asalet beratını cebimde taşıyacaktım. Vaktiyle uykumdan uyandığım andan itibaren bütün gün boyunca tattığım gibi müthiş bir duyguydu bu ve ben mavi frak içinde hizmet sunduğum otelde ve çevremde hiç kimsenin dikkatini çekmeden, bu müthiş duygunun tadını çıkarıyordum.</p>

    <p>Duygularımı paylaşan sen, ey sevgili okur! Çok mutluydum. Kendime değer veriyordum ve kendimi seviyordum – başkalarına gösterilen nezaket ve yardımseverlikte ifadesini bulan bir sevgiyle, topluma yaraşır bir biçimde seviyordum kendimi. Benim içimde sakladığım bu yüce duygular, aptal birini, yukarıdakilere karşı kendini beğenmişliğe, küstahça ve saygısızca davranışlar sergilemeye, aşağıdakilere karşı da kendini yüksek görerek arkadaşlığa ve dostluğa yakışmayan davranışlarda bulunmaya yöneltirdi belki de. Bana gelince; yemek salonundaki konuklara gösterdiğim nezaket ve saygı hiçbir zaman şimdikinden daha çok takdir toplayamazdı, onlarla konuşurken ses tonum hiçbir zaman bundan daha yumuşak olmamıştı, beni kendi sınıflarından sayan garson meslektaşlarıma, üst kattaki yatakhane arkadaşlarıma karşı olan davranış biçimim hiçbir zaman bu sırrı taşıdığım o günlerden daha neşeli ve samimi olmamıştı; ancak içimde sakladığım sırrımdan dolayı davranışlarıma, yüzümdeki hafif gülümseme eşlik ediyor olabilir ama bu gülümseme bu sırrı ele vermekten çok gizliyordu: Zaten yüzümdeki bu gülümseme içimdeki sırrı salt düşünceli davranmaktan dolayı gizliyordu; çünkü benim şu anki adımın taşıyıcısı, ilk başlarda, belki de yarınki görüşmemizden sonra, ayık bir haldeyken, yaptığımız anlaşmadan pişmanlık duyacak ve verdiği sözden vazgeçecekti. Ekmeğimi kazandığım insanlara bugünden yarına işten ayrılacağımı söylemeyecek kadar dikkatliydim ama bu işin olacağından çok emindim. Venosta benim kendisinden önce bulduğum bu çözüm önerisinden dolayı çok mutluydu. Ve Zaza’nın çekim gücü bana onun sadakatini garantiliyordu.</p>

    <p>Yanılmamıştım. Bu önemli buluşmamız 10 Haziran akşamında gerçekleşmişti ve ben 24 Haziran’daki son buluşmamıza kadar işimden ayrılamazdım. Ama ayın 17’sinde ya da 18’inde onunla tekrar karşılaştım çünkü marki o günlerden birinin akşamında benim hizmet ettiğim yemek salonunda kız arkadaşıyla birlikte yemek yemişti, tabii yemekte benimle beraberdi, yemeğini yerken yanında benim de olmamı istemişti, bunu fırsat bilerek benim kararlılığımla birlikte kendi kararlılığını da teyit etmişti. Servis yaparken, “<em>Nous persistons, n’est-ce pas</em>?”<a class="si-noteref epub-type_noteref" href="#f132" id="ref_f132">132</a> dedi kulağıma fısıldayarak, benim kendisine verdiğim, “<em>C’est entendu</em>,”<a class="si-noteref epub-type_noteref" href="#f133" id="ref_f133">133</a> yanıtı belirgin olduğu kadar da gizli kalması gereken bir yanıttı. Ben ona büyük bir saygıyla servis yapıyordum, aslında bu benim kendime olan saygımdan kaynaklanıyordu; ayrıca gözlerini cilveli cilveli oynatıp kırpıştıran Zaza’ya da pek çok kez, “<em>Madame la Marquise</em>,” diye hitap ettim, bu sadece benim ona olan minnet duygumun ifadesiydi.</p>

    <p>Bundan sonra Mösyö Machatschek’e, ailevi nedenlerden dolayı Saint James and Albany Oteli’ndeki görevimden 1 Ağustos’ta ayrılmak zorunda olduğumu söylemekte bir sakınca görmedim. Mösyö Machatschek bunu duymak istemedi, bana işten ayrılmak için öngörülen yasal süreyi kaçırdığımı ve şu anda işi bırakmamın mümkün olmadığını, işi böyle bırakıp gidersem, bir daha asla iş bulamayacağımı, bu ayki maaşımı keseceğini ve buna benzer daha pek çok şey söyledi. Söyledikleri, işten ayrılmaktan vazgeçmiş gibi sahte bir edayla önünde eğilmeme ve oteli ayın birinden önce ve hatta hemen terk etmeme yaradı. Zira yeni ve daha yüksek düzeydeki yaşamıma başlayıncaya kadar geçecek süre bana biraz uzun gelmişti; aslında seyahat için gerekli hazırlıkları yapmam, temsil ettiğim sınıfa ait kılık kıyafet ve gerekli diğer eşyaları temin etmem için bu süre hiç de uzun değildi. Biliyordum: 15 Ağustos’ta gemim, yani Cap Arcona Lizbon’dan kalkacaktı. Üstelik geminin kalkışından sekiz gün önce oraya gitmem gerektiğini de biliyordum. Gerekli alışverişleri ve hazırlıkları yapabilmem için kalan zamanın ne kadar az olduğu ortadaydı.</p>

    <p>Bütün bunları evde kalacak olan yolcuyla bankadaki nakit paramı çektikten sonra, yani parayı onun üstüne, benim üstüme geçirdikten sonra, oturduğum fakirhanemden onun Rue Croix des Petits Champs’daki üç odalı, güzel evine gittiğimde konuştuk. Oteli sabahleyin erkenden ve kimselere görünmeden terk etmiştim; ayrılırken, giydiğim garson üniformamı değersiz bir eşya gibi bir kenara bıraktım ve son aylık ücretimi de almaktan vazgeçtim. Venosta’nın evinde kapıyı açan uşağa, görevini tamamlayan ve bana ters gelen adımı söylemek çok zor geldi ve kendimi bu isimle son kez adlandırdığım bilinci bu zorluğun üstesinden gelmeme yardımcı oldu. Louis beni içten bir samimiyetle karşıladı ve sanki daha acil bir işi yokmuş gibi seyahatimiz için gerekli olan kredi mektupları sirkülerini bana hemen teslim etti: Bu kredi mektubu sirküleri iki kâğıttan oluşuyordu, bunların bir tanesi asıl kredi mektubuydu, yani seyahat eden kişinin tüm meblağı çekebileceğini gösteren banka teyidiydi, diğeri ise kredi mektubunu veren bankanın iletişim içinde olduğu ve seyahat eden kişinin uğrayacağı diğer şehirlerdeki bankaların listesini içeriyordu. Kredi mektubunun iç sayfasında hamilin kimlik bilgisi olarak imza örneği yer alıyordu ve Loulou bu imza örneğini her zaman attığı gibi atmıştı. Daha sonra bana Portekiz’in başkentine gidecek olan tren biletini ve Buenos Aires’e gidecek gemi biletini vermekle kalmadı, bu iyi kalpli delikanlı veda armağanı olarak birbirinden değerli birkaç takı da hazırlamıştı: Üzerine isim yazılmış, platin zincirli yassı bir altın cepsaati ve gece için takılan, üzerine L.d.V. harfleri kazınmış altın yaldızlı siyah ipek bir kuşak ve buna ek olarak da o zamanların modası olan altın kaplamalı çakmak, çakı, kurşunkalem ve çok narin bir sigara tabakasının takıldığı, yeleğin altından geçip pantolonun arka cebine doğru uzanan bir altın zincir. Bütün bunlar sevindirici şeylerdi ancak Venosta’nın akıllıca davranıp kendi mühür yüzüğünün kopyası olarak yaptırdığı, üstünde malakite işlemeli aile arması olan, etrafını kulelerin çevrelediği ve Anka kuşlarının koruduğu bir kale kapısından oluşan yüzüğü benim parmağıma takması tam bir şölene dönüşmüştü. Onun, “Benim gibi ol!” anlamına gelen bu pantomimsi davranışı, beni duygulandırmak yerine, bende daha çok çocukluk dönemimizden alışık olduğumuz kılık değiştirme ve farklı bir kişiliğe bürünme öyküleriyle ilgili anılar uyandırmıştı. Ama Loulou’nun gözleri bu sırada her zamankinden daha hınzırca gülüyordu; aslına bakılırsa amacını bir tarafa bırakacak olursak, bu oyunun kendisini çok eğlendirdiği, en küçük bir ânını bile kaçırmak istemediği gözlerinden anlaşılıyordu.</p>

    <p>Birkaç kadeh Sen Benua likörü içip kaliteli Mısır sigaralarını tüttürürken, bazı ayrıntıları daha görüştük. Markinin benim elyazımla ilgili hiçbir tereddüdü kalmamıştı, yolculuk sırasında uğrayacağım yerlerde, onun anne ve babasından alacağım mektupları kendisinin şimdiki adresine (Sévres, Seine et Oise, Rue Brancas) yollama önerimi çok yerinde bulduğunu söyledi, böylece markinin vereceği işaret üzerine, gecikmeli ve sonradan da olsa, önceden öngörülemeyen ailevi ve toplumsal olayların ayrıntılarına cevabi mektubumda değinebilecektim. Markinin aklına bir şey daha geldi, o da şuydu: Kendisi resim yapıyordu, ben şimdi onun yerine geçtiğime göre, resim yapma konusunda benim de bir şeyler bilmem gerektiğini düşünüyordu. Bunu <em>nom d’un nom</em><a class="si-noteref epub-type_noteref" href="#f134" id="ref_f134">134</a> nasıl yapacaktım! – Bunun için korkmanıza gerek yok, dedim ve ondan, yumuşak bir kurşunkalemle kaba bir kâğıda yazılmış ya da tebeşirle çizilmiş doğa manzarası taslaklarının, kadın portrelerinin, Zaza’nın ayakta durarak ya da uzanarak modellik yaptığı yarı ve bütünüyle çıplak resimlerinin yer aldığı eskiz dosyasını vermesini istedim. Deyim yerindeyse, biraz cahil cesaretiyle çizilmiş portrelerin kafalarında belli bir benzerlik olduğu söylenebilirdi – pek fazla değil ama yine de bir benzerlik vardı. Doğa manzarası taslaklarına gelince; onlara gölgeyi çağrıştıran denetlenemez bir görüntü ve nesnel olarak bir tanınamazlık karakteri verilmişti; taslaklar, çizgiler çekilir çekilmez, bir silme malzemesiyle neredeyse tamamen silinip bulandırılarak belli belirsiz sisli bir görüntüye bürünmüşlerdi. Bu, sanatsal bir yöntem miydi, yoksa sahtekârca uygulanan bir yöntem miydi, bunun kararını verecek merci ben değildim ama ne denirse densin, ister sahtekârlık densin ya da denmesin, bunu kendimin de yapabileceğine hemen o an karar verdim. Markinin yumuşak kurşunkalemlerinden bir tanesini istedim, ayrıca ürettiklerine gizemli bir belirsizlik veren, çok kullanılmaktan simsiyah olmuş, ucuna keçe bir başlık takılmış küçük bir çubuğu da istedim ve havaya şöyle bir baktıktan sonra, beceriksizce bir köy kilisesi resmi ve onun hemen yanı başına da fırtınadan eğilmiş ağaçlar çizip çocukça yaptığım karalamaları keçeli silgisiyle harika bir yaratıcılığa dönüştürdüm. Çizdiğim resmi gösterince, Louis biraz şaşırmıştı sanki ama yine de çok sevindi ve bunu hiç çekinmeden herkese gösterebileceğimi söyledi.</p>

    <p>Kendi onurunu düşündüğünden, frak, redingot, pantolonu ince şeritli jaketatay, açık, koyu denizci mavisi ceketler gibi gerekli kıyafetleri, Londra’ya gidip sık sık kendisine elbise diktirdiği ünlü terzi Paul’e diktirmek için bana hiç vakit kalmayaşından yakınıyordu; ancak temsil ettiğim sınıfa uygun olarak ihtiyaç duyduğum keten ve ipek iç çamaşırlar, çeşitli ayakkabılar, şapkalar ve eldivenler hakkında iyi bilgi sahibi olmam karşısında çok duygulanmıştı. Bunların pek çoğunu Paris’te temin etmek için yeterince vaktim vardı; evet, hatta burada ihtiyacım olan birkaç elbiseyi de diktirebilirdim ama en kötü konfeksiyon ürünü bir takım elbisenin bile benim üzerimde beden ölçülerime göre dikilmiş en pahalı elbise gibi durduğu için bu zahmetten kurtulmuştum.</p>

    <p>Gerekli olan giysilerin bir kısmının temini, özellikle de beyaz tropikal giysilerin temini Lizbon’a varıncaya kadar ertelendi. Venosta seyahat hazırlıklarını tamamlaması için ailesinin kendisine verdiği birkaç yüz frankı, Paris’teki alışverişlerim için bana verdi ve bunlara benim kendisine teslim ettiğim paradan birkaç yüz frank daha ekledi. Ahlak anlayışımın gereği olarak aldığım bu paraları seyahat sırasında yapacağım tasarruflarla kendisine iade edeceğime dair ona söz verdim. Venosta eskiz dosyasını, çizim kalemlerini ve çok işe yarayan silgisini bana verdi, ayrıca isimlerimizin ve onun adresinin yazılı olduğu bir paket kartvizit de verdi; bir türlü hâkim olamadığı kahkahasıyla sırtımı tıpışlayarak bana sarıldı, gittiğim yerlerde tasavvur edilebilecek en güzel ve en eğlenceli günleri geçirmemi dileyerek beni uzaklara gönderdi. –</p>

    <p>Sevgili okur, işte ben iki hafta ve birkaç gün sonra, trene binip uzaklara doğru yola çıktım, Kuzey-Güney ekspresinin aynalarla süslenmiş, gri pelüş döşemeli birinci sınıf kompartımanına oturmuş, pencerenin kenarında, kolumu üstünde oturduğum kanepenin açılıp kapanan kolçağına dayamış, başımı kanepenin arkalığındaki dantel örtünün üstüne yaslamış, bacak bacak üstüne atmış, üstümde İngiliz kumaşından kalıp gibi ütülü bir takım elbise, ayaklarımda rugan çizmeler ve onların üzerinde de açık renkli getrlerimi dolamış, uzaklara doğru yol alıyordum. Geminin kamarasına konulacak olan tıka basa dolu bavulum bagaja verilmişti. Dana ve timsah derisinden yapılmış ve üzerinde L.d.V. harfleri kazınmış monogramımı ve dokuz dişli bir tacın yer aldığı el bagajımı, oturduğum kanepenin üzerindeki filenin üstüne koymuştum.</p>

    <p>Canım bir şey yapmak istemiyordu, bir şeyler okumak da istemiyordum; oturmak ve olduğum kişi olarak kalmak istiyordum; vakit geçirmek için başka hangi eğlenceye gerek vardı ki? Ruhum rahatlamıştı ve düşteymiş gibi bu yeni durumumdan etkilenmişti. Mutluluğumun sadece ya da özellikle kibar bir insan olmamdan kaynaklandığını düşünen, yanılır. Hayır, mutluluğumun asıl nedeni, eski benliğimin değişmesi ve yenilenmesiydi, yani eski Âdem’i üstümden çıkarıp başka bir Âdem’in benliğine bürünmemdi. Benliğimin değişmesi yalnızca bir tazelenme, bir yenilenme değildi; benliğimin değişmesiyle birlikte eski yaşam biçimime ait olan ve artık geçerliliğini kaybetmiş tüm anıları ruhumdan atabildiğim ölçüde, iç dünyamda da belli bir rahatlama hissediyordum. Ama burada böyle otururken, artık o eski anılar üzerinde herhangi bir hakkım yoktu, bu da gerçekten bir kayıp değildi. Benim anılarım! Bunların artık benim anılarım olamayacakları gerçeği hiçbir şekilde kayıp sayılmazdı. Ama eski anıların yerine yenilerini koymak hiç de kolay değildi. Lüks köşemde öylece otururken, içimde tuhaf bir zihinsel zayıflık, hatta zihinsel bir boşluk hissi uyandı. Kendimle ilgili olarak Lüksemburg’da bir şatoda geçirdiğim çocukluk ve ilkgençlik yıllarımdan başka hiçbir şey bilmiyordum, geçmişimi biraz olsun belirgin kılan Radicule ve Minime gibi en fazla birkaç isim hatırlayabiliyordum. Duvarlarının içinde büyüdüğüm şatoyu gözlerimin önünde canlandıracak olsam, bir zamanlar otelin mutfağında en alt düzeyde çalışırken, yemek artıklarını sıyırmak zorunda kaldığım porselen tabakların üzerindeki İngiliz şatolarının resimlerini hatırlıyordum – bu da terk edilmiş eski anıların, şimdiki durumuma uygun anıların içine izinsizce girmeleri demekti.</p>

    <p>Tekerlekleri ritmik bir şekilde ve hızla dönen tren akıp giderken, bu hülya adamının aklından işte bu tür düşünceler ve değerlendirmeler geçiyordu ve şunu söyleyebilirim ki, bunlar beni hiç üzmüyordu. Tam tersine, bana öyle geliyordu ki, içimdeki boşluk ve hayal meyal hatırlayabildiğim anılar melankolik bir şekilde benim zarafetimle birleşiyorlardı. Ve ben başımı yukarı kaldırmış, ileri doğru bakarken, gözlerime sakin, hülyalı, hüzünlü ve asil bir masumiyet ifadesi kazandırmış olmaktan dolayı da mutluydum.</p>

    <p>Tren saat altıda Paris’ten hareket etmişti. Hava kararmaya başlamış, trenin ışıkları yanmıştı ve oturduğum özel kompartımanımın içi gözüme daha sevimli görünüyordu. Yaşı hayli ilerlemiş olan biletçi, kompartımanın kapısını hafifçe tıklatıp içeri girmek için izin istedi, elini şapkasının kenarına götürerek selam verdi ve aynı saygı gösterisini biletimi bana geri verirken de tekrarladı. Bu alçakgönüllü adamın yüzünden devletine bağlı, muhafazakâr biri olduğu anlaşılıyordu, trenin koridorunda dolaşırken toplumun tüm kesimleriyle, hatta karanlık unsurlarıyla bile mesleği gereği konuşmak zorunda kalırken, benim kişiliğimde, yüzüne bakınca insanın ruhunu rahatlatan, toplumun güzel ve zarif bir çiçeğini görüyordu ve belli ki bu çiçeği selamlamak ona iyi geliyordu. Onunla olan yolculuğumuz sona erdiğinde, gelecekteki yaşamımdan kaygı duymayacağı kesindi. Yüzüne bakıp sevecen bir ifadeyle gülümsemem, üst sınıftan birinin alt sınıftan birini selamlaması gibi, başımı sallayarak selam vermem, aile yaşantısıyla ilgili sorular sorarak üstüme düşen insanlık görevimi yerine getirmem, onun savunduğu ilkeleri, uğruna savaşacak kadar güçlendirmişti.</p>

    <p>Yemek vagonunda akşam yemeği için yer numarası veren adam da yine dikkatli bir şekilde kapıyı tıklatarak içeri girdi. Ondan oturacağım yerin numarasını aldım ve ardından yemek vaktini bildiren bir gonk sesi duyulunca, geceye hazırlanmak için tuvalet çantamı açtım ve giysilerimi giyindim, aynanın karşısına geçip kravatımı düzelttim ve birkaç vagon ilerideki yemek salonuna gittim; düzgün giyimli, nazik restoran şefi içeri girmeye davet eden el kol hareketleriyle oturacağım masaya kadar bana eşlik etti ve sandalyemi altıma sürdü.</p>

    <p>Orta yaşlı ve ince yapılı bir beyefendi, küçük masaya oturmuş, ordövrünü yiyordu, biraz eski moda giyinmişti (taktığı sert kolalı yakası hâlâ gözlerimin önünde) ve gri sakalları vardı, ben kendisine kibarca iyi akşamlar diledikten sonra, başını kaldırıp yıldız gibi parlayan gözlerini bana çevirdi. Onun yıldızlar kadar parlak bakışlarının neye dayandığını açıklayamıyorum. Özellikle gözbebekleri çok açık renkliydi, yumuşacık ve parlaktı da ondan mıydı? Mutlaka öyleydiler ama sırf bu yüzden ona yıldız gözlü denilebilir mi? Bilindiği gibi, “yıldızlar kadar parlak” sık kullanılan bir sözcük ama sözcük anlamına bakıldığında, yalnızca fiziksel bir olayı nesnel olarak adıyla adlandırdığı için, benim kullanmak istediğim tanımlamayla hiçbir şekilde örtüşmüyor; çünkü herkesin gözbebekleri vardır ve bu onları yıldız gözlü yapacaksa, o zaman olayın içine tuhaf bir şekilde ahlaki değerler de giriyor olmalı.</p>

    <p>Bu gözler bakışlarını üzerimden öyle hemen çekmedi, yerime otururken bana eşlik ettiler ve benim bakışlarıma odaklandılar; başlangıçta yumuşak ve ciddi ciddi bakarlarken, bir süre sonra onlarda onaylayıcı bir gülümseme gördüm, yoksa öylesine bir gülümsemeydi mi desem, gözlerindeki bu gülümsemeye, ben yerime oturduktan ve mönü kartını aldıktan sonra, verdiğim selamıma gecikmeli olarak karşılık veren bu kısa sakallı adamın dudaklarındaki gülümseme de eşlik ediyordu. O an durum aynen şöyleydi: Sanki ben bu nezaket kuralını ihmal etmiştim ve yıldız gözlü bu adam bu eğitici davranışıyla bana nezaket kuralını öğretiyordu. Ben de, ne yaptığımın farkında olmadan, “<em>Bonsoir, Monsieur</em>,”<a class="si-noteref epub-type_noteref" href="#f135" id="ref_f135">135</a> diye tekrar karşılık verdim ama o buna şu sözlerle karşılık verdi:</p>

    <p>“İştahınız bol olsun, bayım,” dedi. “Gençliğiniz zaten size yardımcı olacaktır,” diye de ekledi.</p>

    <p>Yıldız gözlü bir adamın alışılmışın dışında davranışlarda bulunmaya hakkı olduğunu düşünürken, bakışlarımı bana sunulan içi zeytinyağlı sardalye konservesi, sebze salatası ve kereviz dolu tabağa çevirdim ve gülümseyip başımı öne eğerek karşılık verdim. Susadığım için bir şişe Ale<a class="si-noteref epub-type_noteref" href="#f136" id="ref_f136">136</a> siparişi verdim; gri sakallı adam kendiliğinden lafa karıştığı için eleştirileceğini aklına getirmeden, birkaç sözcükle benim bu siparişimi destekledi.</p>

    <p>“Çok akıllıca,” dedi. “Akşam yemeğinin yanında sert bir bira ısmarlamanız çok akıllıca. Bu sizi rahatlatır ve uyumanızı kolaylaştırır, buna karşın şarap insanı biraz huzursuz yapar ve uykuya zarar verir, tabii çok fazla içerseniz o zaman durum değişir.”</p>

    <p>“Bu da zaten benim tarzım değil.”</p>

    <p>“Ben de öyle düşünmüştüm. Ayrıca uykumuzu istediğimiz kadar uzatmamıza hiçbir engel yok. Öğleden önce Lizbon’a varamayız. Yoksa sizin gideceğiniz yer daha mı yakın?”</p>

    <p>“Hayır, ben Lizbon’a gidiyorum. Uzun bir yolculuk.”</p>

    <p>“Herhalde şimdiye kadar yaptığınız en uzun yolculuk?”</p>

    <p>Adamın sorusuna doğrudan yanıt vermeden, “Daha sonra yapacağım yolculukların yanında hiç kalır,” dedim.</p>

    <p>Etkilendiğini başıyla ve kaşlarıyla şaka yollu belli ederek, “Hmm, demek öyle!” dedi gri sakallı adam. “Siz gerçekten de bu yıldız ve onun şu anki sakinleriyle ilgili ciddi bir araştırma yapmak niyetindesiniz.”</p>

    <p>Yeryüzünü “yıldız” olarak adlandırmasının gözlerinin biçimiyle bağıntılı olması beni tuhaf bir şekilde etkilemişti. Buna ilaveten “sakinler” sözcüğüne bir de “şimdiki” sözcüğünü eklemesi bende çok anlamlı bir evrensellik duygusu uyandırdı. Konuşma biçimi ve ona eşlik eden mimiklerinde bir çocuğa ama çok sevimli bir çocuğa, yumuşak bir şekilde takılıyormuş havası vardı. Ben de olduğumdan daha küçük görünmemin bilincinde olarak onun bu tavrına izin verdim.</p>

    <p>Çorba istememişti ve karşımda öyle boş boş oturuyordu, sadece bardağını Vichy suyuyla doldurmakla meşguldü, bunu da dikkatli yapması gerekiyordu, zira vagon çok sallanıyordu. Yemeğimi yerken onun söylediklerine katılmadan, biraz şaşırmış şekilde yüzüne şöyle bir bakmıştım. Ancak onun benimle sürdürdüğü konuşmayı bırakmak istemediği açıkça belli oluyordu çünkü tekrar konuşmaya başlamıştı:</p>

    <p>“Seyahatiniz sizi ne kadar uzaklara götürürse götürsün, uğrayacağınız ilk ülkeyi ilk durak deyip hafife almamalısınız. Siz şanlı bir geçmişi olan çok önemli bir ülkeye gidiyorsunuz, burası öyle bir ülke ki, geçmiş yüzyıllarda uzaklara açılan bazı keşif yolları buradan başladığı için, seyahat tutkusu olan herkes bu ülkeye şükran borçludur. Umarım Lizbon’u öyle üstünkörü gezmezsiniz, burası bir zamanlar o bilinen keşif gezileri sayesinde yeryüzünün en zengin kentiydi –sizin bu kenti beş yüz yıl önce ziyaret etmemiş olmanıza çok yazık– o zaman burasını denizaşırı ülkelerden gelen baharat kokularına bürünmüş bir yer olarak bulurdunuz ve kürekle altın yığıldığını görürdünüz. Ne yazık ki dışarıdan gelen bu güzel zenginlikleri tarihin akışı büyük ölçüde azalttı. Ama sizin de göreceğiniz gibi, bu ülke ve insanları güzelliklerini hiç kaybetmedi. İnsanlardan söz ediyorum; çünkü her seyahat arzusunda insanın daha önce hiç görmediği farklı yaşam biçimlerini tanımak için duyulan büyük bir tutku vardır, insan bu yabancı gözlere ve yabancı fizyonomilere bakıp şimdiye kadar hiç tanımadığı insan vücutlarını ve onların davranış biçimlerini görmek ister. Peki bu konuda siz ne düşünüyorsunuz?”</p>

    <p>Ne deseydim ki? Eğer bu seyahat arzusunu bir tür merak ya da “tutku”ya dayandırıyorsa, kuşkusuz haklı olduğunu söyledim.</p>

    <p>“Gitmekte olduğunuz bu ülkede değişik renkleriyle insanları neşelendiren bir ırk karışımıyla karşılaşacaksınız. Oranın ilk halkı da çok karışıktı, doğal olarak sizin de bildiğiniz gibi, Kelt ırkı karışımı İberler. Ama iki bin yıl boyunca Fenikeliler, Kartacalılar, Romalılar, Vandallar, Suevler ve Vizigotlar, bunların yanı sıra Araplar ve Berberiler de sizin orada karşılaşacağınız insan tiplerinin oluşumuna katkıda bulunmuşlardır – bir zamanlar tüm Afrika sahilleri bu ülkeye aitken, oradan getirilen çok sayıdaki siyah derili kölelerin hatırı sayılır miktardaki zenci kanı katkısını da unutmamak lazım. Bu kentte yaşayan insanların saçlarının belli bir kaliteye sahip oluşunu, dudaklarının yapısını, üzgün üzgün bakan hayvanımsı gözlerini görünce şaşırmayın. Ancak uzun süren Arap hâkimiyetinden kaynaklanan Mağribi-Berberi ırkının unsurlarının ağır bastığını göreceksiniz. Bütün bunların sonucunda ortaya çıkan ırk pek savaşçı bir ırk değilse de yardımsever bir ırktır: Koyu renkli saçları ve sarımsı benizleri var, beden yapıları narin, zeki bakan gözleri kahverengi ve güzel...”</p>

    <p>“Bunları duyduğuma çok seviniyorum,” dedim ve ekledim: “Saygıdeğer beyefendi, sorabilir miyim, acaba Portekizli misiniz?”</p>

    <p>“Hayır, değilim,” diye yanıtladı adam. “Ama uzun zamandır orada kalıyorum. Kısa bir ziyaret için Paris’e geldim – bir iş seyahati için, resmî bir iş dolayısıyla. Söylemek istediğim şey şu: Kenti gezerken ülke mimarisindeki Arap-Berberi izlerini her yerde göreceksiniz. Lizbon’ dan söz etmek gerekirse, tarihsel yapıların azlığına dikkatinizi çekmek isterim. Bildiğiniz gibi, bu kent bir deprem bölgesinde bulunuyor, geçen yüzyılki büyük deprem kentin üçte ikisini yerle bir etti. Günümüzde yine çok sevimli bir kent oldu, belki sizi yeterince aydınlatamayabilirim ama görülecek pek çok güzelliğe sahip. Batı sırtlarında bulunan botanik bahçemiz ilk ziyaret edeceğiniz yer olmalı. İklim bakımından tüm Avrupa’da bir benzerini daha bulamazsınız, tropikal bitki örtüsüne uygun olduğu gibi ılıman bölgenin bitki örtüsü için de uygun bir iklimi var. Bahçe baştan aşağı arakoryalar, bambular, papirüsler, yukkalar ve her türden palmiyeyle dolu. Orada gezegenimizin sadece bugünkü bitki örtüsünü değil, eski döneme ait bitkilerini de kendi gözlerinizle göreceksiniz. Hemen gidin ve karbon devrinden kalma bitkileri seyredin! Kısa soluklu kültür tarihinden daha fazla bir şey bu. Jeolojik çağ.”</p>

    <p>Bu adamın sözlerinin bende daha önce uyandırdığı evrensellik duygusu yeniden kapladı içimi.</p>

    <p>“Kesinlikle kaçırmayacağım,” diye söz verdim ona.</p>

    <p>“Size bu şekilde direktif verdiğim ve sizi yönlendirmeye çalıştığım için beni bağışlayın,” dedi. “Fakat bana neyi hatırlattığınızı biliyor musunuz?”</p>

    <p>“Söylemenizi rica ederim,” diye yanıt verdim gülümseyerek.</p>

    <p>“Bir denizlalesini.”</p>

    <p>“İnsanın gönlünü hiç de az okşamıyor doğrusu.”</p>

    <p>“Size çiçek adı gibi geliyor da ondan. Ama denizlalesi bir çiçek değil, aksine derin denizin dibine saplanıp kalmış bir havyan türü, derisidikenliler grubuna ait, belki de en eski dikenliler grubuna. Bizde bunlardan pek çok fosil var. Yerlerinde sabit duran bu tür hayvanlar çiçeği andıran biçim alırlar, şunu söylemek istiyorum, yıldız ya da çiçek tarzında yuvarlak bir simetri oluştururlar. Eski döneme ait denizlalesinin halefi olan günümüz denizlalesi, gençliğinde denizin dibinde, sapın üstünde öylece dururken, daha sonra kendini kurtarıyor, özgürlüğüne kavuşuyor ve yüzerek bir serüvene atılıyor ve sahile tırmanmaya çalışıyor. Böyle bir değerlendirmede bulunduğum için beni bağışlayın ama siz, günümüzün modern denizlalesi, sapından koparılarak bir teftiş gezisine çıkıyorsunuz. Uzaklara giden bu deneyimsiz çocuğa biraz öğüt vermeye çalıştım... Bu arada: Kuckuck.”</p>

    <p>Bir an için onun kafasının pek normal olmadığını düşündüm ama daha sonra anladım ki, benden çok daha yaşlı olduğu halde, kendisini bana takdim ediyordu.</p>

    <p>Sol tarafımdan et servisi yapıldığı için, biraz yana doğru eğilerek, “Venosta,” diye hemen karşılık verdim ona.</p>

    <p>Hafifçe kaşlarını yukarı kaldırarak, “<em>Marki</em> Venosta mı?” diye sordu.</p>

    <p>“Evet,” diye yanıtladım onu küçümseyen ve biraz da reddeden bir ses tonuyla.</p>

    <p>“Lüksemburg soyundan geliyorsunuz sanırım. Sizin Romalı halanız Contessa Paolina Centurione’yi tanımak onuruna sahibim, kızlık adı Venosta olan İtalyan kökenli bu hanımın sülalesinin Viyanalı ünlü Széchény ailesi ve Galantha’lı Esterhazy ailesi ile akrabalık bağları vardır. Sayın marki, sizin de bildiğiniz gibi, bu sülalenin her yerde yakınları ve akrabaları var. Profesör Kuckuck, bütün bunları nereden biliyor diye şaşırmamalısınız. Nesepler ve soyağacı bilgisi benim hobim – daha doğrusu, benim mesleğim,” diyerek kendini takdim etme işini tamamladı. “Kuruculuğunu yaptığım, henüz yeterince tanınmamış bir kurumun, yani Lizbon’daki Doğa Tarihi Müzesi’nin müdürüyüm ve paleontoloji uzmanıyım.”</p>

    <p>Cüzdanını çıkardı ve içinden bana kartını uzattı, bu durumda ben de ona kendi kartımı vermek zorunda kaldım, yani Loulou’nun kartını. Adamın kartının üstünde iki önadı: Antonio José, unvanı, statüsü ve Lizbon’daki adresi yazılıydı. Paleontolojiye gelince; onun anlattıklarından bu bilim dalıyla ilgili bazı şeyler öğrendim.</p>

    <p>İkimiz de kartların üstünde yazılı olanları büyük bir saygı ve hoşnutluk ifadesiyle okuduk. Daha sonra karşılıklı olarak teşekkür edip reverans yaparak kartları birbirimize verdik.</p>

    <p>“Saygıdeğer profesör, şunu söyleyebilirim ki, yemek için bana bu masanın işaret edilmesi çok büyük bir şanstı,” dedim nazikçe.</p>

    <p>“Benim için de öyle,” diye karşılık verdi. – Şu âna kadar Fransızca konuşmuştuk, şimdiyse benimle ilgili bir şeyler öğrenmek istedi:</p>

    <p>“Tahminime göre, Almancayı iyi konuşuyorsunuzdur, Marki Venosta? Bildiğim kadarıyla saygıdeğer anneniz Gotha yöresinden –ben de oralıyım– yanılmıyorsam kızlık adı Barones Plettenberg, öyle değil mi? Gördüğünüz gibi ailenizle ilgili bilgi sahibiyim. Bu durumda Almanca konuşabiliriz...”</p>

    <p>Annemin bir Plettenberg olduğu konusunda beni bilgilendirmeyi Louis nasıl atlamıştı! Bunu yeni bir haber olarak kaydederek hafızamın zenginleşmesini sağlamış oldum.</p>

    <p>Onun önerisine, konuşma dilimi değiştirerek, “Tabii, memnuniyetle,” diye karşılık verdim. “Tanrı’m, çocukluğum boyunca yeterince Almanca konuşmamış mıydım, sadece annemle değil, arabacımız Klosmann’la da hep Almanca konuşmamış mıydım!”</p>

    <p>“Ve ben,” diye devam etti Kuckuck, “anadilimden neredeyse tamamen uzaklaştım, fırsat çıktığında bu dili her biçimiyle yeniden kullanmaktan çok mutlu oluyorum. Şimdi elli yedi yaşındayım ve Portekiz’e geleli yirmi beş yıl oluyor. Buralı bir kızla evlendim – adıyla ve kökeniyle söyleyecek olursam, damarlarında gerçek Portekiz kanı dolaşan Cruz ailesinin bir kızıyla evlendim. Yabancı dilden söz edecek olursak, Fransızca, Portekizceye Almancadan daha yakın. Bana gösterdiği tüm sevgisine rağmen, kızımız dil bakımından babasına hiç yardımcı olmadı ve Portekizcenin yanında çok güzel konuştuğu Fransızcayı tercih ediyor. Her bakımdan çok sevimli bir çocuk. Biz ona Zouzou diyoruz.”</p>

    <p>“Zaza değil mi?”</p>

    <p>“Hayır, Zouzou. Suzanna’dan geliyor. Zaza nereden geliyor acaba?”</p>

    <p>“Bu konuda hiçbir şey söyleyemeyeceğim. Bu isme birkaç kere sanatçı çevrelerinde rastladım.”</p>

    <p>“Siz sanatçı çevrelerinde mi dolaşıyorsunuz?”</p>

    <p>“Evet, başka çevrelerin yanı sıra sanatçı çevrelerinde de bulunuyorum. Ben de biraz sanatçı sayılırım, ressam ve grafikerim. Güzel Sanatlar Akademisi’nde Profesör Aristide Estompard’ın öğrencisi oldum.”</p>

    <p>“Oo, demek bir sanatçısınız. Çok güzel.”</p>

    <p>“Ve siz, saygıdeğer profesör, herhalde Paris’e çalıştığınız müze adına görevli olarak geldiniz?”</p>

    <p>“Doğru tahmin ettiniz. Seyahatimin amacı, paleozooloji enstitümüze birkaç iskelet kalıntısı temin etmekti – birçok evrim geçirdikten sonra bildiğimiz atın neslini oluşturan ve günümüzde artık var olmayan tapir türünün kafataslarını, kaburgalarını ve kürek kemiklerini getirmek için gittim Paris’e.”</p>

    <p>“Nasıl, bizim bildiğimiz at tapirden mi türemiş?”</p>

    <p>“Ve de gergedandan. Saygıdeğer marki, sizin binek atınız zaman içinde pek çok değişik biçimlerden geçti. At biçimini almasına rağmen, bir süre cüce formatında kaldı. Atın eski ve çok eski evreleriyle ilgili bazı isimler öğrendik, öğrendiğimiz bu isimlerin hepsi ‘hippos’, yani ‘atla’ sona eriyordu; öğrenmeye “eohippos”la başladık, tapirin bu ilk biçimi, bilindiği gibi, Eosen döneminde yaşamıştı.”</p>

    <p>“Eosen dönemi. Sayın Profesör Kuckuck, bu dönemin ne olduğunu öğreneceğime size söz veriyorum. Peki Eosen dönemi ne zamandı?”</p>

    <p>“Çok kısa zaman önce. Jeolojik ifadeyle söyleyecek olursak, birkaç yüz bin yıl geriye giden bir çağda, memelilerin oluştuğu modern çağda. – Ayrıca vaktiyle insanı yaptıkları gibi, bulunan iskeletlerden geçmişteki tüm hayvan biçimlerini de en görsel şekilde ve canlıymış gibi yapabilen yetenekli uzmanlarımızın olması, bir sanatçı olarak ilginizi çekecektir.”</p>

    <p>“İnsanı!”</p>

    <p>“Evet, insanı da.”</p>

    <p>“Eosen dönemi insanını mı?”</p>

    <p>“Eosen dönemi, insanı çok zor tanır. İtiraf etmemiz gerekir ki, bu dönemle ilgili anılar biraz karanlıkta kalıyor. İnsanın oluşum sürecinin oldukça geç tamamlandığı, son şeklini memelilerin gelişimi tamamlandıktan sonra aldığı bilimsel bir gerçektir. Evet, insan bizim tanımadığımız şekliyle, geç kalmış yaratıklardandır ve Kutsal Kitap’ta evrenin oluşumu bölümünde, insanın, yaradılışın zirvesini oluşturduğu söylenir, bu çok yerinde bir tanımlama. Ancak Kutsal Kitap’ın bu bölümü insanın oluşum sürecini aşırı derecede kısaltıyor. Kaba bir hesaplamayla, yeryüzündeki organik yaşam beş yüz elli milyon yıl yaşında. İnsanın gelişim süreci tamamlanıncaya kadar çok zaman geçmiştir.”</p>

    <p>“Saygıdeğer Profesör, anlattıklarınızla beni derinden etkilediniz.”</p>

    <p>Etkilenmiştim. Evet, daha şimdiden çok etkilenmiştim ve bu etkilenme durumu giderek daha da arttı. Büyük bir heyecanla ve hayranlıkla bu adamı dinliyordum, onu dinlerken neredeyse yemeğimi yemeyi bile unutmuştum. Yemek kâselerini uzattılar ve ben bunlardan biraz alıp tabağıma koydum, ilk lokmayı ağzıma da götürdüm ancak çatalı bıçağı elimde tutarak çenemi oynatmadan sadece onun yüzüne, onun “yıldız” gözlerine bakıyor ve onun anlattıklarını dinliyordum. Onun şimdi ve daha sonra söylediklerinin ruhumun derinliklerine işlemesini sağlayan bu derin ilgiyi tarif etmem imkânsız. Ama anlattıkları içime böylesine işlememiş olsaydı, bu kadar yıl geçtikten sonra, yemek masasında yaptığımız bu konuşmayı, en azından ana hatlarıyla, neredeyse kelimesi kelimesine ve hatta tamamen kelimesi kelimesine böyle aktarabilir miydim? Profesör Kuckuck seyahat tutkusunun en önemli unsurunu oluşturan meraktan, yeni bir şeylere duyulan meraktan söz etmişti ve hatırladığım kadarıyla bu merakta insanı seyahate çıkmaya zorlayan, insanın içine nüfus eden tuhaf bir şey olduğunu da söylemişti. Profesör her ne kadar sakin, ölçülü ve ara sıra dudaklarında beliren bir tebessümle konuşuyor olsa da, bu tür provokasyondan ve insanın en ince liflerine kadar işleyen meraktan söz etmesi, seyahat tutkunu birinin aklını başından almaya ve onu tarif edilmez bir şekilde büyülemeye yetiyordu...</p>

    <p>“Yaşamın varoluşundan önceki geçen süre kadar, önünde de aynı şekilde uzun bir süre var mı, işte bunu hiç kimse söyleyemez,” diye devam etti konuşmasına. “Yaşamın devamı ve dayanıklılığı kuşkusuz olağanüstüydü, özellikle de alt biçimlerinde. Belirli bakterilerin üreme organlarının, uzayın eksi iki yüz derecedeki rahatsız edici ısısına, bozulup yok olmadan, altı ay dayanabileceğine inanır mısınız?”</p>

    <p>“Bu çok şaşırılacak bir durum.”</p>

    <p>“Ama yine de yaşamın oluşması ve varlığını sürdürmesi, hiçbir zaman sunulmamış ve hiçbir zaman da sunulmayacak olan koşullara bağlıdır. Bir gezegende yaşanabilme süresi sınırlıdır. Burada yaşam her zaman yoktu ve her zaman da olmayacak. Yaşam bir epizottur ve jeolojik dönemlerin zaman cetveline göre gerçekten de çok kısa bir epizottur.”</p>

    <p>“Ben de aynı şeyi düşünüyorum,” dedim. “Aynı şeyi” sözcüklerini salt duyduğum heyecandan ve bu konu hakkında resmî ve kitap dili Almancası konuşmak istediğim için kullandım. “Şöyle bir şarkı vardır: ‘<em>Freut euch des Lebens, weil noch das Lämpchen glüht</em>,’<a class="si-noteref epub-type_noteref" href="#f137" id="ref_f137">137</a> diye ekledim. Bu şarkıyı çok küçükken dinledim ve her zaman da sevdim ama ‘kısa epizot’ sözünüzle benim için daha derin bir anlam kazandı.”</p>

    <p>“Evet, organik yaşam bu ateşin ebediyen yanmayacağını bildiği için, türlerini ve biçimlerini geliştirmek için nasıl da acele etmişti. Bu özellikle organik yaşamın ilk dönemi için geçerli. Kambriyende –biz bunu yerkürenin en alt tabakası, yani paleozoik dönemde oluşmuş en derin yer katmanı diye adlandırıyoruz– bitki dünyası kuşkusuz pek verimli değil: Deniz sazı, yosun, bunların dışında başka bir şey yok – bilmelisiniz ki, yaşam tuzlu sudan ve ilk oluşan sıcak denizden ortaya çıkıyor. Ama hayvanlar dünyası yalnızca tek hücreli hayvanlarla değil, aynı zamanda selentereler, solucanlar, derisidikenliler ve eklembacaklılarla da temsil edilmektedir, yani demek istiyorum ki, omurgalı hayvanlar dışındaki tüm hayvan soyuyla temsil ediliyor. Görünüşe bakılırsa, ilk omurgalıların sudan karaya çıkmaları organik yaşamın oluşumu için geçen beş yüz elli milyon yılın elli yılı bile sürmemiştir. Ve türlerin parçalanmalarıyla evrim o kadar hızlı gelişti ki, sadece iki yüz elli milyon yıldan sonra sürüngenler dahil olmak üzere bütün hayvanlar Nuh’un gemisinde vardı, kuşlar ve memeli hayvanlar henüz daha ortada yoklardı. İşte bütün bunlar doğanın ilk başlarda ortaya koyduğu bir düşünce sayesinde gerçekleşmiştir ve doğa bu düşüncesinden insan denilen varlık oluşuncaya kadar hiç vazgeçmemiştir.</p>

    <p>“Bunun ne olduğunu lütfen bana da söyleyin!”</p>

    <p>“Ah, bu sadece hücrelerin birlikte yaşamasıyla ilgili bir düşünce; ilk canlının, yani temel organizmanın şeffaf sümüğümsü topakçığını yalnız bırakmamak, aksine başlangıçta bunların küçük bir miktarından, daha sonra milyonlarından üstün canlı örnekler, çok hücreliler ve büyük varlıklar yaratmak, kısacası et ve kan yaratmak düşüncesiydi. Bizim ‘et’ dediğimiz ve dinin önemsiz ve günah olarak, hatta ‘salt günah’ olarak görüp horladığı şey, aslında organik özelliklerine göre ayrılmış küçük canlıların oluşturduğu bir kümelenme, çok hücreli dokudan başka bir şey değil. Doğa çok büyük çaba göstererek kendisi için bu çok değerli temel düşünceyi izledi –hatta bu uğurda zaman zaman aşırı çaba da gösterdi– ve birkaç kez de kendisini sonradan pişmanlık duyacağı sapmalara kaptırdı. Memelileri yaratırken, doğa o kadar fazla çaba gösterdi ki, onların arasında, yeryüzünde barındırılamayacak ve beslenilemeyecek türden bir canavarın, mavi balina gibi yirmi fil büyüklüğünde bir canavarın oluşmasına da izin verdi – onu denize gönderdi ve bu tonlarca ağırlıktaki yağ kütlesi, sonradan körelen arka ayaklarıyla, yüzgeçleri ve yağlı gözleriyle derin sularda yüzmeye başladı, yavrularını rahat bir konumda emziremeyen ve yengeç yavrularını yutan bu canavar, kocaman gövdesiyle az da olsa insanları mutlu ediyor ve yağ endüstrisinin çok sevdiği bir hayvan olarak avcıların iştahını kabartıyor. Ama bundan çok daha önce, Triyas döneminde, yani dünyanın oluşumunun hemen başlarında, bir kuşun havalanıp kanat çırpmasından ya da yaprakları çıkmış bir ağacın yeşile bürünmesinden çok önceleri, çeşitli canavarları, sürüngenleri ve dinozorları görüyoruz, – bunların bizim tasavvur edemeyeceğimiz büyüklükte mekânlara ihtiyacı vardı. Bu dev yaratıklardan olan dinozor bir salon yüksekliğindeydi ve bir tren kadar uzundu ve yirmi ton ağırlığındaydı. Boynu bir palmiye gibiydi ve kafası vücuduna oranla komik derecede küçüktü. Bu dev cüsseli hayvanlar çok aptal olmalıydılar. Ayrıca aşırı büyüklüklerinden kaynaklanan hareket kısıtlaması nedeniyle de iyi niyetli yaratıklardı...”</p>

    <p>“Bu kadar büyük bir gövdeye rağmen pek fazla günahkâr da değildirler.”</p>

    <p>“Herhalde aptallıklarından değildi – Dinozorlar hakkında size daha ne söyleyebilirim? Belki şunu da ekleyebilirim: Dik yürümeyi severler.”</p>

    <p>Bunları söyledikten sonra Kuckuck, yıldız gözlerini bana çevirdi, onun bakışları karşısında içimde mahcubiyet duygusu gibi bir şey uyandı.</p>

    <p>Son derece rahat bir davranış sergileyerek, “Bu beyefendiler dik yürüyüşleriyle Hermes’e çok da fazla benziyor olamazlar,” dedim.</p>

    <p>“Hermes de nereden aklınıza geldi?”</p>

    <p>“Afedersiniz, sarayda aldığım eğitimde mitolojik konulara çok değer veriliyordu. Özel öğretmenimin kişisel bir merakıydı...”</p>

    <p>“Ya, evet, Hermes,” diye karşılık verdi. “Zarif bir tanrı.” –“Kahve içmek istemiyorum,” dedi garsona dönerek. “Siz bana bir şişe Vichy daha getirin!– Evet, çok zarif bir tanrı,” diye bir kere daha tekrarladı. “Yaradılış bakımından vücut hatları birbiriyle orantılıydı, ne küçük ne de büyüktü, insan ölçülerine uygundu. Yaşlı bir inşaat ustası, inşaat yapmak isteyen birinin önce insan figürünün mükemmelliğinin farkına varmış olması gerekir, derdi, zira orantı denilen şeyin en derin sırları insan vücudunda gizlidir. Kendilerini oranla ilgilenmeye vakfetmiş olanlar, insanın, yani insan yapısındaki tanrının, vücut yapısına göre büyük olan ile küçük olanın dünyası arasında, tam ortada olduğunu iddia ediyorlar. Onlar, evrendeki en büyük materyal cismin kırmızı dev yıldız olduğunu, en küçük parçasını görünür kılmak için çapı yüz milyar kere büyütülmesi gereken atom parçası nasıl insandan daha büyükse, bu yıldızın da aynı şekilde insandan daha büyük olduğunu söylüyorlar.”</p>

    <p>“İnsanın beden yapısındaki oransal ölçü tutturulamadığı zaman, dik yürümenin ne kadar işe yaradığı işte ortada.”</p>

    <p>“Duyduklarımıza göre o, yani sizin Hermes’iniz Yunanlara özgü bedensel ölçüsü bakımından çok büyük sanat eseri olmalı,” diye devam etti masa arkadaşım. “Eğer bir tanrının beyin dokusundan söz edebilecek olursak, onun beyninin hücre dokusu özellikle çok özel sanatsal biçimler almış olmalı. Ama önemli olan şu: Onu mermerden, alçıdan ya da amber ağacından değil de, insan yapısında canlı bir beden olarak düşünsek de, onda doğanın ilk dönemlerinden kalma pek çok şey var yine de. Bir insanın beyninin aksine, kol ve bacaklarının nasıl ilkel kaldığı dikkate değer. En ilkel kara hayvanlarında bile görüldüğü gibi, kol ve bacak kemikleri varlıklarını korumuşlardır.”</p>

    <p>“Çok etkileyici, saygıdeğer profesör. Bu sizin bana verdiğiniz ilk heyecanlandırıcı bilgi değil ama en heyecan verici olanlardan. İnsanın kol ve bacak kemikleri, demek ilk kara hayvanlarınınkiyle aynıymış! Bu beni çok şaşırtmadı ama heyecanlandırdı. Ben burada o meşhur Hermes bacaklarından söz etmiyorum. Ama balıketinde güzel bir kadın kolunun bizi sardığını düşünün –<em>zum Kuckuck</em>–<a class="si-noteref epub-type_noteref" href="#f138" id="ref_f138">138</a> pardon, adınızı kötüye kullanmak istememiştim ama bunun böyle olduğunu aklınıza getirmemelisiniz.”</p>

    <p>“Sevgili marki, sanırım siz kol ve bacak kültüne sahip birisiniz. Bu kültün, gelişmiş bir varlığın ayakları olmayan solucan biçimine karşı duyduğu antipatinin iyi bir anlamı da var. Ama balıketindeki kadın kolu söz konusu olduğunda, bu organın ilk kuşun pençeli kanatlarından ve balığın göğüs yüzgecinden başka bir şey olmadığını hatırlamak gerekir.”</p>

    <p>“İyi, güzel, bunu ileride düşüneceğim. Bunu hiçbir acı reçeteye gerek kalmadan, sarhoşluk halimden ayılmadan çok içten bir duyguyla yapacağımı size teyit edebilirim. Fakat insan, söylendiği gibi, maymundan mı türemiştir gerçekten?”</p>

    <p>“Sevgili marki, şöyle desek daha doğru olur, insan doğadan türemiştir ve kökleri doğanın içindedir. İnsan anatomisinin, daha yüksek düzeydeki maymun anatomisine olan benzerliğiyle gözümüzün boyanmasına fazla izin vermemeliyiz. Bu konuda gerekenden fazla şey söylendi. Domuzun kirpikli mavi küçük gözleri ve derisi, herhangi bir şempanzeninkine göre insanınkilere daha çok benzer – çıplak insan vücudunun çoğu kez domuzu hatırlattığı da zaten bilinen bir gerçektir. Ama yüksek düzeydeki yapısı itibarıyla bizim beynimize en yakın olan da farenin beynidir. İnsanlar arasında bir hayvanın beden yapısını anımsatan benzerlikleri her zaman ve her yerde görebilirsiniz. Örneğin balığı ve tilkiyi, köpeği, ayı balığını, ala doğanı ve koyunu her zaman görüyorsunuz. Hayvanı hatırlatan her şey, yeter ki gözlerimiz böyle görsün, bize larva ve hüzünlü bir büyüleyici fenomen olarak görünecektir... Evet, doğru, insan ve hayvan birbiriyle akraba sayılır! Ancak kökenden söz edecek olursak, o zaman insan hayvandan türemiştir demek lazım, organik olanın inorganik olandan türediği gibi. Buna bir şey daha eklendi.”</p>

    <p>“Bir şey daha mı eklendi? Ne eklendi, sorabilir miyim?”</p>

    <p>“Eklenen şey, hiçlikten çıkıp gelen varlığa ne eklendiyse odur. Cansız maddelerden canlıların türemesiyle ilgili neler biliyorsunuz?”</p>

    <p>“Bunu dinlemeyi çok ama çok isterim.”</p>

    <p>Kuckuck çevresine şöyle kaçamak bir bakış attı ve daha sonra belli bir samimiyet içerisinde – belli ki sırf ben olduğum için, yani Marquis de Venosta olduğum için anlatmaya başladı:</p>

    <p>“Sadece bir tane değil, aksine üç tane kendiliğinden türeme olduğu biliniyor: Hiçlikten çıkıp gelen varlık, varlıktan yaşamın canlanması ve insanın doğuşu.”</p>

    <p>Bu açıklamalarından sonra Kuckuck bir yudum Vichy içti. İçerken bardağı iki eliyle sıkı sıkı tutuyordu çünkü girdiğimiz virajda o an sağa sola savruluyorduk. Yemekli vagonda yoğunluk azalmıştı. Garsonlar miskin miskin, öylece duruyorlardı. Yiyemediğim yemekten sonra fincan fincan kahve içtim ama içimdeki giderek artan heyecanı sadece çok kahve içmeme bağlamıyorum. Öne doğru eğilmiş oturuyordum ve bana varlıktan, yaşamdan, insandan – ve her şeyin ondan türediği ve her şeyin tekrar ona geri döneceği hiçlikten söz eden bu tuhaf yol arkadaşımı dinliyordum. Onun anlattıklarına göre, yeryüzündeki yaşam öyle gelip geçici bir epizot değil –<em>zaten varlığın kendisi böyle bir şeymiş</em>– hiçlikle hiçlik arasındaki bir epizottu. Varlık her zaman varlık değildi ve her zaman da var olamayacaktı. Varlığın bir başlangıcı ve bir de sonu olacaktı ama varlıkla birlikte mekân ve zaman da vardı; çünkü mekân ve zaman yalnızca varlıkla birbirine bağlanmıştı. Söylediğine göre, mekân, nesnesel şeylerin kendi aralarındaki ilişki ve düzeninden başka bir şey değildi. Onu içine alan maddesel şeyler olmaksızın ne mekândan ne de zamandan söz edilebilirdi; çünkü zaman cisimlerin var olmasıyla mümkün olabilen olayların bir düzene sokulmasıydı, yani neden ve sonuç hareketinin ürünüydü, bunların birbirini izlemesi zamana yön veriyordu, bunlar olmadan zamandan söz edilemezdi. Ancak zamansızlık ve mekânsızlık hiçliğin belirlenimiydi. Bu belirlenim her anlamda yayılımsızdı, sonsuza kadar sabit kalacak ancak mekânsal ve zamansal varlık aracılığıyla geçici bir süre için bozulacaktı. Yaşama, varlıktan daha uzun süre verilmişti ama bir gün kesinlikle bitecekti ve bu sonun kesinlikle bir başlangıcı olacaktı. Zaman ne zaman başlamıştı? Olaylar ne zaman başlamıştı? Varlığın “var olsun” sözcükleri sayesinde hiçlikten gelen ilk kıpırtısının “yok olsun” sözcüklerini de kapsaması ne zaman oluşmuştu? Belki de varlığın “ne zaman” oluştuğu çok gerilerde değildi, aynı şekilde “ne zaman” yok olacağı da çok uzakta değildi – sadece birkaç milyar yıl öncesi ve sonrasıydı belki de... Bu arada varlık kendisinin yarattığı ve içinde buz gibi boşluklar oluşturduğu sınırsız mekânlarda en görkemli şenliğini kutlamaktaydı. Profesör Kuckuck konuşmasına devam ederek bana bu görkemli şenliğin kutlandığı dev mekândan, evrenden ve sonsuz hiçliğin ölümlü çocuğundan söz etti, sayılamayacak kadar çok maddesel cisimlerle dolu evrenden, meteorlardan, gökcisimlerinden, Samanyolu’ndan, sis ve dumandan, çekim alanlarının etkisiyle birbiriyle bağlantısı olan, birbiriyle bir düzen içinde bulunan milyonlarca yıldızdan, bulutlardan, galaksilerden ve kırmızı bir alev topu gibi parlayan güneşten, onun etrafında dönen gezegenlerden, inceltilmiş gaz kütlelerinden ve demir, taş ve kozmik tozlarla dolu buz gibi enkaz tarlalarının oluşturduğu olağanüstü galaksilerden söz etti...</p>

    <p>Bu bilgileri öğrenmenin bir üstünlük olduğunu bilerek onu heyecanla dinliyordum: Asil görünüşüme, Marquis de Venosta olmama ve Roma’da Centurione adında bir kontes halam olmasına borçlu olduğum bir üstünlük.</p>

    <p>Anladığım kadarıyla bizim Samanyolu galaksimiz, milyarlarca yıldız kümesi arasından kendi merkezinden otuz bin ışık yılı uzaklıktaki güneş sistemimizi, belirsiz tanımlık sözcüğünü hak eden ve “Güneş” diye adlandırılan, Samanyolu’yla kıyaslandığında hiçbir önem taşımayan devasa büyüklükteki ateş topunu neredeyse kenarını süsleyen duvar çiçeği gibi içine alıyormuş, ayrıca çekim alanı içinde kendisine tabii olan gezegenleri, bunların arasında saatte bin mil hızla kendi ekseni etrafında dönmeyi ve saniyede yirmi mil yol kat edip güneşin etrafında dönerek günleri ve yılları oluşturmanın keyfini çıkaran ve yükünü taşıyan dünya da bu gezegenlerin arasında yer almaktaymış; tabii daha başka gezegenler olduğunu da dikkate almak lazımmış. Örneğin Güneş’e en yakın olan Merkür gezegeni güneşin etrafındaki dolanım periyodunu seksen sekiz günde tamamlıyormuş ve aynı zamanda bir kere kendi ekseni etrafında dönmesiyle de yıl ve gün eşit hale geliyormuş. Görülüyor ki, kütlesel ağırlığın geçerliliğini yitirmesi gibi zaman da fazla ağır basmıyor. Örneğin Sirius yıldızının dünyadan üç misli büyüklükteki beyaz refakatçisini oluşturan madde o kadar yoğunmuş ki, bunun bir inç küpü bizim bir tonumuza eşdeğermiş. Dünyamızın oluşturduğu maddesel yoğunluk, kayalık dağlar silsilesi ve hatta insan gövdesi bile bu söz konusu yoğunluk karşısında hafif ve incecik bir köpük olabilirmiş.</p>

    <p>Anlattıklarına göre Dünya, Güneş’in etrafında dönerken Dünya ve Ay da birbirlerinin etrafında dönüyorlarmış ve aynı zamanda bizim güneş sistemimiz de biraz daha geniş ama hâlâ belli bir yıldız birlikteliği içerisinde ve hiç duraksamadan hareket ediyormuş. Bu çekim sistemi Samanyolu galaksimizin içerisinde korkunç bir hızla dönüyormuş ama Samanyolu, yani bizim Samanyolu galaksimiz aynı şekilde uzaklarda dönen kız kardeşleri gibi korkunç bir hızla hareket ediyormuş. Söylediğine göre, uzaklardaki gökcisimleri birinden ötekine doğru o kadar hızlı hareket ediyorlarmış ki, patlayan bir bombadan saçılan parçaların çevreye yayılma hızı, bu gökcisimlerin hızının yanında hiç hareket etmiyormuş gibi görünürlermiş ve dört bir yana doğru uçuşarak hiçliğe gidip bir kasırga hızıyla mekân ve zaman olgusunu oraya taşırlarmış.</p>

    <p>Gökcisimlerinin birbirine bağımlı bir sistem içinde dönüşleri, sis ve dumanın sıkışarak cisimlere dönüşmesi, bu yanma, ışık saçarak parlama, soğuma ve donma, patlayıp parçalanma ve toz haline gelme, hızla birbirlerinin içine dalma ve birbirlerini kovalama aslında hiçlikten oluşuyormuş ve muhtemelen de uyumaya devam etmeyi ve tekrar uykuya dalmayı bekleyen hiçliği uyandırarak doğa diye adlandırılan varlığı oluşturuyormuş ve bu olgu her yerde ve her şeyde aynıymış. Profesör Kuckuck varlığın tümünün, yani doğanın en ilkel cansız maddesinden en canlı yaşama, etine dolgun kollu kadına ve Hermes’in vücut şekline kadar, kendi içinde bir birlik oluşturduğundan kuşku duymam gerektiğini söyledi. İnsan beyni, bedeni ve kemikleri, yıldızların ve yıldız tozlarının, yıldızlar arasından gaz ve toz şeklinde mekâna savrulan karanlık sis bulutlarının oluştuğu aynı element parçaları, yani aynı mozaiklermiş. Bir zamanlar hiçlikten oluşan varlık gibi, varlıktan oluşan yaşam, yani varlığın en gelişmiş şekli bu cansız doğanın temel maddeleriyle aynıymış. Ona ait olan tek bir madde bile gösterilemezmiş. Varlığın karşısında, yani cansız olanın karşısında herhangi bir farklılık göstermediği açıkça görülmekteymiş. Canlı ile cansız arasındaki sınır belli belirsizmiş. Bitki hücreleri güneş ışığının yardımıyla taş dünyasına ait maddeleri değiştirerek kendilerine orada yaşam bulma imkânı sağlıyorlarmış. Yani yaprak yeşilinin ilk oluşma yeteneği bize organik olanın organik olmayandan oluştuğuna dair bir örnek sunuyormuş. Bunun tersi de söz konusuymuş, taş dünyası hayvansal silisik asitten oluşuyormuş. Günümüzün dağlar silsilesi denizin en derin yerlerinde, en küçük canlıların iskeletlerinden oluşup yükselmişler. Sıvı kristallerin canlıymış gibi görüntü vermesi bir doğa âleminin öteki doğa âleminin içine girmiş olmasından ileri geliyormuş. Doğa kükürt ve buz çiçeklerinde yaptığı gibi, organik olmayanda organik olanı görüyormuş gibi algılamamızı sağlayarak bize ikisinin de aynı şey olduğunu öğretmeye çalışıyormuş.</p>

    <p>Organik olanın kendisi de türleri arasındaki kesin sınırı bilmiyormuş. Hayvansal olan, sapları üstünde oturduğu ve yuvarlak bir simetri, yani çiçek şekline dönüştüğü yerde, bitkisel olana dönüşüyormuş, bitkisel olan da mineral dünyasından beslenme yerine hayvanı yakalayıp yuttuğu noktada hayvansala dönüşüyormuş. İnsan da hayvansal olandan türemiştir, aslında insan pek de tanımlanamayan yaşamın özü ve varlığın ilk biçimi gibi şeylerin birbirine eklenmesiyle oluşmuştur. Ancak onun artık hayvan değil de, insana dönüştüğü ya da artık sadece hayvan olmadığı noktayı belirlemek çok zormuş. İnsan, içinde hayvansal olanı barındırıyormuş, tıpkı yaşamın organik olmayanı içinde barındırması gibi; çünkü o içindeki en temel taşlarda, yani atom moleküllerinde hayvansal olmayana, henüz daha organik olmayana dönüşüyormuş. Onun anlattığına göre, madde en derinlerde, gözle görülemeyen atom moleküllerinde buharlaşıp maddesel olmayana, yani bedensel olmayana dönüşüyormuş, zira orada olup biten şey, yani atom moleküllerinin en önemli kısmını oluşturan olay, varlığın denetimi altında gerçekleşiyormuş; çünkü varlık dikkate almaya değer bir bedene yakışır bir şekilde evrende ne belli bir yere ne de hatırı sayılır büyüklükte bir mekâna sahipmiş. Varlık henüz varlık olmayandan oluşmuş ve henüz varlık olmayana dönüşmüş.</p>

    <p>Tüm doğa, en eskilerden ve neredeyse maddesel olmayan en basit şekillerinden en gelişmiş ve en canlı biçimlerine kadar hep bir arada ve yan yana varlığını sürdürmeye devam ediyormuş – yıldız bulutları, taş, solucan ve insan gibi. Pek çok hayvan türünün neslinin artık tükenmiş olması, uçan kertenkelelerin ve mamutların olmaması, insanın yanında biçimini koruyan ilk hayvanın varlığını sürdürmesine engel değilmiş; evet, sözü edilen bu hayvanların olmaması tek hücreli küçük hayvanların, mikropların, bedenlerinde giriş ve çıkışı sağlayan kapıları bulunan ilk hayvanların insanın yanında yaşamlarını sürdürmelerine engel değilmiş – hayvan olmak için fazla bir şeye gerek olmadığı gibi, insan olmak için de aynı şekilde fazla bir şeye gerek yokmuş.</p>

    <p>Bu, Kuckuck’un bir şakasıydı, beni alaya alan bir şakası. Sanırım benim gibi görmüş geçirmiş genç bir dünya adamıyla biraz dalga geçilmesi gerektiğine inanıyordu ve ben de elim titreyerek altıncı, hayır sekizinci fincan şekerli kahvemi yudumlarken, onun yüzüne bakıp gülümsüyordum. Aşırı derecede heyecanlandığımı söylemiştim ve şimdi yine söylüyorum, bu heyecanımın nedeni yemek masasında birlikte oturduğum yol arkadaşımın varlık, yaşam ve insan hakkında anlattıklarının ruh halimi bütünüyle etkisi altına almış olmasıydı. İnsanın kulağına ne kadar tuhaf gelirse gelsin, duygularımın böylesine gerilmesi, benim çocukken ya da yarı çocukken “büyük coşku” diye adlandırdığım o büyülü sözcükle, önceleri başka şekilde tanımlanması mümkün olmayan özel şeyleri tanımlaması gereken masumiyetimin gizli formülüyle yakından ilgiliydi ya da ondan başka bir şey değildi; ama başından beri bu gizli formülün insanı sarhoş eden kendine özgü derin bir anlamı vardı.</p>

    <p>Kuckuck, şakasının arkasından konuşmasına devam ederek bu konuda bir gelişme olduğunu, bu gelişmenin kuşkusuz, <em>pithecanthopus erectus</em>’tan<a class="si-noteref epub-type_noteref" href="#f139" id="ref_f139">139</a> Newton ve Shakespeare’e kadar vardığını, bunun gerçekten de daha mükemmele doğru giden çok uzun bir yol olduğunu söyledi. Doğanın geri kalanında olduğu gibi insan dünyasında da her şey bir arada, toplu şekilde bulunuyormuş; ahlaki ve kültürel durumlar en eskisinden en yenisine kadar, en aptalından en akıllısına, en ilkelinden, en duygusuzundan ve en vahşisinden en gelişmiş yüksek yaratıklara kadar insan dünyasında her zaman yan yana bulunurlarmış, hatta çoğu zaman mükemmel olan kendinden bıkıp ilkelliğe âşık olurmuş ve vahşiliğe geri dönermiş. Ama ben bu konu hakkında daha fazla bir şey söylemek istemiyorum. Ancak Kuckuck insana hakkını vereceğini ve <em>homo sapiens</em>’i doğadaki diğer varlıklardan, yani organik ve salt varlıktan farklı kılan şeyi, insan hayvani olandan ayrılırken, kendisine “eklenen” şeyle örtüşeni benden, Marquis de Venosta’dan da esirgemeyeceğini söyledi. “Bu benim başlangıç ve sonla ilgili olarak aktardığım bilgi,” dedi. Ben yaşamımı içine alan bu gerçeğin bir epizottan ibaret olduğunu söylemekle çok insani bir şeyi dile getirmiş oluyormuşum. Faniliğin yaşamın değerini düşürmesinin aksine, tüm varoluşa değer, saygınlık ve çekicilik veren şeyin özellikle fanilik olduğu da bir gerçekmiş. Sadece bir epizot olan, sadece bir başlangıcı ve sonu olan şey insana ilginç gelirmiş ve sempati uyandırırmış, bunlara ruh katan şey de fanilikmiş. Fanilik tüm kozmik varoluşa ruh katıyormuş, sonsuz ve ruhsuz olan ve bu nedenle de sempati gösterilmeye layık olmayan tek şey, varoluşun sevgiye ve üzüntüye neden olduğu hiçlikmiş.</p>

    <p>Var olmak, iyi olmak demek değildi; bunun sevindirici ve üzücü yanları da vardı, mekânsal ve zamansal açıdan var olmanın, derin bir uyku halinde olsa da, bütün maddenin sevindirici ve üzücü durumda ve insanın içinde taşıdığı ve onu “her şeye sempati” duymaya çağırdığı canlı duyguda payı vardı. Elleriyle masaya dayanıp ayağa kalkarken, yıldız gözleriyle yüzüme bakıp başını salladı ve, “her şeye sempati” diye tekrarladı.</p>

    <p>“İyi geceler, Marquis de Venosta,” dedi. “Gördüğüm kadarıyla restoranda bizden başka hiç kimse kalmadı. Artık yatma vakti geldi. Sizinle Lizbon’da tekrar karşılaşmayı umuyorum! Eğer isterseniz, Lizbon’da müzeyi gezerken size rehberlik edebilirim. İyi uykular! Düşünüzde varlığı ve yaşamı görün! Samanyolu galaksimizi görün, onların gökyüzünde dönerken varlıklarının yükünü taşımaktan nasıl keyif aldıklarını görün! Eski çağa ait o balıketindeki kadın kolunun kemik yapısını ve güneş ışığıyla buharlaşıp gökyüzündeki cansız cisimleri parçalayarak kendi yaşamsal alanına çekip değişime uğratan tarla çiçeğini görün! Düşünüzde o taşı görmeyi de unutmayın, binlerce ve binlerce yıldan beri dağda, derenin içinde duran, yıkanan, serinleyen, sellerin ve köpüklü suların üstünden geçtiği yosunlu taşı! Onun derin derin uyuyan en canlı varlığına sempatiyle bakın ve evrende onu selamlayın! Olmak ve rahat olmak herhangi bir şekilde birbirleriyle uyum içindeyse, o zaman onun keyfi yerindedir. Rahat bir gece geçirmenizi dilerim!”</p>
  </div>

  <div class="si-footnotes html5_section">
    <div class="si-footnote html5_aside epub-type_footnote" id="f132">
      <a class="si-backref" href="#ref_f132">132</a><span class="si-footnote-text">. (Fr.) Devam ediyoruz, değil mi? (Ç.N.)</span>
    </div>

    <div class="si-footnote html5_aside epub-type_footnote" id="f133">
      <a class="si-backref" href="#ref_f133">133</a><span class="si-footnote-text">. (Fr.) Kabul; anlaşıldı. (Y.N.)</span>
    </div>

    <div class="si-footnote html5_aside epub-type_footnote" id="f134">
      <a class="si-backref" href="#ref_f134">134</a><span class="si-footnote-text">. (Fr.) Tanrı aşkına. (Y.N.)</span>
    </div>

    <div class="si-footnote html5_aside epub-type_footnote" id="f135">
      <a class="si-backref" href="#ref_f135">135</a><span class="si-footnote-text">. (Fr.) İyi akşamlar, mösyö. (Y.N.)</span>
    </div>

    <div class="si-footnote html5_aside epub-type_footnote" id="f136">
      <a class="si-backref" href="#ref_f136">136</a><span class="si-footnote-text">. Beyaz İngiliz birası. (Ç.N.)</span>
    </div>

    <div class="si-footnote html5_aside epub-type_footnote" id="f137">
      <a class="si-backref" href="#ref_f137">137</a><span class="si-footnote-text">. (Alm.) İçinizdeki ateş henüz yanarken, yaşamdan zevk alın. (Ç.N.)</span>
    </div>

    <div class="si-footnote html5_aside epub-type_footnote" id="f138">
      <a class="si-backref" href="#ref_f138">138</a><span class="si-footnote-text">. (Alm.) Hay Allah cezasını versin! Yazar burada profesörün adı da olan <em>Kuckuck</em> sözcüğüyle kelime oyunu yapıyor. (Ç.N.)</span>
    </div>

    <div class="si-footnote html5_aside epub-type_footnote" id="f139">
      <a class="si-backref" href="#ref_f139">139</a><span class="si-footnote-text">. İlk <em>homo erectus</em> fosili, 1891 yılında Endonezya’nın Java Adası’nda Eugéne Dubois tarafından bulunmuştur. Dubois, dik yürümeye uyum sağlamış bacak kemikleri, modern insanın yarısından biraz daha büyük beyin kapasitesi, iri ve fırlak kaş kemerleri, yüksek olmayan kafatası, geriye kaçık alın kemiği gibi özelliklerinden dolayı bulduğu fosil kalıntısının kuyruksuz büyük maymunlarla insan arasındaki kayıp halkaya ait olduğunu düşünmüş ve dik yürümesi nedeniyle <em>pithecanthropus erectus</em> olarak adlandırmıştır. (Ç.N.)</span>
    </div>
  </div>
</body>
</html>