<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Dolandırıcı Felix Krull'un İtirafları</title>
  <link href="../Styles/main.css" rel="stylesheet" type="text/css"/>
</head>

<body class="chapter epub-type_chapter">
  <div class="sayfa-bosluk html5_section">
    <h1>Yedinci bölüm</h1>

    <p>Çikolataları nereden mi alıyordum? Onları çok özel ve kusursuz bir biçimde elde ediyordum. Küçük kentimizin aşağı kısmında, çok işlek bir alışveriş caddesinin köşesinde, yiyecek içecek satan iyi donatılmış, sevimli bir dükkân vardı. Yanılmıyorsam, Wiesbaden’li bir firmanın şubesiydi ve yüksek tabakaya mensup insanlara alışveriş yapma olanağı sunuyordu. Okul yolum beni her gün bu iştah kabartan dükkâna götürüyordu ve ben pek çok kez, elimde bir nikel parçasıyla, paramın yettiği kadarıyla kendime ucuzundan çikolata, meyve ve malt bonbonu satın almak için bu dükkânın kapısından içeri giriyordum. Ama bir gün dükkânın boş olduğunu gördüm; sadece müşterilerden dolayı boş değildi, satış hizmeti veren personel de yoktu. Giriş kapısının üstündeki çıngırak, kapı açılıp kapanırken kısa bir metal çubuğun üzerindeki dişe takılıp sallanmaya başlayınca kendiliğinden şıngırdamaya başladı; ama çıngırağın sesi, camlı bölmesi yeşil ve kıvrımlı bir kumaşla kapatılmış olan kapının arkasında, biraz gerilerde bulunan odadan ya duyulmuyordu ya da o anda içeride kimse yoktu: Yalnızdım ve tek başıma orada öylece duruyordum. Beni saran yalnızlıktan ve sessizlikten başı dönmüş, şaşırmış ve hayallere dalmış bir biçimde çevreme bakınıyordum. Bu zenginler dükkânını şimdiye kadar hiç böylesine özgür ve rahat rahat seyredememiştim. İçi çok geniş değildi, aksine dar bile sayılabilirdi ama birbirinden lezzetli yiyeceklerle tepelere kadar tıka basa doluydu. Sucuklar ve salamlar yan yana dizilmişlerdi, özellikle sucuklar renk renk, biçim biçimdi; kimisi beyaz, kahverengimsi sarı, kırmızı ve siyah renkliydi, kimisi de tıpkı bir küre gibi yuvarlak, uzun uzun, boğum boğum ve kalın bir ip gibiydi ve bunlar dükkânın kubbeli tavanını karartıyorlardı. Teneke kutular ve konserveler, kakao ve çay, marmelat, bal ve reçel dolu renkli cam kavanozlar, ince uzun ve koca karınlı likör ve punç konsantresi şişeleri duvarları zeminden tavana kadar dolduruyordu. Tezgâhın cam vitrinlerinin içinde tütsülenmiş uskumrular, taş emenler, dil balıkları ve yılan balıkları tabak ve kâselerin içine konulmuş, yenilmek üzere sunulmuşlardı. İtalyan salatası dolu tabaklar da aynı şekilde insanların beğenisine sunulmuştu. Buz parçasının üstüne konulmuş bir ıstakoz, kıskaçlarını açmış, öylece duruyordu; açık sandıkların içinde üst üste yığılmış gibi duran altın sarısı çaça balıkları yağlı yağlı parlıyordu. Filistin topraklarının nefis meyvelerini anımsatan tarla çilekleri ve üzümlerin yanına, sardalye balığı konserveleri ve içinde havyar ve kaz ciğeri ezmesi bulunan beyaz kaplar üst üste istif edilmişti. Besiye çekilmiş kümes hayvanlarının tüyleri yolunmuş boyunları üst bölmedeki tabakların kenarından aşağıya doğru sarkıyordu. Yanı başlarında duran uzun, ince ve yağlı bıçakların anlattığı gibi, dilimlenmeye hazır et ürünleri, pirzolalar, salamlar, dil, tütsülenmiş som balığı ve kaz göğüsleri de aynı şekilde üst bölmeye istif edilmişlerdi. Akla gelebilecek her türlü peynir çeşidinin konulduğu tabakların üstü, büyük ve kubbeli cam kapaklarla örtülmüştü: Kiremit kırmızısı, süt beyazı, damarlı ve sarı sarı kıvrımlarıyla gümüş gibi parlayan örtülerden dışarıya taşan peynirler. Enginarlar, yeşil yeşil kuşkonmaz demetleri, öbek öbek yer mantarları, yaldızlı kâğıtlara sarılı nefis ciğer sucukları ve sosisler aralara bolca serpiştirilmişti; yan masaların üstünde en iyi kalite bisküvilerle dolu ağzı açık teneke kutular duruyordu, koyu koyu parlayan ballı çörekler çaprazlama bir biçimde üst üste istif edilmişler, içinde bonbonlar ve şeker kaplı meyvelerin bulunduğu cam kavanozlarla birlikte iştah kabartıcı bir şekilde yukarıya doğru yükseliyorlardı.</p>

    <p>Büyülenmiş gibi orada öylece duruyordum ve kulak kabartmış bir halde, kararsızlıkla inip kalkan göğsümle, çikolataların ve tütsülü balıkların yer mantarlarının küflü kokusuyla nefis bir şekilde karıştığı bu dükkânın sevimli atmosferini hafızama kaydediyordum. Masal dünyasında gibiydim, insanların yiyip içip zevk ve safa içinde yaşadıkları o masal ülkesini, pazar günü doğmuş şanslı çocukların ceplerini ve çizmelerini hiç çekinmeden mücevherle doldurdukları yeraltındaki hazine odalarını düşlüyordum. Evet, bu bir masal ya da bir düştü! Günlük yaşamın hantal düzeninin ve kuralcılığının ortadan kaldırıldığını, insan hırsının karşısına çıkan engellerin ve bürokrasinin yok edildiğini büyük bir mutlukla görüyordum. İçi tıka basa yiyecek dolu bu dükkânın bütünüyle benim ıssız yaşamıma ait olduğunu görme zevki beni öyle sarıyordu ki, bu zevki bir kaşıntı ve sancı gibi vücudumun bütün organlarında hissediyordum. Böylesine taze ve özel yiyecekler karşısında duyduğum aşırı mutluluktan dolayı çığlık atmamak için kendimi zor tutuyordum. İçeriye, boşluğa doğru bakarak, “Günaydın!” dedim; ama sesimin doğallıktan uzak boğuk yankısının sessizlikte nasıl kaybolduğunu hâlâ duyar gibiyim. Tabii kimse yanıt vermemişti. İşte tam bu sırada ağzımın suyu akmaya başladı. Hızlı ve sessiz adımlarla, bonbonlar ve çikolatalarla dolu yan masalardan birinin önüne geldim, çikolata ve bonbon dolu kristal tabaklardan birine elimi büyük bir keyifle daldırdım ve aldıklarımı pardösümün ceplerine doldurdum, sonra kapıya ulaştım; birkaç saniye sonra caddenin köşesini dönmüştüm.</p>

    <p>Kuşkusuz yaptığım şeyin adi bir hırsızlık olduğu söylenecektir bana. Bu durum karşısında sesimi çıkarmam ve geri çekilirim; eğer biri bu sevimsiz sözcüğü kullanmaktan mutlu olacaksa, tabii kimseyi engelleyemem ve engellemeyeceğim de. Ama bu sözcük bir yandan ucuz, eskimiş ve yaşamın kıyısından teğet geçen bir sözcük, diğer yandan da canlı, hep genç kalan, yenilikle dolu, tek ve başka bir şeyle kıyaslanamayacak kadar mükemmel bir eylem sözcüğü. Alışkanlık ve tembellik, bu iki sözcüğün içeriğinin aynı şey olduğunu düşünmemiz konusunda bizi ikna ediyor; ama bu sözcük diğer yandan bazı eylemleri adlandıracaksa eğer, hedefini hiçbir zaman vuramayan bir sinek kovalama raketine benziyor demektir; bunun dışında herhangi bir eylem söz konusu olduğunda, ne bu olayın ne olduğuna ne de nasıl olduğuna (her ne kadar ikincisi daha önemli olsa da) bakılır; aksine yalnızca ve yalnızca kimin yaptığıyla ilgilenilir. Benim burada yaptığım şey, mükemmeliyetçiliğe varan bir ölçüde, <em>benim</em> tek başıma gerçekleştirdiğim bir eylemdi, Krethi ve Plethi’nin eylemi değildi. Orta sınıf mensubu insanların on binlercesine taktıkları gibi bana da böyle bir ad takmalarına boyun eğmek zorunda kalmış olsam da, böylesine güçlü ve özellikle de ayrıcalıklı bir insan olmanın verdiği o gizemli ama sarılmaz duyguyla, doğal olmayan bu kıyaslamaya karşı içten içe her zaman isyan ediyorum. Okur konunun dışına çıkıp derin düşüncelere daldığım için beni bağışlasın, yeterli bir eğitim almadığım ve bu tür düşüncelerde bulunabilecek kadar yetkin görülmediğim için bu sözler ağzıma yakışmıyor olabilir. Ancak okuru mümkün olduğunca yaşamımın belirgin özellikleriyle barıştırmayı ya da, eğer bu mümkün olmazsa, fazla geç kalmadan onun bu sayfaları okumasını engellemeyi bir görev olarak görüyorum.</p>

    <p>Eve geldikten sonra, yanımda getirdiklerimi masanın üzerine yaymak ve seyretmek için pardösümü bile çıkarmadan doğruca odama girdim. Getirdiklerimin bozulmadan böyle sağlam kalabileceğine pek inanamıyordum; çünkü böylesi lezzetli şeyleri düşlerimizde sık sık görürüz ancak uyandığımızda ellerimiz hep boştur. Sabah kalktığında çok güzel bir düşün kendisine sunduğu şeylerin yatak örtüsünün üstünde, gerçek ve elle tutulur bir biçimde bulunduğunu düşünen ve bunların düşten geriye kalan şeyler olduğunu tasavvur edebilen herkes, benim duyduğum bu içten sevinci biraz olsun paylaşabilir. Şekerler birinci kalite ürünlerdi; renkli yaldızlı kâğıtlara sarılmışlar, tatlı likör ve gerçek parfüm kokulu kremayla doldurulmuşlardı; ama benim başımı döndüren şey onların sadece mükemmel oluşları değildi; düşümde gerçeğe dönüştürdüğüm hayal ürünleri olarak görünüyor olmalarıydı. Bu öylesine içten bir sevgiydi ki, bunu ara sıra yeniden yaşamak için kendimi zorlamam gerekmiyordu. Gerçeği kim nasıl isterse öyle yorumlasın, ben kendim bu konu hakkında düşünüp kafa yormayı bir görev olarak görmüyordum. İşin aslı şuydu ki; yiyecek içecek satılan bu dükkân kimi zaman öğle vakti boş olurdu ve dükkâna kimse bakmazdı – sık sık ve belli aralıklarla değilse de, kimi zaman uzun, kimi zaman kısa aralıklarla böyle oluyordu ve ben, okul çantam sırtımda, dükkânın camlı kapısının önünden geçerken içeride kimse olmadığını saptıyordum. Böyle günlerde kapıyı son derece dikkatli bir biçimde açıp arkamdan kapatarak içeri giriyordum, öyle ki kapıdaki çıngırak bir kere bile şıngırdamıyordu; aksine çıngırak harekete geçmeden dili sessizce duvarına sürtüyordu; ne olur olmaz diye, “İyi günler,” diyerek içeri giriyordum, ardından masanın üstündeki bonbonlarla çikolataları çabucak ceplerime dolduruyordum; açgözlülük yapıp öyle çok da almıyordum, aksine makul bir seçim yapıyor, eksikliği hiçbir zaman fark edilemeyecek şekilde bir avuç dolusu şekerleme, bir parça ballı çörek ve biraz da çikolata alıyordum; insanın hayatını tatlandıran çikolata ve şekerlemelere düşler dünyasındaymışım gibi özgürce daldırdığım ellerime eşlik eden ve hiçbir şeyle kıyaslanamayacak kadar esnemiş olan benliğimde, düşüncelerimin ve içsel araştırmalarımın ürünü olarak adını koyamadığım o duyguyu yeniden görüyor gibi oluyordum.</p>
  </div>
</body>
</html>