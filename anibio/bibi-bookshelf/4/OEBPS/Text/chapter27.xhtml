<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Dolandırıcı Felix Krull'un İtirafları</title>
  <link href="../Styles/main.css" rel="stylesheet" type="text/css"/>
</head>

<body class="chapter epub-type_chapter">
  <div class="sayfa-bosluk html5_section">
    <h1>Dokuzuncu bölüm</h1>

    <div class="mektup html5_section">
      <p class="date">Lizbon, 25 Ağustos 1895</p>

      <p>Çok değerli ailem, sevgili anneciğim! Saygıdeğer ve çok sevgili babacığım!</p>

      <p>Bu satırları yazarken buraya geldiğimi bildirdiğim telgraftan sonra uzunca bir süre yazamadığım için sizi üzmediğimi umuyorum. Ne yazık ki hoşnutsuzluğunuz ikiye katlanacak; çünkü şu an bulunduğum yer sizin beklentilerinizle, aramızdaki anlaşmayla ve kendi amaçlarımla çelişmektedir. On günden beri benim açık denizde olduğumu sanıyorsunuz, oysa ben size hâlâ seyahatimin ilk durağından, Portekiz’in başkentinden yazıyorum. Sevgili anneciğim ve babacığım, benim de beklemediğim ve uzun süre sessiz kalmama neden olan bu durumu şimdi size açıklayacağım ve umuyorum ki benimle ilgili olarak duyduğunuz kaygıları tamamen gidereceğim.</p>

      <p>Her şey, yolculuğum sırasında adı Profesör Kuckuck olan mükemmel bir bilimadamıyla tanışmamla başladı. Şundan kesinlikle eminim ki onun bana anlattıkları sizin de zihninizi ve ruhunuzu aynı şekilde etkisi altına alır ve sizi de tıpkı oğlunuz gibi davranmaya zorlardı.</p>

      <p>Profesör Kuckuck, adından da anlaşılacağı üzere, Alman kökenli, senin gibi Gotha’lı anneciğim, her ne kadar soylu bir aileden olmasa da, iyi bir aileden geliyor, bir paleontoloji uzmanı, Portekiz’in en köklü ailelerinden birinin kızıyla evli ve uzun süredir Lizbon’da yaşıyor, buradaki doğa tarihi müzesinin kurucusu ve müdürü, müzeyi gezerken bana hep rehberlik etti ve hem paleozoolojik hem de paleontropolojik açıdan yaptığı bilimsel açıklamalar (bu kavramlar size yabancı değildir sanırım) beni son derece etkiledi ve kalbimi fethetti. Kuckuck, dünya turumun başlangıç noktası olan Lizbon gibi bir kenti öyle üstünkörü gezmemem konusunda beni uyardı: Böylesine büyük bir geçmişe ve görmeye değer pek çok yere sahip bu kenti (burada, sadece botanik bahçesindeki karbon dönemine ait eğreltiotu ağaçlarını saymakla yetineceğim) gezmek için kendime çok az zaman ayırdığımı söyleyerek kafamı karıştırdı.</p>

      <p>Sevgili anneciğim ve babacığım, gönül zenginliğiniz ve bilgeliğinizle bana bu seyahati öngörmeniz, eminim ki toyluğumdan kaynaklanan gelgeç heveslerimden beni uzak tutmak için değildi, soylu ailelerde âdet olduğu üzere, genç bir erkek olarak eğitimimi tamamlamam için dünyayı gezip görerek bilgimi ve kültürümü artırmamı da düşünmüştünüz sanırım. Ve işte bu seyahat, benim burada üç ya da dört kişiden oluşan Kuckuck ailesiyle dostluk kurup görüşmeye başlamamla şimdiden amacına ulaşmış oldu (zira Profesör Kuckuck’un asistanı olan dermoplastikçi Herr Hurtado da bu ailenin önemli bir üyesi, bilmem dermoplastikçi sözcüğü sizin için bir şey ifade ediyor mu?). Ve seyahatim daha şimdiden amacına ulaşmış oldu. Şunu da itiraf etmem gerekir ki, evin hanımlarıyla pek anlaşabileceğimi sanmıyorum. Burada geçirdiğim zaman içerisinde onlarla sıcak bir ilişki kuramadım ve görünüşe göre uzun bir süre de kurabileceğimi sanmıyorum. En köklü İber ailesi olan Da Cruz’ ların kızı Senyora ciddiyetiyle insanı ürküten bir kadın, hatta dışarıya karşı nedenini benim de anlayamadığım sert bir yüz ifadesi ve kibirli bir havası var. Ailenin, yaşının benden küçük olduğunu düşündüğüm ve adını bir türlü aklımda tutamadığım kızları o kadar iğneleyici konuşuyor ki, insan onu rahatlıkla dikenli telliler kategorisine sokabilir. Bu toyluk halimle anladığım kadarıyla daha önce adı geçen Don Miguel Hurtado herhalde bu genç hanımın olası nişanlısı ve gelecekteki eşi; gerçi Herr Hurtado’yu bunun için kıskanmak gerekir mi bilemiyorum.</p>

      <p>Benim daha çok ilişki kurduğum kişi, ailenin reisi olan Profesör K. ve müzenin içindeki hayvan dünyasına şekil veren ve yeniden yaratma becerisiyle müzenin oluşumuna çok büyük katkısı olan deneyimli çalışma arkadaşı Herr Hurtado’ydu. Profesör K. ve onun asistanı Herr Hurtado’nun benim kültürümün gelişmesine çok büyük katkıları oldu, özellikle Profesör K.nin açıklamaları ve verdiği bilgiler, Lizbon kenti ve civardaki mimari değerler hakkında bilinenlerin çok dışına taşıyor ve tümüyle, varoluş ve taştan insana kadar uzanan ve ilk türemeyle ortaya çıkan organik yaşamla ilgili. İşte bu iki mükemmel insan, benim içimde sapından koparılmış bir denizlalesini, yani deyim yerindeyse, bir çaylağın içindeki bilgilendirilmeye muhtaç kıpırtıyı gördükleri için, planlanan programın aksine, burada daha uzun süre kalmam konusunda beni ikna ettiler ve ben de sizden, sevgili anneciğim ve babacığım, buna onay vermenizi en temiz duygularımla rica ediyorum; bu isteğimle çok da fazla ileri gitmiş olmayım ama aslında bu işin müsebbibinin siz olduğunuzu söylersem, çok hoş ve değerli bir şey söylemiş olurum.</p>

      <p>Burada kalış süremi uzatmak istememin dışsal nedeni daha çok şuydu: Diplomatik temsilcimiz Herr von Hüon ve eşine kartvizitimi takdim etmeden şehri terk etmem, kuşkusuz bana yakışan bir davranış olmazdı, sizin de böyle düşüneceğinizi sanıyorum. Bu resmî görevi buraya gelişimin ilk gününde yerine getirmeye çalıştım ve mevsim dolayısıyla başka ziyaretlerde bulunmaktan kaçındım. Ama yine de otelimde birkaç gün geçirdikten sonra, tarihi, gemimin kalkış tarihine çok yakın olan ve Hüon ailesine yaptığım ziyaretten önce, elçilikte yapılması planlanan bir beyler resepsiyonuna davet edildim. En azından bu davete katılma isteğimi yerine getirmem için seyahat planımı değiştirme zorunluluğum yoktu.</p>

      <p>Sevgili anneciğim ve babacığım, ben bu davete katıldım ve Rua Augusta’da bulunan elçilikte çok güzel bir akşam geçirdim, bu güzel akşamı kişisel başarı olarak haneme kaydederken, bunu, bana gösterdiğiniz sevgiye ve verdiğiniz eğitime borçlu olduğumu gizleyemem. Davet benden pek de büyük olmayan askerî vali, Yüzbaşı Zamfresku’yla birlikte, Lizbon’da bulunan Romanya Prensi Joan Ferdinand onuruna veriliyordu ve Frau von Hüon’ün Portekiz sahilinde tatilde olması ve eşinin belli işler nedeniyle tatilini yarıda keserek başkente geri dönmek zorunda kalması nedeniyle daha çok beylere özgü bir davete dönüşmüştü. Davetli sayısı kısıtlıydı, on kişiyi pek geçmiyordu, daha binanın girişinde bermuda pantolonlu, kordonlu ve şeritli ceketler giymiş uşaklar, büyük bir resmiyet içinde bizi karşıladılar; prensin onuruna frak giyme ve belli aksesuarlar takma zorunluluğu vardı, ben yaşça benden daha büyük ve daha kilolu olan bu beylerin boyunlarına taktıkları taçları ve göğüslerindeki yıldızları büyük bir keyifle seyrediyordum ve itiraf edeyim ki, kıyafetlerini daha da mükemmel kılan bu asil aksesuarlarından dolayı onları kıskanmıyor da değildim. Ama yine de kendimi ve sizi fazla şımartmadan söyleyebilirim ki, davetin yapıldığı salona ayak bastığım andan itibaren son derece sade olan gece kıyafetim içinde, sadece adımla değil, aynı zamanda adıma yakışan nazik duruşum ve sosyal konumumla da ev sahibi ve konukların sempatisini kazanmış oldum.</p>

      <p>Duvarları lambri kaplı muhteşem yemek salonunda yenilen akşam yemeğinde kendimi, kimi yerli, kimi yabancı diplomatların, subayların ve büyük sanayicilerin arasında buldum, konuklar arasında bulunan Avusturya-Macaristan İmparatorluğu’nun Madrid Büyükelçiliği Müşaviri Kont Festetics, kürk biyeli Macaristan ulusal kıyafeti, ayağındaki manşetli çizmeleri ve palasıyla dikkat çekici bir şekilde öne çıkıyordu, ben de bıyıklı Belçikalı bir firkateyn kaptanı ile çapkın bakışlı Portekizli bir şarap ihracatçısının arasına oturmuştum; şarap ihracatçısının otoriter davranışından, zengin biri olduğu anlaşılıyordu. Konuşmalar benim yabancısı olduğum siyasi ve ekonomik konular üzerine yapıldığı için biraz sıkıntıya düştüm, öyle ki sohbete canlı bir şekilde katılıyormuş görüntüsü vermek için uzunca bir süre mimik oyunları yapmak zorunda kaldım. Daha sonra, karşı çaprazımda oturan ve suratı bir muhallebi çocuğunun suratını andıran, hem peltek konuşan hem de kekeleyen prens, benimle Paris hakkında konuşmaya başladı ve bu konuşmaya hemen hemen herkes de katıldı (Paris hakkında kim konuşmak istemez ki!), prens hazretlerinin lütufkâr gülümseyişleri ve söylediklerimi peltek peltek kekeleyerek tekrarlaması üzerine konuşmak için benim de cesaretim artmış ve konuşmaya başlamıştım. Hatta yemekten sonra, saygıdeğer elçiyle birlikte sigara salonunda kahvemizi içip likörümüzü yudumlarken, doğal olarak bu saygıdeğer konuğun yanına oturdum, diğer yanına da ev sahibi oturdu. Seyrek saçları, açık mavi gözleri ve yana doğru uzun kıvrık bıyığıyla kusursuz ama gösterişsiz bir dış görüntüye sahip olan Herr von Hüon’ü kuşkusuz tanıyorsunuz. Prens Joan Ferdinand nerdeyse onunla hiç ilgilenmedi ve hep benimle sohbet etti; görünüşe bakılırsa bu da ev sahibimizin hoşuna gitmedi değil. Kuşkusuz bu ani davetin arkasında ev sahibimizin, prens hazretlerinin statüsüne uygun, doğuştan soylu biriyle sohbet etmesini sağlama isteği yatıyordu.</p>

      <p>Onu oldukça eğlendirdiğimi söyleyebilirim, üstelik de çok hoşuna giden basit şeylerle eğlendirdim onu. Ona oturduğumuz sarayda geçirdiğim çocukluk ve gençlik yıllarımın ilk döneminden, bizim emektar Radicule’nin sakarlıklarından söz ettim; Radicule’nin sakarlıklarıyla ilgili yaptığım taklitler onu bir çocuk gibi güldürüp eğlendirdi çünkü prens benim Radicule’yle ilgili yaptığım taklitlerde babasından devraldığı Bükreş’teki titrek uşağının sakarlığını ve beceriksizliğini görür gibi oluyormuş. Sevgili anneciğim, ayrıca senin özel hizmetçin Adelaide’nin yapmacık davranışlarını, özellikle de odalarda bir peri kızı gibi süzülmesini de taklit ettim ve prens buna kıkır kıkır güldü. Ayrıca köpeklerden de söz ettim ona, Fripon’dan ve küçücük Minime’nin onu korkutup ruhsal dengesini nasıl bozduğunu, dişlerinin nasıl zangırdadığını, böylesine minicik bir köpeğin zaman zaman sana da saldırıp elbiselerini yırtarak vücudunun arka kısmını nasıl açıkta bıraktığını anlattım. Böyle bir erkek meclisinde bütün bunlardan ve Fripon’un dişlerinin zangırdamasından oldukça ağdalı ifadeler kullanarak konuşma becerisi gösterebildim, anlattıklarımın kabul gördüğü, bu kral çocuğunun Minime’nin bu hoş ve haince saldırısına gülmekten, gözlerinden yanaklarına akan yaşları silmesinden anlaşılıyordu. Peltekliği ve kekemeliğiyle engelli bir insan olan prensin bu aşırı rahatlığı ve neşeli hali insana dokunuyordu.</p>

      <p>Sevgili anneciğim, senin bu küçük sevgilinin tatlı saldırganlığını insanları eğlendirmek için anlatmış olmam belki seni biraz rahatsız etmiş olabilir; ancak anlattıklarımla insanlar üzerinde bıraktığım etkiyi görseydin benim bu boşboğazlığımı affederdin sanırım. Prensin taşkınlık haline herkes katıldı, o gülmekten iki büklüm olurken, üniformasının yakasındaki büyük haç da sallanıyordu. Prensle birlikte herkes Radicule’yi, Adelaide’yi ve Minime’yi, <em>da capo da capo</em><a class="si-noteref epub-type_noteref" href="#f152" id="ref_f152">152</a> diye tempo tutarak yeniden anlatmamı istedi. Kenarları kürk biyeli üniforma giymiş Macar, katıla katıla gülerken, bacaklarına öyle vuruyordu ki bacakları acıyor olmalıydı, göğsüne zengin olduğunu gösteren yıldızlar takmış olan şişko şarap tüccarının göbeği oynadığından yeleğinin düğmesi koptu ve bizim ev sahibi elçi de konuklarının bu neşeli halinden çok memnundu.</p>

      <p>Gecenin sonunda baş başa kaldığımızda, elçi bana memnuniyetini ifade etti ve beni, buradan ayrılmadan önce, şu sıralar başkentte bulunan Kral Hazretleri I. Don Carlos’a takdim etmek istediğini söyledi, zaten ben de sarayın çatısında dalgalanan Braganza Hanedanı’nın bayrağından kralın başkentte olduğunu anlamıştım. Herr von Hüon, ki Lüksemburg yüksek sosyetesinden yolu buraya düşmüş, çok hoş yetenekleri olan benim gibi bir genci krala takdim etmesinin bir anlamda görevi olduğunu söyledi. Asil ruhlu kral aynı zamanda asil bir sanatçı ruhuna da sahipmiş; çünkü Majesteleri büyük bir keyifle yağlıboya resimler yapıyormuş ve ayrıca bir bilimadamı ruhuna da sahipmiş. Zira zatı şahaneleri oşinografi bilimi tutkunuymuş, denizleri ve deniz diplerini ve denizlerde yaşayan her türlü canlı varlıkları inceleyen bu bilim dalıyla ilgileniyormuş. Ancak kral şu sıralar ruhen biraz baskı altındaymış, altı yıl önce tahta çıkışından hemen sonra, Orta Afrika’da, Portekiz ve İngiliz çıkarları nedeniyle iki ülke arasında ortaya çıkan siyasi sorunlar canını çok sıkıyormuş. Tavizci tutumu nedeniyle o zamanlar kamuoyunun kendisine karşı çıkmasına neden olmuş; çünkü kendi hükümeti göstermelik bir protestoyla Britanya’nın taleplerinden kurtulmayı sağladığı için İngilizlerin verdiği ültimatoma adeta teşekkür etmek zorunda kalmış. Ancak bu yüzden ülkenin büyük kentlerinde huzursuzluklar çıkmış ve hükümet, Lizbon’da cumhuriyetçilerin çıkardığı isyanı zor kullanarak bastırmak zorunda kalmış. Portekiz Demiryolu İşletmeleri’nde ortaya çıkan büyük açık, üç yıl önce ağır bir ekonomik krize ve devletin iflasına yol açmış, öyle ki devlet bir kararname çıkararak zorunlu harcamalarını üçte iki oranında kısmak zorunda kalmış! Bu durum cumhuriyetçi partinin güçlenmesine yol açmış ve ülkenin radikal unsurlarının yıkıcı faaliyetlerini kolaylaştırmış. Hatta majesteleri peş peşe üzücü deneyimler yaşamak zorunda kalmış, neyse ki polis zamanında harekete geçip krala düzenlenen suikast girişimlerini önlemiş. Rutin olarak yapılan günlük kabullerine bir ekleme yapılarak benim kendisine takdim edilmem, zatı şahaneleri üzerinde belki biraz rahatlatıcı bir etki yaratabilirmiş. Eğer sohbet olanak verirse, bu akşam zavallı Prens Joan Ferdinand’ı çok eğlendiren Minime konusunu yenden açmam çok iyi olurmuş.</p>

      <p>Sevgili anneciğim ve babacığım, siz benim kraliyetle ilgili konulara çok büyük ilgi duyduğumu bilirsiniz, bir kralın önünde eğilmeye can attığım için (benim bu tutkumdan belki sizin de haberiniz yoktu), elçinin yaptığı bu teklifin benim üzerimde bıraktığı etkiyi anlayabileceğinizi sanıyorum. Elçinin bu önerisinin gerçekleşmesine engel olan tatsız olay ise, huzura kabul edilmemin dört ya da beş gün sonra gerçekleşebilecek olması ve süre bakımından benim Cap Arcona’yla buradan ayrılma tarihimi aşıyor olmasıydı. Peki ben ne yapmalıydım? Kralın huzuruna çıkma arzum, bilge danışmanım Kuckuck’un Lizbon gibi bir kenti üstünkörü gezip görmekle yetinmemem konusundaki uyarılarıyla birleşince, ben de planlarımı değiştirerek bir sonraki gemiyle gitme kararı aldım. Seyahat acenteme yaptığım ziyarette, aynı şirketin on dört gün sonra Lizbon’dan kalkacak olan Amphitrite gemisinin de daha şimdiden dolduğunu, aslında bu geminin Cap Arcona ayarında bir gemi olmadığını ve benim konumuma uygun hizmet sunamayacağını öğrendim. Şirket görevlisi bana, bu ayın on beşinden itibaren hesaplayacak olursak, Cap Arcona’nın tahminen altı yedi hafta sonraki geri dönüşünü bekleyip kamara rezervasyonumu bir sonraki seferine aktararak okyanus ötesine gidişimi eylül sonu ya da ekim başına ertelemenin son derece mantıklı olacağını söyledi.</p>

      <p>Sevgili ebeveynlerim, siz beni iyi tanırsınız. Yeni fikirlere açık biri olarak şirket görevlisinin önerisini uygun bulduğum için, ona gerekli talimatları verdim ve sizin dostunuz olan Meyer-Novaro ailesine, çektiğim uygun bir telgrafla seyahatimin gecikme nedenini açıkladım ve onları, beni ekim ayı içerisinde beklemeleri konusunda bilgilendirdim. Gördüğünüz gibi, benim bu kentteki ikamet sürem planladığımdan daha uzun oldu. Ne yapalım, varsın böyle olsun! Abartmadan söyleyebilirim ki, otel masraflarım kabul edilebilir bir düzeyde, gemiye binene kadar da buradaki eğitici sohbetler ve kültürel etkinlikler için sıkıntı çekmeyeceğimi biliyorum. Acaba sizin rızanızı aldığımdan emin olabilir miyim?</p>

      <p>Sizin rızanız olmadan içim rahat etmez. Ama bu arada majesteleri kralın huzuruna çıktığımı ve bu olayın beni çok mutlu ettiğini ve yücelttiğini öğrendiğinizde, bu izni bana vereceğinizden çok eminim. Kralın beni huzuruna kabul etme lütfunda bulunduğu konusunda Herr von Hüon beni bilgilendirdi ve belirtilen gününün öğle öncesinde, uygun bir zamanda gelip beni arabasıyla otelimden alarak kraliyet sarayına götürdü. Herr von Hüon’un akreditasyonu ve giydiği elçi ve saray üniforması sayesinde zorlukla karşılaşmadan ve hatta saygı gösterileri arasında dış ve iç korumaları aştık. Alt basamaklarının her iki yanında, abartılmış güzellikte karyatidler bulunan dış merdivenden ön kabul odalarının bulunduğu yere çıktık, bu odalar eski kralların heykelleriyle, tablolar ve kristal şamdanlarla süslenmiş, kırmızı ipek ve tarih karakterli mobilyalarla dekore edilmişlerdi ve kralın kabul salonunun hemen önünde yer alıyorlardı. Odaların birinden diğerine oldukça yavaş adımlarla geçiliyordu, daha hemen ikinci odada sorumlu bir saray görevlisi bir süre oturup beklememizi söyledi. Muhteşem görüntüsünü bir tarafa bırakırsak, bu odanın, uzayan muayeneler nedeniyle oluşan gecikmeler yüzünden hastalarını randevu saatinde muayene edemeyip uzun süre bekleten ünlü bir doktorun bekleme odasından pek farkı yoktu. Odalar gruplar halinde birbirleriyle sessizce sohbet eden ya da kanepelerde oturmaktan canı sıkılmış yerli ve yabancı üniformalı, resmî giysili her türlü makam ve rütbe sahibi insanlarla doluydu. Burada bir sürü tüy yığını, apoletler ve nişanlar göze çarpıyordu. Girdiğimiz her yeni mekânda elçi, tanıdığı o ya da şu diplomatla dostça selamlaşıyor, beni onlara takdim ediyor ve sürdürmekten her zaman hoşlandığım yaşam biçimimi yüceltiyordu; böylece bizim için öngörülen kırk dakikalık bekleme süresinin çok çabuk geçtiğini söyleyebilirim.</p>

      <p>Kuşaklı üniformasıyla elinde bir isim listesi bulunan başyaver, sonunda kralın çalışma odasına açılan, başlarına pudralı peruk takmış iki uşağın beklediği kapıya yönelmemizi söyledi. İçeriden kendisine gösterilen lütuf için teşekkür etmeye gelen, muhafız alayı komutanı üniforması giymiş yaşlı bir beyefendi çıktı. Bu arada başyaver, geldiğimizi haber vermek üzere içeri girdi ve ardından uşaklar kapının altın çerçeveli kanatlarını açtılar.</p>

      <p>Otuzunu biraz aşmış olan kralın saçları seyrelmişti ve tıknaz bir vücut yapısı vardı. Kırmızı şeritli, zeytin yeşili üniformasının göğsüne bir yıldız takılıydı, yıldızın ortasındaki kartal, pençesinde bir asa ve imparatorluk küresi tutuyordu. Bizi, yazı masasının yanında, ayakta durarak kabul etti. Yaptığı pek çok görüşme nedeniyle yorulmuş ve yüzü kızarmıştı. Kömür karası kaşları vardı; ancak uçlarını burarak sivrilttiği gür bıyığı daha şimdiden ağarmaya başlamıştı. Elçinin ve benim, önünde eğilmemize binlerce kez lütufta bulunarak alışık olduğu el hareketiyle karşılık verdi ve daha sonra Herr von Hüon’u, gönül okşayıcı bir samimiyeti ifade eden göz kırpma hareketiyle selamladı.</p>

      <p>“Sevgili elçi, sizi karşımda görmekten her zamanki gibi büyük keyif aldım... Demek siz de şehirdesiniz?.. <em>Ce nouveau traité de commerce... Mais ça s’arrangera sans aucune difficulté, grâce à votre habileté bien connue</em>...<a class="si-noteref epub-type_noteref" href="#f153" id="ref_f153">153</a> Saygıdeğer Madam de Hüon’un durumu... umarım çok iyidir. Bunu duymak beni ne kadar da sevindirdi! Gerçekten de ne kadar çok sevindirdi!.. Evet, bunun dışında, bugün bana nasıl bir Adonis getiriyorsunuz bakalım?”</p>

      <p>Sevgili anneciğim ve babacığım, bu soruyu, gerçeği hiçbir şekilde yansıtmayan salt bir şaka olarak anlamanızı istiyorum. Gerçi babamın sayesinde edindiğim frak, vücudumu çok güzel gösteriyor. Ama Borsdorf’a özgü elma yanaklarım ve aynaya baktığımda canımı sıkan çekik gözlerimle hiç de mitolojik bir yanım olmadığını benim kadar siz de biliyorsunuz. Kralın bu takılmasına ben de neşeli bir tevekkül duygusuyla karşılık verdim ve kral hazretleri de bu durumu unutturmak için elimi elinin içine koyarak lütufkâr bir şekilde şöyle devam etti:</p>

      <p>“Sevgili marki, Lizbon’a hoş geldiniz! Adınız bana tanıdık geliyor; saygıdeğer refakatçinizin etkisiyle Portekiz’le böylesine sıcak ilişkiler içinde bulunan bir ülkenin yüksek asalet mensubu genç bir delikanlısını sarayımda görmekten mutluluk duyduğumu söylememe gerek yok sanırım. Söyleyin bana –” ve o kendisine ne söylemem gerektiğini bir an düşündü, “Sizi bana getiren şey nedir?”</p>

      <p>Çok değerli anneciğim ve babacığım, kralın sorularını yanıtlarken saray geleneğine uygun hareket etme becerisi gösterdiğimi ama aynı zamanda da itaatkâr ve rahat bir davranış sergilediğimi söyleyerek kendimle çok da övünmek istemiyorum. Ağzı laf yapamayan beceriksiz biri olmadığımı söyleyerek sizi rahatlatmak ve sevindirmek için yazıyorum bunları. Kral hazretlerine, gönül zenginliğinizle bana bahşettiğiniz bir yıl sürecek olan bilgi görgü arttırma seyahatinden söz ettim, büyük bir cömertlikle finanse ettiğiniz bu seyahate, ikamet ettiğim Paris’ten başladığımı ve ilk durağımın da bu eşsiz kent olduğunu ekledim.</p>

      <p>“Ah, demek Lizbon’u çok beğeniyorsunuz?”</p>

      <p>“<em>Sire, énormément! Je suis tout à fait transporté par la beauté de Votre capitale qui est vraiment digne d’être la résidence d’un Grand souverain comme Votre Majesté</em>.<a class="si-noteref epub-type_noteref" href="#f154" id="ref_f154">154</a> Amacım burada sadece birkaç gün daha oyalanmaktı ama bunun bir delilik olacağını anladım ve bu kentteki kalış süremi yarıda kesmek zorunda kalmadan birkaç hafta daha uzatabilmek için seyahat planımı tamamen değiştirdim. Ne müthiş bir kent, Sire! Ne mükemmel caddeler, parklar, ne müthiş gezinti yerleri ve manzaralar! Kişisel ilişkilerim sayesinde önce Profesör Kuckuck’un o eşsiz Doğa Tarihi Müzesi’ni tanıdım, bu ne müthiş bir kuruluş böyle! Majesteleri, bu müze sadece oşinografiye ağırlık vermesiyle ilginç gelmiyor bana, orada sunulan pek çok şey, tüm yaşamın deniz suyundan geldiğini en öğretici şekilde gözler önüne seriyor. Ayrıca bir de botanik bahçelerindeki mucizeler, Sire, örneğin Avenida Parkı, Campo Grande, kente ve nehre bakan eşsiz manzarasıyla Passeio da Estrelle... Tanrı tarafından kutsanan ve insan eliyle örnek bir şekilde korunan doğanın bu muhteşem görüntüleri karşısında insanın gözlerinin yaşarmasına şaşırmak mümkün mü? Tanrı’m, bu yaşaran gözler bir sanatçının gözleri! İtiraf ediyorum ki, ben de majestelerinden farklı olarak – ki majestelerinin bu alanda bir deha olduğu herkes tarafından bilinmektedir – Paris’te biraz güzel sanatlarla ilgilendim ve Güzel Sanatlar Akademisi’nde Profesör Estompard’ın gayretli bir çaylak öğrencisi olarak karakalem çizimle ve yağlı boya resimle uğraştım. Fakat bu üzerinde konuşulmaya değer bir konu değil. Asıl konuşulması gereken şey, majestelerinin şahsında dünyanın en güzel ülkelerinden birinin, belki de en güzelinin hükümdarına saygılarımızı sunmamız gerektiğidir. Dünyanın başka neresindeki bir manzara, Cintra’daki kraliyet şatolarının bulunduğu tepelerden aşağıya doğru bakıldığında buğday tarlaları, üzüm bağları ve güneye özgü meyve bahçelerinin parıldadığı Estremadura’nın manzarasıyla kıyaslanabilir ki?..”</p>

      <p>Sevgili ebeveynlerim, şunu da belirteyim ki, Cintra saraylarını ve büyüleyici mimari tarzından kralın huzurunda söz ettiğim Belém’deki manastırı henüz ziyaret etmedim. Şimdiye kadar bu ziyareti gerçekleştirme fırsatım olmadı çünkü zamanımın büyük bir kısmını, Kuckuck ailesinin tanıştırdığı iyi eğitimli gençlerin gittiği bir tenis kulübünde tenis oynamakla geçirdim. Ama bu da çok değil! Krala daha önce hiç edinmediğim izlenimlerden övgüyle söz ettim, majesteleri de alçakgönüllülük göstererek söze karıştı ve benim bu duyarlılığımı takdir ettiğini söyledi.</p>

      <p>Majestelerinin söyledikleri beni yüreklendirdi ve ben doğamda var olan ya da bu olağanüstü durumun bana bahşettiği büyük bir akıcılıkla yaptığım konuşmamda, krala, ülkesini ve Portekiz’in insanlarını övmeye devam ettim. İnsan bir ülkeyi sadece bir ülke olduğu için değil, aksine –ki belki de tercihen bu böyle– o ülkenin insanlarını merak ettiği için de ziyaret eder. Eğer şöyle ifade etmem mümkünse, henüz hiç yaşanıp görülmemiş insanlığı, yabancı gözleri ve yabancı fizyonomileri görmeyi istediği için de ziyaret eder... Kendimi biraz eksik ifade ettiğimin bilincinde olduğumu söylemiştim; ancak benim burada kastettiğim şey, tanımadığım insan tiplerini ve davranış biçimlerini görmek ve mutlu olmaktı. Portekiz – <em>à la bonne heure</em>. Ama benim asıl ilgimi çeken, Majestelerinin tebaaları Portekizliler, dedim. Kelt ve ilk İber karışımı bu ırk, tarih boyunca Fenikeliler, Kartacalılar, Romalılar ve Araplarla kan karışımına uğramış olup zaman içinde insanı büyüleyen hoş bir insanı tipi ortaya çıkmış; bazen ürkek bir sevimlilikle, bazen de saygı uyandıran, hatta insanı biraz da korkutan soylu bir gururla asilleşerek. “Böylesine etkileyici bir halkın hükümdarı olduğunuz için majesteleri kral hazretleri ne kadar tebrik edilse azdır.”</p>

      <p>“Evet, evet, çok sevimli, çok nazik bir yaklaşım,” dedi Don Carlos. “Sevgili marki, Portekiz’in insanları ve topraklarına böyle sempatiyle baktığınız için size çok teşekkür ederim.” Ve ben kralın bu sözleriyle konuşmamızı sonlandırmak istediğini düşünmüştüm ancak o tam tersi şunu ekleyince, çok sevindim ve şaşırdım:</p>

      <p>“Otursak iyi olmaz mı, sevgili elçi? Hadi biraz oturalım!”</p>

      <p>Kral, aslında kabulü ayakta yapmak ve konu sadece benim takdim edilmem olduğu için görüşmeyi birkaç dakika içinde bitirmek istemişti kuşkusuz. Eğer konuşmayı uzatıp daha rahat geçmesini sağlıyorsa, o zaman sevgili anneciğim ve babacığım –ki ben bunu kendi egomu tatmin etmekten çok, sizi mutlu etmek için söylüyorum bunu– majestelerini eğlendirdiğini düşündüğüm konuşmamın akıcılığına ve benim genel görüntümün güzelliğine borçlu olduğumu söyleyebilirim.</p>

      <p>Kral, elçi ve ben bir tel perdeyle korunan mermer şöminenin önündeki deri koltuklarda oturuyorduk, şöminenin üstündeki rafta sarkaçlı bir saat, şamdanlar ve Şark motifli vazolar vardı. Cam kapıları bulunan, iki kitaplığın da eksik olmadığı, tabanı devasa boyutta bir acem halısıyla kaplı, şık mobilyalarla döşenmiş büyük bir çalışma odasındaydık. Şöminenin yan taraflarında altın çerçeve içinde birkaç tane büyük tablo vardı, bunlardan bir tanesi dağ manzarası, diğeri ise çiçekli düz ova resmiydi. Herr von Hüon bana gözleriyle, oymalı sigara masasından gümüş bir sigara tablası alan kralı ve duvardaki tabloları işaret etti. Bunun ne anlama geldiğini hemen anladım.</p>

      <p>“Büyük bir tevazu gösterip üzerinizde yoğunlaşan dikkatim, şu usta yapıtlara kayıyorsa, majesteleri beni bağışlar mı acaba?” dedim. “Onlara daha yakından bakabilirim, değil mi? Ah, işte resim sanatı bu! Bir deha örneği! İmzayı tam okuyamıyorum ama her ikisinin de ülkenizin birinci sınıf sanatçısının elinden çıktığı belli.”</p>

      <p>“Birinci sınıf sanatçı mı?” diye sordu kral gülümseyerek. “Tabii birinciden ne anlaşılıyorsa. O tabloları ben yaptım. Sol taraftaki tablo av köşkümün bulunduğu Serra da Estrella’dan bir manzara, sağ taraftaki tablo ise benim sık sık suçulluğu avladığım sulak alanların atmosferini yansıtıyor. Gördüğünüz gibi, bu sulak alanları kaplayan laden çiçeklerinin güzelliğinin hakkını vermeye çalıştım.”</p>

      <p>“İnsan onların kokularını duyumsadığını sanıyor,” dedim. “Evet, yüce Tanrı’m, böyle bir yetenek karşısında çaylak olan birinin yüzü kızarır.”</p>

      <p>Sanki onun yapıtlarından uzaklaşmak istemiyormuşum gibi geri çekilip tekrar yerime dönerken, Don Carlos omuzlarını silkti ve: “Geçerli olan çaylaklıktır,” diye karşılık verdi. ”Bir kraldan çaylaklıktan başka bir şey beklenilmiyor. O zaman insanlar hemen Neron’un ve onun <em>qualis artifex</em>’teki<a class="si-noteref epub-type_noteref" href="#f155" id="ref_f155">155</a> tutkularını düşünüyorlar.”</p>

      <p>“Kendilerini böyle bir önyargıdan kurtaramayan zavallı yaratıklar!” dedim. En yüce olan en yüksek olanla, yani yüce bir doğumun getirdiği yararlar ilham perisinin getirdikleriyle birleşiyorsa, o zaman insanlar bu mutlu rastlantıya sevinmeliler.”</p>

      <p>Majestelerinin bunu duymaktan hoşlandığı belli oluyordu. Elçi bey ve ben koltuklarımızın arka döşemelerine yaslanmaktan kaçınmaya çalışırken, kral hazretleri koltuğuna yaslanmış, rahat bir şekilde oturuyordu. Ve kral konuşmaya başladı:</p>

      <p>“Sevgili marki, sizin nesneleri, dünyayı, insanları ve yapıtları incelerken gösterdiğiniz duyarlılık, rahat davranışlar sergileyip her şeyden keyif almanız ve bunları, insanı kıskandıran bir masumiyet içinde yapmanız benim çok hoşuma gidiyor. Sizin bu haliniz belki de sadece mensubu bulunduğunuz toplumsal sınıf içinde mümkün olabilir. Yaşamın çirkin yüzü ve getirdiği acılar, toplumun en alt tabakasında ve en üstünde çok iyi bilinir. Bu alanda sıradan biri deneyimlidir ve bir de siyasetin kirli havasını soluyan devlet yöneticisi.”</p>

      <p>“Majestelerinin söylediklerinin anlamı çok derin,” diye karşılık verdim. “Gördüğüm şeylerin derinliklerine inmeye çalışmadan, ahmakça davranıp yüzeysel bir zevkle yetinmediğimi önünüzde eğilerek bilmenizi rica ederim. Portekiz gibi şanlı bir ülkenin, insanı kıskandıracak kadar şanslı bir hükümdarı olduğunuz için majestelerine tebriklerimi sunuyorum. Ancak ben bu mutluluğunuzu karartmak isteyen bazı gölgeleri görmüyor da değilim ve yaşamınızın altın suyuna kötülük akıtan birkaç damla safra ve pelin otunun varlığının farkındayım. Burada da hatta burada da, –özellikle burada da mı? diye sormam gerekir– su sıçanları gibi toplumun temelini oydukları için kendilerini radikal diye adlandıran unsurların eksik olmadığını biliyorum, bunlar öyle kötü unsurlar ki, onlara karşı olan duygularımı daha yumuşak bir ifadeyle vermeye çalışacak olursam, onlar devletin karşılaştığı her siyasi ve ekonomik sıkıntıyı, her zorluğu eylemlerine gerekçe olarak kullanırlar. Kendileri için, biz halkın yanındayız, diyorlar; ama halkla olan tek ilişkileri onların sağlıklı güdülerini ve iyi işleyen toplumsal düzenin korunmasının gerekliliğine olan inançlarını temelden sarsmak ve böylece onları mutsuz etmektir. Nasıl mı? Halka, tamamen yabancı olan eşitlik fikrini aşılayıp onların doğuştan gelen farklılıklarını, ırksal farklılıklarını, zengin ve yoksul, kibar ve sıradan insanlar arasındaki farklılıkları en azından arzu edilen bir düzeye getirme ve hatta bu eşitsizliği tamamen ortadan kaldırma konusunda boş söylevler vererek halkı çıldırtmaya çalışıyorlar, aslında bu farklılığın sonsuza dek korunması için doğa güzel olanla işbirliği yapmaktadır. Büyük bir beyefendinin kendisine uzatılan bir elin içine sadaka bırakırken, aman elim değmesin diye özen göstermesi gibi, paçavralara sarılmış bir dilenci de var oluşuyla dünyadaki çeşitliliğe katkıda bulunuyor. Ve majesteleri, inanın bana dilenci bunu biliyor. O, dünya düzeninin kendisine biçtiği bu tuhaf saygınlığın farkında ve yüreğinin derinliklerinde bundan başka bir isteği yok. Kötü niyetli insanlar kışkırtacak ki, o da kendisine biçilen bu güzel rolü oynarken şaşırsın ve kafası, insanların eşit olması gerektiği gibi saçma fikirlerle dolsun. İnsanlar eşit değildir ve bunun böyle olduğunu kabul ederek dünyaya gelmişlerdir. İnsan, aristokratik düşüncelerle dünyaya gelir. Genç biri olsam da, bu benim hayatta edindiğim en büyük deneyimim. İnsan ne olursa olsun, ister bir din adamı, ister kilise hiyerarşisinin bir üyesi olsun ya da başka bir hiyerarşinin, örneğin kışlasının sadık bir astsubayı olarak savaşanlar hiyerarşisi içinde yer alsın, o kişi bakışıyla ve duyularıyla sıradan bir insan olarak mı yoksa özel biri olarak mı dünyaya geldiğini, yani hangi malzemeden olduğunu belli eder. Alt sınıf mensubu olarak dünyaya gelen sıradan ve kaba insanları, üstünde gördükleri her şeyden, örneğin zenginlikten, asillere özgü geleneklerden ve yüksek tabakanın yaşam biçimine özenmekten mahrum bırakan bu adamlar, sözümona pek de güzel halk dostuymuş! Onlar halkın sevincini kıskançlığa, açgözlülüğe ve itaatsizliğe dönüştürmek istiyorlar. Belli sınırlar çizerek insanları inançlı ve mutlu kılan dinden uzaklaştırıp devlet düzeninin değişmesiyle her şeyin düzeleceğini, monarşinin yıkılması gerektiğini ve cumhuriyetin kurulmasıyla insanın doğasının değişeceğini ve böylece mutluluk ve eşitliğin geleceğini söyleyerek halkı kandırıyorlar... Fakat içimden gelenleri olduğu gibi aktardığım için majestelerinin beni bağışlama lütfunda bulunmalarını rica etmem gerekir sanırım.”</p>

      <p>Kral kaşlarını yukarı kaldırarak elçiye başını salladı, buna elçinin kendisi de çok sevindi.</p>

      <p>Majesteleri daha sonra, “Sevgili marki, siz aslında övülmesi gereken düşünceler dile getirdiniz,” dedi, “aslında bu düşüncelerin sizin soyluluğunuza uygun olmakla kalmayıp ayrıca bireysel olarak size çok yakıştığını da ekleyeyim. Evet, evet ne düşünüyorsam, onu söylüyorum. Yeri gelmişken söyleyeyim, siz, demagogların ateşli retoriğinden, halkı kandırmak için oynadıkları tehlikeli konuşmalardan söz etmiştiniz. Ne yazık ki sözlerin etkili bir şekilde kullanımına genellikle avukatlar, hırslı politikacılar, liberalizmin öncüleri ve mevcut düzenin düşmanlarında rastlanıyor. Mevcut düzeni savunacak akıllı insanların sayısı çok az. Birinin çıkıp yapılan iyi şeyler adına böylesine etkileyici konuştuğunu duymak istisnai bir durum olsa da, insana iyi geliyor.”</p>

      <p>“Majestelerinin ağzından çıkan ‘iyi gelmek’ sözcüğünün beni ne kadar onurlandırdığını ve mutlu ettiğini söyleyemem,” diye devam ettim. “Genç ve sıradan bir asilzadenin haddini aşıp bir kralı rahatlatabilmesi biraz tuhaf gelse de, bunu yapmaya çalıştığımı itiraf ediyorum. Peki, beni bu çabayı göstermeye yönelten şey ne? Duygudaşlık, majesteleri. Benim size olan saygımda payı olan duygudaşlık – eğer bu bir cüretkârlıksa, o zaman iddia etmek isterim ki, saygı ve duygudaşlık dışında insanın ruhuna işleyen başka bir duygu karışımı yoktur. Benim bu genç halimle majestelerinin sıkıntılarından haberdar olmam ve temsil ettiğiniz ilkelerin ve hatta yüce şahsınızın maruz kaldığı düşmanlıklar beni derinden sarsıyor ve ben size bu üzücü rahatsızlıkları unutturacak ne kadar çok zihin dağıtıcı şey varsa, onları sizin için dilemekten kendimi alıkoyamam. Bu da kuşkusuz majestelerinin güzel sanatlarda, yani resim sanatında arayıp bulabileceği bir şeydir. Ayrıca ava çıkmaktan hoşlandığınızı da sevinerek öğrenmiş bulunuyorum...”</p>

      <p>“Haklısınız,” dedi kral. “İtiraf ediyorum ki, başkentten ve politikanın kirli oyunlarından uzak kalıp, özgür doğada, tarlalarda ve dağlarda, samimi olduğum ve güven duyduğum çok az sayıdaki adamımla ava çıkıp sessizce avımı gözetlerken kendimi çok iyi hissediyorum. Siz de avcı mısınız, marki?”</p>

      <p>“Avcı olduğumu söyleyemem, majesteleri. Ava çıkmak kuşkusuz şövalyeliğe özgü çok güzel bir eğlence biçimidir ama benim tüfek kullanan bir adam olduğum söylenemez, fırsat buldukça böyle davetlere katıldığım oluyor. Avda benim en çok hoşuma giden şey, köpekleri gözlemlemektir. Bir araya bağlanmış köpeklerin ve aralarındaki puanterlerin zor zapt edilişleri, burunları yerde, kuyruklarını sağa sola sallamaları, tüm kaslarının gerilmiş olması, yakaladığı ve ağzında tuttuğu kanatlı av hayvanını kafasını yukarıya doğru kaldırıp resmi geçit edasıyla gururlu gururlu yürüyerek getirmesi yok mu, bunu seyretmeye doyamıyorum. Kısacası, kendimi iyi bir köpek dostu olarak görüyorum ve çocukluğumdan beri insanın en sadık dostu olan bu hayvanlarla haşır neşir oldum. Bakışlarının keskinliği, kendisiyle şakalaşınca, ağzını açarak gülmesi –bilindiği gibi gülebilen tek hayvan köpektir– onun kendine özgü sevecenliği, oyun oynarken sergilediği zarafet, eğer cins bir köpekse, yaylanarak yürüyüşündeki asalet, işte bütün bunlar benim yüreğimi ısıtıyor. Cins sayısının çokluğu nedeniyle kurttan ya da çakaldan türediğini artık kimse düşünmüyor. Atın tapirden ya da gergedandan türediği ne kadar doğruysa, köpeğin de çakaldan ya da kurttan türediği ancak o kadar doğru olabilir. Kazık temelli yapı döneminin bataklık köpeği artık bize bu menşei hatırlatmıyor; spaniel cinsi köpeği, sosis köpeğini, kaniş köpeğini, karnının üzerinden sürünüyor gibi yürüyen İskoç teriyerini ya da insan dostu Senbernar köpeğini görünce, kurt kimin aklına gelebilir. Köpek türünün ne kadar da çok farklı cinsleri var, bu kadar büyük bir cins farklılığı başka hiçbir hayvan türünde yok. Domuz domuzdur, sığır da sığır. Ancak bir dana büyüklüğündeki Danimarka buldoğunun Affenpinscher köpeğiyle aynı hayvan olduğuna inanmak mümkün mü? Ama bununla beraber,” diye konuşmaya devam ettim ve oturduğum koltukta arkaya yaslanarak kendimi biraz rahatlattım, bunu gören elçi de aynısını yaptı, “bununla beraber bu yaratıklar, ister devasa boyutta olsunlar, ister minicik olsunlar, kendi formatlarının bilincinde değiller ve birbirleriyle olan ilişkilerinde bunu hesaba katmadıkları izlenimi veriyorlar. Aşk –bu alana girdiğim için beni bağışlayın, Majesteleri– birbirine uygun ya da uygun değil mantığını tamamen ortadan kaldırıyor. Memleketteki sarayımızda Fripon adında, yapı itibarıyla sokulgan olmayan ihtiyar bir Rus tazısı vardı, beyninin küçüklüğüne bağlı olarak uykucu bir hali vardı. Öte yandan annemin de adı Minime olan küçücük bir Malta köpeği vardı, benim yumruğumdan pek de büyük olmayan bir ipek yumağıydı sanki. İnsan bu titrek prensesin Fripon için uygun bir partner olamayacağını düşünebilir ama Minime kızışınca, Fripon ondan ne kadar uzakta tutulsa da, gerçekleşemeyen aşkından dolayı dişlerinin zangır zangır titrediği kaç oda öteden duyulabiliyordu.”</p>

      <p>Fripon’un dişlerinin zangırdaması kralı çok neşelendirdi.</p>

      <p>“Ah, yeri gelmişken majestelerine sözünü ettiğim Minime’den de bahsetmeliyim,” diye devam ettim, “yapısı itibarıyla kucak köpeği rolüne korkutucu bir oran teşkil eden bizim şu değerli yaratıktan.” Ve sevgili anneciğim, geçen akşam anlattıklarımı, yani ne yazık ki senin şatonda hep tekrar eden trajediyi, korku çığlıklarını, alarmın çalmasını daha esprili bir havada ve ayrıntısıyla tekrarladım, nezaketinden yapmacık hareketleri daha da artan Adelaide’nin koşarak içeri gelmesini ve huzursuzlaşıp yerinde duramayan senin şanssız sevgilini alıp dışarı çıkarmasını, senin içine düştüğün çaresizliğe, bir el küreği ve çöp kovasıyla yardımcı olmaya çalışan Radicule’nin titrek titrek sunduğu hizmetleri ballandıra ballandıra anlattım. Başarım amacına tam anlamıyla ulaşmış oldu. Kralın gülmekten neredeyse kasıkları çatlayacaktı, altını oyan bir partinin bulunduğu ülkenin taht sahibinin dertlerini unutup kendisini neşeye verdiğini görmek beni gerçekten çok sevindirdi. Bilmem kabul odasında kapı dinleyenler bu kabul hakkında ne düşündüler ama kesin olan şu ki, majesteleri kendisine sunduğum bu masumca kafa dağıtma olayından olağanüstü keyif aldı. Gerçi kendileri başyaverin sunduğu listede elçinin ve benim ismimin son isimler olmadığını hatırladı ve gülmekten ıslanan gözlerini kurulayarak oturduğu yerden eliyle kabulün bittiğini işaret etti, bu arada beni takdim etmesiyle kralın neşelenmesini sağladığı için elçinin yüzünden ne kadar mutlu olduğu ve gurur duyduğu anlaşılıyordu. Ama biz vedalaşmak için kralın önünde eğilirken, her ne kadar duymamış olmam gerekse de, kralın Herr von Hüon’a memnun olduğunu belirtmek için arka arakaya iki defa, “<em>Charmant, charmant!</em>” dediğini duydum. Ve sevgili anneciğim ve babacığım, kuşkusuz bu durum size karşı işlediğim ufak tefek saygısızlıklarımı affettirmekle kalmayacak, buradaki kalış süremi uzatmamı da daha sevimli gösterecektir: İki gün sonra sarayın muhafız alayı komutanlığından küçük bir paket aldım, paketin içinde majestelerinin bana vermeyi lütfettikleri, koyu kırmızı bir bantla boyuna takılan Portekiz’in ikinci derece Kırmızı Aslan Nişanı vardı, bu nişan sayesinde ben de resmî kabullerde, sefirin davetinde olduğu gibi kendimi frakla takdim etmek zorunda kalmayacağım.</p>

      <p>Bir adamın gerçek değerinin, gömleğinin üzerine tutturduğu bir emaye parçasıyla ölçülmediğini biliyorum, onun gerçek değeri göğsünün derinliklerindedir. Ama insanlar, ki siz onları benden daha iyi ve uzun süredir tanıyorsunuz, ortada olanı ve gözle görüleni, yani bir sembolü ve üste taşınan onur nişanlarını istiyorlar. Ben onlara bunun için kızmıyorum, onların ihtiyaçlarını tamamen anlayışla karşılıyorum ve gelecekte onların karşısına çocuksu sembolleri olan ikinci derece Kırmızı Aslan Nişanı’yla çıkabileceğim için seviniyorsam, bu benim salt sempati ve kadirşinaslık duygumdan kaynaklanmaktadır.</p>

      <p>Bugünlük bu kadar, sevgili anneciğim ve babacığım. Pek yakında sizin büyük cömertliğinize borçlu olduğum yaşantımı ve dünya ile ilgili edindiğim deneyimleri size aktaracağım. Eğer ben buradan ayrılmadan önce, yukarıdaki adresime sizin cevabi mektubunuz ulaşır da, sağlığınızdan haberdar olursam, bu benim iç huzurum için en büyük ödül olur.</p>

      <p>Size sevgiyle bağlı olan sadık oğlunuz</p>

      <p>Loulou</p>
    </div>

    <p>Epeyce bir alıştırma yaparak sola doğru hafifçe eğik bir yazıyla yazılan, kısmen Almanca, kısmen de Fransızca olarak Savoy Palace Oteli’nin küçük mektup kâğıtlarının sayfalarını dolduran bu elyazısı, elips şeklinde çevrelediğim imzadan sonra, Lüksemburg’daki Monrefuge Şatosu’nda oturan ve benim dünyaya geliş sebebim olan aileme gitti. Bana bu kadar yakın olan bu asil insanlarla yazışmayı çok önemsediğim ve markizden geleceğini tahmin ettiğim yanıtı çok merak ettiğim için bu mektubu çok büyük bir özenle yazdım. Bu küçük eser üzerine birkaç gün çalıştım, ilk başlardaki bazı üstü örtülü ifadeleri bir kenara bırakırsak, yaşadıklarımı gerçeğe uygun olarak aktardım, hatta Herr von Hüon’un beni krala takdim etme önerisiyle çok önemli bir isteğimi yerine getirmiş olduğunu bile gerçeğe uygun olarak anlattım. Bu mektubu Kuckuck ailesinin evine belli bir saygı çerçevesi içinde girip çıkarken harcadığım zamandan çalarak yazdığım düşünülürse, gösterdiğim özenin değeri daha da artacaktır, oysa benim Kuckuck ailesiyle olan görüşmelerim tamamen spor çerçevesi içinde gerçekleşiyordu, ne bu spor ne de başka bir spor dalıyla hiç uğraşmamış biri olarak Zouzou’yla ve onun kulüp arkadaşlarıyla benim tenis oynayacağımı kim düşünebilirdi ki!</p>

    <p>Verilen randevuya uyup oraya gitmek, benim açımdan çok da küçük bir pervasızlık örneği değildi. Buna rağmen üçüncü gün, sözleştiğimiz gibi, öğleden önce, beyaz kemerli flanel kumaş pantolonum, yakası açık kar beyazı gömleğim ve üzerine giydiğim mavi ceketimle ve dans eder gibi hareketlilik sağlayan o ses çıkarmayan altı kauçuk kanvas ayakkabılarımla kusursuz bir spor kıyafeti içinde, Zouzou’ların evinden çok da uzakta olmayan, Zouzou ve arkadaşları için günlük ya da birkaç saatliğine rezerve edilmiş olan çift oyun alanlı, bakımlı ve son derece temiz olan tenis kortuna geldim. Gerçi içimde biraz sıkıntı, maceraperest bir duygu ama yine de mutlu bir kararlılık vardı, bir zamanlar askerlik şubesinde komisyonun önüne çıktığımda yaşadığım ruh halinin tıpkı aynısını yaşıyordum. Kararlılık her şey demektir. Olumlu bir izlenim bırakacağın emin olduğum giysimden, hareketlerimi hızlandıran ayakkabılarımdan şevke gelerek şimdiye kadar seyredip özümsediğim ama gerçekte hiç denemediğim tenis oyununu, göz kamaştıracak derecede iyi oynamak için kendime söz verdim.</p>

    <p>Erkenden geldim, tenis kortunda benden başka kimse yoktu. Gardırop ve oyun aletlerinin konulduğu bir kulübe vardı. Ceketimi oraya bıraktım, bir raket ve birkaç tane de en sevimlilerinden kireç beyazı top aldım ve kortta zıp zıp zıplayarak gerçekten oynuyormuş gibi, bu güzel aletlerle uygulama yapmaya başladım. Tenis topunu elastik bir şekilde gerilmiş olan raketin üzerinde dans ettirmeye başladım, topu raketle havada karşılayabilmek için yere atıp zıplattırıyordum ve yerde zıplayan topu da, rakete, bilinen o kürek hareketini vererek havaya kaldırıyordum. Koluma esneklik kazandırmak ve gücümü denemek için, sağ ve ters vuruşlarla topları filenin üzerinden öbür tarafa geçiriyordum ancak atışlarım çoğu kez fileye çarpıyor ya da puan kaybına neden olacak şekilde karşı alanın sınırının dışına düşüyordu, hatta kendimi kaptırıp iyice coştuğumda, vurduğum toplar kortun etrafındaki yüksek telleri aşarak tamamen oyun alanının dışına çıkıyordu.</p>

    <p>Sevimli raketin sapını keyifle kavrayarak kendi kendime fileyle boğuşuyordum, bu sırada Zouzou Kuckuck aynı şekilde beyaz elbiseler giymiş, biri erkek öteki kız, iki genç arkadaşının eşliğinde sallana sallana bana doğru geliyordu; yanındakiler kardeş değillerdi, kuzen ve kuzindiler. Kuzenin adı Costa değilse, mutlaka Cunha’ydı, kuzinin adı da Lopes değilse, Camões idi, doğrusu şu anda tam olarak hatırlamıyorum. Zouzou alaycı bir tavırla, “Bakın hele, marki kendi başına antrenman yapıyor. Çok da iddialı görünüyor,” dedi ve beni yanındaki narin ama sevimlilikte ondan pek de geri kalmayan gençlerle tanıştırdı, daha sonra gelen ve adları Saldacha, Vicente, de Menezes, Ferreira ve buna benzer isimleri olan daha başka erkek ve kadın kulüp üyeleriyle de tanıştırdı. Herhalde toplamda benimle birlikte bir düzine kulüp üyesi bir araya gelmiştik. Ancak bunların çoğu bizi seyretmek üzere tel örgünün dışındaki banklara oturmuşlar, birbirleriyle sohbet etmeye başlamışlardı. Oynamak için dörder kişi iki korta girdik. Zouzou ve ben kortun birinde karşı karşıya gelmiştik. Uzun boylu bir delikanlı puanları, hataları ve autları, kazanılan oyunları ya da setleri not edip ilan etmek için bizim kortun yanındaki yüksek hakem sandalyesine oturdu.</p>

    <p>Zouzou filenin önünde yer alırken, ben de bizim taraftaki bu yeri sarı tenli ve yeşil gözlü bir kız olan oyun arkadaşıma bırakıp tüm vücudumla konsantre olmuş olarak arka tarafta yerimi aldım. Zouzou’nun partneri olan o küçük kuzen sert bir servis atışı yaptı. Ama ben topa doğru sıçrayarak onun topunu hızlı bir vuruşla ustalıkla keserek ona geri göndermeyi başarabildim, bunun üzerine Zouzou, “Bakalım şimdi ne yapacaksın?” dedi. Bundan sonra bir sürü saçmalıklar yapmaya başladım ve sağa sola yaylanıp zıplayarak ve kayarak gizlemeye çalıştığım acemi vuruşlarım karşı tarafa puan kazandırıyordu, ayrıca meydan okurcasına sergilediğim davranışlarımla oyunla oyun oynayıp ciddiye almadığımı gösteriyordum, zıplayan toplarla her türlü saçmalık ve numaralar yapıyordum; bütün bunlar, başarısız vuruşlarım gibi, seyircinin neşesini artırıyordu. Salt zekâmı kullanarak yaptığım bu hareketler benim gözle görülür bilgisizliğime şaşırtıcı derecede tezat teşkil ediyordu, dikkatimi ve yeteneklerimi gizliyormuş gibi göstermeye çalışmama engel teşkil edecek bir durum yoktu. Arada bir de olsa, yaptığım çok sert servis atışlarıyla, gelen topu erken karşılamamla ve benden hiç beklenmeyen vole vuruşlarımla herkesi şaşırtıyordum. Bütün bunları Zouzou’nun varlığıyla ateşlediği ilhama borçluydum. Kendimi hâlâ bir <em>forehand</em> vuruşunu karşılarken görüyordum, bir bacağım öne doğru uzanmış, diğer bacağım diz çökmüş şekilde, öyle müthiş bir görüntü veriyordum ki, seyircilerin oturduğu banklardan bravo sesleri ve alkışlar yükseliyordu. Müthiş bir sıçramayla ve yine bravo sesleri ve alkışlar eşliğinde küçük kuzenin attığı, benim partnerimin başının üstünden geçen topu kesip karşı tarafa geri gönderiyordum, işte bu ve bunun gibi daha pek çok coşkulu ve çılgınca hareketler yapıyordum.</p>

    <p>Büyük bir yetenekle, sakin ve düzgün bir oyun oynayan Zouzou’ya gelince; ne benim düştüğüm rezil durumlara, örneğin benim servis yapmak için havaya attığım topu ıskalamama ne de benim yersiz şakalarıma gülüyordu ama aynı zamanda benden beklenmeyen başarılı servis atışlarımın ve kurtarışlarımın alkışlanmasına da hiç tepki vermiyordu. Arada bir de olsa, benim gösterdiğim kahramanlıklar, oyun partnerimin iyi bir oyun çıkarmasına rağmen, yirmi dakika sonra Zouzou’ların dört oyun kazanmasını ve arkasından on oyun daha yaptıktan sonra seti kazanmalarını engelleyemedi. Bundan sonra kortu başkalarına bırakmak için oyunu bıraktık. Çok fazla ısınmıştık, serinlemek için hep birlikte kenardaki banklardan birinin üstüne oturduk.</p>

    <p>Oynarken birçok atışını bozduğum sarı yeşil partnerim, “Herr markinin oyunu çok eğlenceli,” dedi.</p>

    <p>Zouzou beni buraya getirip arkadaşlarına takdim ettiği için, oynadığım oyundan kendini sorumlu tutarak, “<em>Un peu phantastique, pourtant</em>,”<a class="si-noteref epub-type_noteref" href="#f156" id="ref_f156">156</a> diye karşılık verdi. Bunu söylerken, “hayalperestliğim”le Zouzou’nun gözlerinde herhangi bir şey kaybetmediğimi görebiliyordum. Tenise yeniden başlama aşamasında olduğumu söyleyerek özür diledim ve karşı taraf oyuncularına layık olmak için, bir zamanlar çok iyi oynadığım tenisi yeniden oynayıp maçı kazanacağım umudunda olduğumu söyledim. Biraz sohbet ettikten sonra oyuna yeni başlayanları ve onların başarılı servis atışlarını keyifle seyrederken, Fidelio adında bir bey bize doğru gelerek kuzen ve sarı yeşil kıza Portekizce bir şeyler söyledikten sonra, herhangi bir şeyi görüşmek üzere onları yanımızdan götürdü. Biz Zouzou’yla baş başa kalır kalmaz, o hemen bana döndü ve konuşmaya başladı:</p>

    <p>“Evet, söyleyin bakalım, marki? Sözünü ettiğiniz o çizimler nerede? Onları görmek istediğimi ve bana verilmesini arzu ettiğimi biliyorsunuz.”</p>

    <p>“Ama Zouzou, onları buraya getirmem mümkün değildi, burada nereye bırakacaktım, her an yakalanma tehlikesiyle karşı karşıya bulunduğumuz bu yerde, onları önünüze nasıl koyabilirdim...” diye yanıt verdim.</p>

    <p>“Ne biçim bir konuşma biçimi bu! – ‘Yakalanma tehlikesi.’”</p>

    <p>“Onlar sizinle ilgili anılarımın düşsel ürünleri, üçüncü şahısların gözleri için uygun değil, sizin gözleriniz için uygun mu sorusunu ise bir yana bırakıyorum. Tanrı biliyor ki buradaki, evinizdeki ve her yerdeki bazı hassasiyetlerin birtakım gizli şeyleri sizinle paylaşmamı imkânsız kılmamasını dilerdim.”</p>

    <p>“Gizli şeyler ha! Sözlerinize dikkat edin lütfen!”</p>

    <p>“Ama görüldüğü gibi ortadan kaldırılması çok zor olan bu gizliliklere siz beni zorluyorsunuz.”</p>

    <p>“Ben çok basit bir şey söylüyorum; diyorum ki, bu çizimleri bana vermeniz için fırsat yaratmak, sizin becerinize kalmış bir şey. Beceriklilik konusunda sıkıntı çekmediğiniz belli. Tenis oynarken çok becerikliydiniz, hatta biraz önce güzelleştirerek söylediğim gibi, mükemmeldiniz ve sık sık yaptığınız gaflarla, sizin tenis oynamayı hiç bilmediğinize inanabilirdi insan. Ama gerçekten becerikliydiniz.”</p>

    <p>“Bunları sizin ağzınızdan duymak beni ne kadar mutlu etti, Zouzou...”</p>

    <p>“Bana Zouzou diye hitap etme cüretini nereden buluyorsunuz?”</p>

    <p>“Bütün dünya size böyle hitap ediyor. Sizin bu isminizi çok seviyorum. Bu ismi ilk duyduğumda hemen kulak kabarttım ve kalbime yerleştirdim.”</p>

    <p>“İnsan bir ismi nasıl kalbine yerleştirir!”</p>

    <p>“Bilindiği üzere bir insanın ismi, onu taşıyan kişiyle ayrılmaz bir bağ oluşturur. Sevgili Zouzou, sizin ağzınızdan –sizin ağzınızla ilgili konuşmak ne kadar da hoşuma gidiyor!– benim sefil oyunumla ilgili hoşgörülü sözler ve övücü eleştiriler duymak beni ne kadar mutlu ediyor. Eğer benim becerikliliğim oynadığım berbat oyundaki gaflarda bile iyi göründüyse, bu tamamen sizin o güzel ve tahrik edici gözlerinizin önünde hareket etmenin bilinciyle dolup taştığım içindi.”</p>

    <p>“Çok güzel. Marki, bildiğim kadarıyla sizin yapmaya çalıştığınız şeye, genç bir kıza kur yapmak denir. Fantastik tenis oyununuz karşısında bu numaranız hiç de orijinal değil. Buradaki gençlerin çoğu tenis oyununu az ya da çok bu iğrenç uğraş için bir bahane olarak görüyorlar.”</p>

    <p>“İğrenç mi, Zouzou? Neden? Daha geçen gün aşkı ahlaksız bir konu olarak tanımlamış ve ben bu konuyu açınca da, ‘Çok ayıp,’ demiştiniz.”</p>

    <p>“Yine söylüyorum, siz gençler hepiniz ahlaksızlık peşinde koşan iğrenç ve uçarı çocuklarsınız.”</p>

    <p>“Ah, eğer şimdi kalkıp gitmek istiyorsanız, o zaman bana aşkı savunmaya imkân tanımayacaksınız.”</p>

    <p>“Ben de bunu istiyorum. Burada zaten uzun bir süre birlikte oturduk. Birincisi, bu hiç yakışık almıyor ve ikincisi ise (zira ben birincisi dediğim zaman, ikincisi demeyi eksik bırakma huyum yoktur), evet ikincisi, siz zaten tek kişiyle birlikte olmaktan pek hoşlanmıyorsunuz ve daha çok kombine görüşmelerle mutlu olabiliyorsunuz.”</p>

    <p>Zouzou kafama vurur gibi, “<em>Au revoir</em>,” deyip uzaklaşırken, ben de kendi kendime sevinerek “Annesini kıskanıyor,” dedim. “Soy kraliçesi hanım da küçük kızını kıskanıyordur herhalde! Bu, benim birine beslediğim duyguyu bir başkasından kıskanmama benziyor.”</p>

    <p>Tenis kortlarından Kuckuck’ların villasına giden yolu gençlerle birlikte yürüdük ve Zouzou da bize katıldı, kuzen ve kuzinin evleri de bu yolun üzerindeydi. Bir veda yemeği olarak planlanan ama artık öyle bir işlevi olmayan <em>déjeuner</em>’yi,<a class="si-noteref epub-type_noteref" href="#f157" id="ref_f157">157</a> bu sefer Herr Hurtado olmadığı için dört kişi olarak yedik. Yemeğin baharatını, Zouzou’ nun benim tenis oyunumla alay edip hor görmesi oluşturuyordu. Dona Maria Pia da gülümseyerek sorduğu meraklı sorularıyla benden ilgisini esirgemedi; özellikle de kızı kendini aşıp benim gösterdiğim tek tük büyük kahramanlıklarımı dile getirdiğinde, yakın ilgi gösterdi bana; özellikle kendini aştı diyorum çünkü bunları dişlerinin arasından ve kaşlarını çatarak öfkeyle söylemişti. Ben bu konuda kendisinin dikkatini çektim ve o da şöyle yanıt verdi bana:</p>

    <p>“Öfkeyle mi? Elbette. Kahramanlıklarınızı haklı çıkaracak bir oyun ortaya koymadınız. Oyununuz hiç doğal değildi.”</p>

    <p>Profesör gülerek, “Doğaüstüydü desene şuna!” dedi. “Ne olursa olsun, anladığım kadarıyla marki sizin set ekibinizin kazanmasını sağlamak için çok nazik davranmış.”</p>

    <p>Zouzou sinirlenerek, “Sevgili babacığım, sporda kibarlığın rolü olduğunu söylemekle spordan ne kadar uzak olduğunu göstermiş oluyorsun,” diye karşılık verdi, “Seyahat arkadaşının absürd davranışları için çok yumuşak açıklamalar yapıyorsun.”</p>

    <p>Senyora da, “Baban her zaman yumuşaktır,” diyerek konuşmayı kesti.</p>

    <p>Kuckuck’ların evinde önümüzdeki haftalarda da katılmaktan mutluluk duyacağım yemeklerden biri olan bugünkü yemeğin sonrasında dolaşmaya çıkılmadı. Diğer yemeklerin ardından ise Lizbon’un çevresine gezintiler yapıldı. Bunlardan bazılarını daha sonra aktaracağım. Burada sadece, bir gezintiden otelime dönerken, otel görevlisi, annemin on dört ya da on sekiz gün önce, benim gönderdiğim mektuba yanıt olarak yazdığı mektubu bana verince, ne kadar çok sevindiğimi söylemekle yetineceğim. Almanca olarak kaleme alınmış olan mektupta annem şunları yazıyordu:</p>

    <div class="mektup html5_section">
      <p class="date">Victoria Marquise de Venosta née de Plettenberg<a class="si-noteref epub-type_noteref" href="#f158" id="ref_f158">158</a></p>

      <p class="date">Monrefuge Şatosu, 3 Eylül 1895</p>

      <p>Benim sevgili oğlum Loulou!</p>

      <p>Geçen ayın 25’inde yazdığın mektup babanın ve benim elime geçti ve ikimiz de, sorumluluk bilinci içinde yazdığın bu son derece ayrıntılı açıklamaların için sana teşekkür ediyoruz. Sevgili Loulou, senin elyazın hiçbir zaman güzel değildi ve hâlâ da biraz yapmacık ama üslubuna eskisine göre daha çok özen gösterdiğin belli oluyor, cilalama bakımından biraz gelişmiş; ben senin, uzun zamandır soluduğun Paris’in söz ve espri bakımından zengin havasından etkilenmiş olduğunu düşünüyorum. Şu da bir gerçek ki, sen her zaman iyi biriydin ve insanın sempatisini kazanan bir yanın vardı; zira biz sana bu davranış biçimini öğretirken, bunun bedensel davranışlarla sınırlı kalmadığını, aksine insanı tümüyle kapsadığını, onun yazılı ve sözlü ifade biçimine de uzandığını öğretmiştik.</p>

      <p>Ayrıca mektubunda anlattığın gibi, senin majesteleri Kral Carlos’la bir hatip gibi güzel konuştuğuna pek inanamıyorum. Bu, mektup yazarlarına özgü bir kurgu sanırım. Yine de fırsat yaratıp krala aktardığın düşüncelerinin, kralın ve bizim hoşumuza gidecek türden olmasına sevindik. Bu dünyada zengin ve fakir, kibar ve kaba arasındaki farklılığa, dilenciliğin de gerekliliği hakkındaki düşüncelerine baban da ben de tamamen katılıyoruz. Eğer fakirlik ve sefalet olmasaydı, o zaman insanlık ve Hıristiyanlık adına hayır işleri yapmak için nasıl fırsat yaratılacaktı?</p>

      <p>Bunları giriş olarak yazdım. Senin kendi başına karar verip seyahat programında yaptığın değişiklikler, yani Arjantin’e yapacağın yolculuğu uzun bir süreliğine ertelemiş olman bizi biraz kızdırdı, bunu senden saklamıyorum; ancak yaptığın plan değişikliğini sonunda kabul ettik ve hatta anlayışla karşıladık çünkü ileri sürdüğün nedenler mantıklı; aldığın karar, haklı olarak bunu gerekli kılıyor. Tabii bunları söylerken, öncelikle kral hazretlerinin teveccühüne ve senin onu etkileme yeteneğine borçlu olduğunu düşündüğüm şu Kırmızı Aslan Nişanı’nı çok önemsediğimi ifade etmek istiyorum, baban ve ben bunun için seni candan kutluyoruz. Her ne kadar ikinci derece bir nişan olsa da, birinci sınıf sayılan ve genç yaşlarda birinin nadiren edinebileceği son derece önemli bir nişan. Bu nişan bütün aileyi onurlandırmıştır.</p>

      <p>Bu güzel olaydan, senin mektubunla aynı anda gelen Frau Irmingard von Hüon’ün mektubunda da söz ediliyor, Frau von Hüon mektubunda, eşinin verdiği bilgilerden senin sosyal ilişkilerinden ve başarılarından bahsediliyor. Yazdıklarıyla bir annenin gönlünü fethetmek istemiş ve bu amacına da tamamen ulaşmış görünüyor. Buna rağmen, seni incitmeden söylemeliyim ki, anlattıklarını, özellikle de elçinin seninle ilgili anlattıklarını biraz hayretle okudum. Kuşkusuz sen her zaman biraz şakacı bir çocuktun ama senin parodi ve komiklik yapıp prens dahil olmak üzere davetteki herkesi güldürmeni ve böylece dertli bir kralı, kral olduğunu unutturacak derecede neşelendirip yüreğini ferahlatmış olmanı doğrusu senden beklemiyorduk. Neyse, yeter bu kadar. Frau von Hüon’un mektubunda anlattıkları senin konuyla ilgili verdiğini bilgileri teyit ediyor. Burada şunu da dikkate almak gerekir ki, gösterdiğin başarı kullandığın araçları haklı çıkarıyor. Aile içinde kalması gereken bazı ayrıntılardan söz etmeni de anlayışla karşılıyoruz çocuğum. Sana bu satırları yazarken, Minime her zamanki gibi yine kucağımda yatıyor, eğer onun küçük beynini konuyla ilişkilendirecek olursak, o da bizim hoşgörüşümüze mutlaka katılacaktır. Anlattıklarında her şeyi aşırı derecede abartıp hakkın olmadığı halde her şeyi serbestçe aktarma özgürlüğünü tanımışsın kendine. Minime’nin üstü başı pislik içinde, yarı baygın bir halde koltukta yattığını ve ihtiyar Radicule’nin kürek ve çöp kovasıyla yardıma geldiğini anlatmakla, kendi öz anneni oldukça gülünç bir duruma düşürmüş oldun. Benim böyle bir çöp kovasından haberim yok, bu senin iyi meyve veren çabanın bir ürünü olsa gerek ama benim saygınlığımı bile bile azaltmak, anladığım kadarıyla, seni pek rahatsız etmemişe benziyor.</p>

      <p>Frau von Hüon’nun senin özel bir güzelliğe sahip olduğun ve hatta genç bir erkek olarak tam bir güzellik simgesi olduğun biçimindeki sözleri, kuşkusuz bir ana yüreği düşünülerek söylenmiş sözlerdi ancak bu bizi biraz şaşırtmadı da değil. Aslında sen son derece hoş bir delikanlısın, dış görüntünle ilgili mütevazı davranıp, Borsdorf’lu, elma yanaklı ve çekik gözlü bir delikanlı olduğunu söyleyip, kendinle sempatik bir şekilde alay ederek kendini biraz alçaltmış oluyorsun, bu kadarı da haksızlık. Aslında sen, söylediğim gibi, hoş bir delikanlısın ama bir güzellik simgesi de sayılmazsın. Bu konuda bana yapılan iltifatlar beni biraz sarsıyor, gerçi ben insanın birilerinin hoşuna gitmek için dış görüntüsünü içten yükseltme ve yüceltme çabasının ne demek olduğunu bilirim, bir kadın olarak bu bana yabancı değil, bu, insanın doğasını düzeltmek için doğru bir yol olabilir.</p>

      <p>Ama ben senin dış görünüşünle ilgili olarak niye konuşuyorum ki, insanların senin için çok güzelmiş ya da yeterince güzelmiş demelerinin ne önemi var! Önemli olan senin ruh sağlığının ve zaman zaman bizi kaygılandıran toplumsal itibarının kurtulmuş olmasıdır. Mektubundan, hatta telgrafından anladığımıza göre, bu seyahatle seni küçük düşüren ve ruh sağlığını bozan arzularından ve tutkuyla bağlı olduğun projelerinden kendini kurtardığını, onları doğru bir bakış açısıyla değerlendirdiğini görmekle yüreğimize su serpildi; bütün bunları, başına tebelleş olan o kadınla birlikte –ki biz bundan çok kaygı duyuyorduk– unuttuğunu görmek bizi ne kadar da sevindirdi!</p>

      <p>Mektubunda bildirdiğine göre, bazı olumlu gelişmeler, sorunlarının üstesinden gelmene yardımcı olmuş. Adı biraz komik olan müze müdürü o profesörle karşılaşmanı kaderin bir cilvesi olarak değerlendiriyorum ve onun evine girip çıkmanın da ruh sağlığının düzelmesine çok yardımcı olacağını düşüyorum. İnsanın kafasını dağıtması iyidir, tabii kendini eğitme ve güzel şeyler öğrenme söz konusuysa, bu daha da iyidir, tıpkı mektubunda denizlalesi benzetmenle (benim tanımadığım bir çiçek bu) ya da bazı imalarla köpek ve atın oluşum tarihçesini öğrendiğin gibi. Böyle şeyler bu tür sohbet toplantılarının süsüdür ve yüksekten atıyor gibi yapmadan, güzel bir üslupla bunları konuşmasının içine katmasını becerebilen genç bir adamı, diğerlerinden, örneğin kelime hazinesi sadece spordan ibaret olanlardan ayırır. Uzun zamandır ihmal ettiğin çim tenisine tekrar başladığını duymak, sağlığın açısından bizi memnun etmedi diyemeyiz.</p>

      <p>Ve ayrıca, evin hanımları olan anne ve kızıyla –ki onları tarif ederken işin içine biraz ironi katıyorsun– görüşmek hoşuna gitmiyorsa ve onlar, bilge ev sahibin ve onun yardımcısı gibi senin kültürüne ve gelişmene katkıda bulunmuyorlarsa, gerçi uyarmama gerek yok sanırım –ama ben yine de uyarmış olayım– onlara daha az değer verdiğini kesinlikle hissettirme, bir kavalyenin karşı cinse her koşulda borçlu olduğunu düşün ve onlara şövalyelik ruhuyla yaklaş.</p>

      <p>Evet, şansın açık olsun, sevgili Loulou! Eğer dört hafta sonra, Cap Arcona gemisi geri dönüp de, sen deniz yolculuğuna başladığında, miden bir gün bile kabarıp bulanmadan okyanusu rahat geçmen için dualarımız seninle olacak. Seyahatinin gecikmesi nedeniyle seni, Arjantin’in ilkbaharı karşılayacak ve bizimle tam zıt bölgede olan bu ülkenin yazını da yaşamış olacaksın. Kendine uygun bir gardırop temin edeceğine güveniyorum. Yumuşak ince flanel kumaşlar bu durumda özellikle tavsiye edilir; çünkü bu tür kumaşlar insanı soğukalgınlığına karşı korur. Zira insan, kelime anlamı pek uygun düşmüyorsa da, kışa göre, yazları daha kolay soğuk algınlığına yakalanır. Eğer senin emrine sunulan para yetersiz kalacak olursa, o zaman babana makul bir katkı payını kabul ettirecek bir hanım olduğuma güvenebilirsin.</p>

      <p>Ev sahiplerin Herr ve Frau Consul Meyer’e sonsuz selam ve sevgilerimizi ilet.</p>

      <p>Tanrı seninle olsun.</p>

      <p><em>Maman</em></p>
    </div>
  </div>

  <div class="si-noteref html5_section epub-type_footnote">
    <div class="si-footnote html5_aside epub-type_footnote" id="f152">
      <a class="si-backref" href="#ref_f152">152</a><span class="si-footnote-text">. (Port.) En başından, en başından. (Ç.N.)</span>
    </div>

    <div class="si-footnote html5_aside epub-type_footnote" id="f153">
      <a class="si-backref" href="#ref_f153">153</a><span class="si-footnote-text">. (Fr.) Bu yeni bir ticaret belgesi ama sizin varlığınız sayenizde pek sorunla karşılaşılmadan halledilir... (Ç.N.)</span>
    </div>

    <div class="si-footnote html5_aside epub-type_footnote" id="f154">
      <a class="si-backref" href="#ref_f154">154</a><span class="si-footnote-text">. (Fr.) Evet, çok beğeniyorum! Sizin majesteniz gibi bir büyük hükümdarın konutuyla bütünüyle kutsanmış olan başkentinizin güzelliğinden her zaman çok etkilenmişimdir. (Ç.N.)</span>
    </div>

    <div class="si-footnote html5_aside epub-type_footnote" id="f155">
      <a class="si-backref" href="#ref_f155">155</a><span class="si-footnote-text">. (Lat.) “<em>Qualis artifex pereo!</em> (Bir sanatçı gibi ölüyorum!)” Neron’un ölürken söylediği ünlü söz. (Y.N.)</span>
    </div>

    <div class="si-footnote html5_aside epub-type_footnote" id="f156">
      <a class="si-backref" href="#ref_f156">156</a><span class="si-footnote-text">. (Fr.) Ama yine de biraz fantastik. (Ç.N.)</span>
    </div>

    <div class="si-footnote html5_aside epub-type_footnote" id="f157">
      <a class="si-backref" href="#ref_f157">157</a><span class="si-footnote-text">. (Fr.) Öğle yemeği. (Y.N.)</span>
    </div>

    <div class="si-footnote html5_aside epub-type_footnote" id="f158">
      <a class="si-backref" href="#ref_f158">158</a><span class="si-footnote-text">. (Fr.) Plettenberg’den olma. (Y.N.)</span>
    </div>
  </div>
</body>
</html>