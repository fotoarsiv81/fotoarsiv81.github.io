<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Dolandırıcı Felix Krull'un İtirafları</title>
  <link href="../Styles/main.css" rel="stylesheet" type="text/css"/>
</head>

<body class="chapter epub-type_chapter">
  <div class="sayfa-bosluk html5_section">
    <h1>Yedinci bölüm</h1>

    <p>Rua da Prata’da bulunan Lizbon Doğa Tarihi Müzesi, Rua Augusta’dan birkaç adım uzaktaydı. Binanın cephesi pek de gösterişli değildi; ne görkemli bir merdiven girişi ne de kenarları sütunlu heybetli bir giriş kapısı vardı. İçeriye doğrudan giriliyor ve dönen bariyerden geçmeden önce insan kendini, bariyerin hemen yanındaki masasının üstüne fotoğraflar ve kartpostallar koymuş biletçinin yanında buluyor; içinde ziyaretçileri derinden etkileyen bir doğa resminin bulunduğu ön salonun genişliği ve derinliği karşısında şaşırmamak mümkün değil. Çünkü salonun ortasında sahneye benzer bir yapı vardı, sahnenin zemini çimle kaplanmış gibiydi ve kısmen fona resmedilmiş, kısmen de gerçek ağaç gövdeleri ve yaprakların gölgelediği sık bir orman göze çarpıyordu. Ama onun hemen önünde, çimin içinde, sanki ormanın içinden yeni çıkmış gibi, görkemli bir taç şeklinde dışarıya taşan kürek biçimindeki çatallı boynuzlarıyla ince ve dar bacaklı beyaz bir geyik duruyordu, geyiğin heybetli ve aynı zamanda da dikkatli dikkatli bakan ve hemen kaçacak gibi bir görüntüsü vardı, boynuzlarının altındaki yana doğru gergin kulaklarının açık kısımları öne çevrilmişti, birbirinden uzak, pırıl pırıl parıldayan, sakin ama dikkatli dikkatli bakan gözleriyle içeri girenleri karşılar gibiydi. Salonun tavan ışığı mağrur ve dikkatli bir şekilde doğrudan çimli alanının ve bu parıldayan yaratığın üstüne düşüyordu. İnsan ileri doğru bir adım atınca, yaratığın duvar dekorasyonunun karanlığında yerinden sıçrayıp kaybolacağından korkabilirdi. Ve ben öylece yerimde donup bakakaldığım için, karşıda yalnız başına duran geyiğin yanında, platformun kenarında, ellerini arkasında kenetlemiş, öylece duran Senyor Hurtado’yu bile fark edememiştim. Senyor Hurtado yanıma geldi ve kasa görevlisine giriş ücreti ödememem gerektiğini işaret etti ve bana dostça bir şeyler söyleyerek içeri girmem için bariyeri açtı.</p>

    <p>“Bizim beyaz boynuzlu teşrifatçımız karşısında büyülendiğinizi gördüm, saygıdeğer marki,” dedi Hurtado. “Kuşkusuz sizi anlıyorum, çok iyi bir parça. Ama onu ben yapmadım, o benim doldurduğum geyik postu değil. Ben bu enstitüye gelmeden önce bir başkası tarafından yapılmış. Saygıdeğer profesör sizi bekliyor. Size eşlik etmeme...”</p>

    <p>Ama gerçekte sıçrayıp kaçması mümkün olmayan bu muhteşem hayvanı yakından seyretmek için onun yanına gelmeye çalışmama gülerek izin vermek zorunda kaldı.</p>

    <p>“Beyaz benekli ve geniş boynuzlu geyik cinsinden değil,” diye açıklamada bulundu Hurtado, “aksine soylu bir tür olarak bilinen kızıl geyik sınıfına ait, bunların tüyleri zaman zaman beyaz da olabiliyor. Öyle sanıyorum ki bunları bu işin uzmanı olmayan birine anlatmıyorum. Avcısınız sanırım?”</p>

    <p>“Sadece fırsat buldukça ava çıkarım. Sosyal çevremde gerekli olduğu durumlarda. Şu anda aklımdan avcılıkla ilgili hiçbir şey geçemez. Sanırım tüfeğimi ona doğrultamazdım. Oldukça efsanevi bir havası var. Aslına bakarsanız, Senyor Hurtado, geyik geviş getiren bir hayvan, öyle değil mi?”</p>

    <p>“Kuşkusuz öyle, saygıdeğer marki. Kuzenleri rengeyiği ve dal boynuzlu kuzey geyiği gibi.”</p>

    <p>“Ve de inek gibi. Bakın, onun gerçekten efsanevi bir havası var. Bu açıkça görülüyor. Beyaz rengi ve boynuzları ona ormanın kıralı havası veriyor, ayakları da çok narin. Ama vücut yapısı soyunu ele veriyor, buna söylenecek söz yok. Gövdesine ve kıçına dikkatlice bakılırsa ve örneğin bunu yaparken atı aklınıza getirirseniz –tapirden geldiği bilindiği halde, at daha sinirli bir hayvandır– , o zaman geyik de insana, başına taç giydirilmiş bir inek gibi gelebilir.”</p>

    <p>“Siz eleştirel bir gözlemcisiniz, saygıdeğer marki.”</p>

    <p>“Eleştirel mi? Yok canım. Doğanın ve yaşamın özelliklerine ve biçimlerine karşı duyarlıyım, hepsi bu. Böyle şeylere karşı güçlü duygularım var. Bir hayranlık duygusu. Bildiğim kadarıyla geviş getiren hayvanlar dünyanın en tuhaf midesine sahip. Midelerinin içinde çeşitli odacıklar var, hayvanın yediği şeyler bu odaların birinden tekrar ağzına gelir. Hayvanlar yere yatar ve yediklerini keyifle bir kere daha ve iyice çiğnerler. Ormanların kıralı olarak taç giyen bu hayvanın böyle bir aile geleneğini sürdürmesini tuhaf bulduğunuzu söyleyebilirsiniz. Ama ben doğanın düşündüğü her şeye âşığım ve hayvanların geviş getirme alışkanlığına da uyum sağlayabilirim! Sonuçta evrensel sempati diye bir yasa var.”</p>

    <p>“Kuşkusuz öyledir,” dedi Hurtado şaşırmış bir şekilde. Benim yüksek düzeydeki ifade biçimim karşısında biraz utanmıştı – sanki “evrensel sempati”yi ifade etmek için daha düşük düzeyde bir söylem biçimi varmış gibi. Utancından donuk ve hüzünlü gözlerle baktığını görünce, acele ederek ev sahibinin bizi beklediğini söyledim.</p>

    <p>“Çok doğru, marki. Sizi burada daha fazla tutarsam, haksızlık etmiş olurum. Sol taraftan lütfen...”</p>

    <p>Kuckuck’un bürosu koridorun solundaydı. Bizim geldiğimizi görünce, masasından kalktı ve gözlüğünü, daha önce düşümde gördüğüm yıldız gözlerinden çıkardı. Beni çok içten karşıladı. Eşi ve kızıyla tesadüfen gerçekleşen karşılaşmamızdan ve aldığım randevudan mutluluk duyduğunu söyledi. Birkaç dakika masasının yanında oturduk, Kuckuck bana nerede kaldığımı ve Lizbon’daki ilk izlenimlerimi sordu. Daha sonra, “Müzeyi dolaşalım mı, marki?” dedi.</p>

    <p>Öyle yaptık. Girişteki geyiğin önünde şimdi bir grup okul öğrencisi duruyordu; öğretmenlerin geyik hakkında bilgi verdiği on yaşlarında çocuklardı bunlar. Hepsi de büyük bir saygıyla geyiğin ve öğretmenlerinin arasından sağa sola bakıyorlardı. Öğrenciler daha sonra salonu çevreleyen böcek ve kelebek koleksiyonlarının bulunduğu camlı kutucukların önünden geçirildi. Bu sırada biz orada değildik, yan yana sıralanmış farklı büyüklükteki odalara, benim kendimi çok övdüğüm şeyin, yani “yaşamın karakterini anlama yeteneğimin” vücut bulduğu, hatta rahatsız edici bir şekilde ve aşırı derecede vücut bulduğu odalara girdik; bunlar sempatik bakışları üzerine çeken, zaman zaman doğanın kucağından çıkan oluşumların yer aldığı oda ve salonlardı, flu bir denemenin yanında kendi tarzında gelişmesini tamamlamış olanın gözler önüne serildiği oluşumlardı bunlar. Camekânın içine bir parça deniz toprağı konulmuştu, bunun üzerinde ilk organik yaşamın, yani bitkisel yaşamın, kısmen de olsa fütursuzca ve vahşi bir şekilde büyüyerek her tarafa yayıldığı görülüyordu. Ve bunun hemen yanı başında en alt toprak katmanından çıkan midyelerden kesitler göze çarpıyordu – bu yumuşak yaratıkların milyonlarca yıldan beri korunmasına hizmet eden çürümüş kabuklarını doğanın böylesine titiz bir şekilde işlemesine şaşırmamak mümkün değil.</p>

    <p>Giriş ücretlerini ödeyerek içeri giren bazı sıradan ziyaretçilerle karşılaştık, toplumsal konumları özel bir ilgi gerektirmediği için rehberleri yoktu ve bu nedenle objelerin yanında yer alan Portekizce açıklamalarla yetinmek zorundaydılar. Merakla bizim küçük grubumuza bakıyorlardı ve muhtemelen beni, yönetimin onur konuğu, yabancı bir ülkenin prensi sanıyorlardı. Bunun hoşuma gittiğini inkâr etmiyorum, ayrıca zarafetim ve şıklığımla da bunu hak ediyordum, doğanın korkunç biçimde gerçekleştirdiği fosil oluşumlarının henüz el değmemiş yaratıklarını, yani üstünkörü tanıştığım ilk yengeçleri, kafadan bacaklılar, kol bacaklılar, korkunç derecede yıpranmış süngerler ve iç organları bulunmayan derisi§dikenliler arasındaki kontrastı gerçekten de hoş ve etkileyici buluyorum.</p>

    <p>Bunları seyrederken zihnimi kurcalayan şey, bütün bu gördüklerimin aslında kendi kendine saygı duyma ve kendi kendine yeterli olma isteğinden yoksun ön denemeler olduğu, yani benim oluşumumla, daha doğrusu insanın oluşumuyla ilgili ön denemeler olduğu düşüncesiydi. Cam bir akvaryum içinde yüzen beş metre uzunluğundaki çıplak derili ve sivri ağızlı deniz memelisi bana takdim edilirken takındığım bu çok nazik davranışın nedeni buydu. Burada görüldüğünden çok daha büyük boyutlara ulaşmış olan bu arkadaş bir sürüngendi ancak balık biçimindeydi ve memeli bir hayvan olan yunus balığına benziyordu. İki tür arasında kalmış bu hayvan bana yandan yandan bakarken, ben Kuckuck’un anlattıklarını dinliyordum ve bakışlarımı kırmızı kadife kordonla çevrelenmiş, gerçek boyuttaki bir dinozorun sergilendiği iç içe geçmiş başka odalara yöneltmiştim. Müzelerde ve sergilerde durum hep böyledir: Çok fazla şey sunarlar. Aslında müzeler koleksiyonlarından birkaç ya da tek bir objeyi ayrıntılı bir şekilde sergilemiş olsalardı, o zaman hem beyne hem de göze hitap etmiş olurlardı. Bir objenin önüne gelir gelmez insanın gözü hemen başka bir objeye kayıyor ve bu obje çekiciliğiyle tüm dikkati üstüne çekiyor ve bakışlar bir objeden öteki objeye kayarak devam edip gidiyor. Ve ben bunları ilk ve son kez edindiğim deneyimime dayanarak söylüyorum; zira daha sonraları neredeyse hiçbir zaman böylesine eğitici bir kurumu ziyaret etmedim.</p>

    <p>Tabiat ana tarafından bir tarafa atılmış olan bu yaratığın kaybolmuş parçaları aslına uygun olarak yeniden bir araya getirilmek istense bile, müzenin içinde onun boyutlarına uygun bir salon yoktu; bu yaratığın boyu tam kırk metreydi ve eğer ona, açık bir kemerle birbirine bağlı iki salon tahsis edilmiş olsaydı, kol ve bacakları da uygun bir şekilde yerleştirilebilirdi. Biz, onun kıvrılarak yerleştirilmiş devasa kuyruğunun, deri kaplı arka bacaklarının ve karın bölgesinin bir kısmının bulunduğu odadan çıkıp yan odaya girdiğimizde, onun bir ağaç kütüğü şeklinde havaya dikilmiş gövdesinin ön kısmını gördük – yoksa bu gördüğümüz küt taş bir sütun muydu? Evet, bu gariban hayvan bu taş sütunun üstüne yarı dikilmiş gibi oturtulmuştu, ayağını hoş bir şekilde sütunun üstüne dayarken, upuzun boynunun ucundaki küçücük kafasını, derin düşüncelere dalmış gibi, ayağının üstüne eğmişti, tabii kuş beyniyle ne kadar düşünebiliyorsa?</p>

    <p>Dinozorun görüntüsünden çok etkilenmiştim ve içimden ona şöyle seslendim: “Durumuna üzülme! Doğru, gövdenin aşırı büyüklüğü nedeniyle darmadağın edilip harcandın ama görüyorsun ki biz seni yeniden oluşturduk ve seni anıyoruz.” Ancak beni başka şeyler de cezp ettiği için dikkatimi müzenin bu en ünlü parçası üzerine yoğunlaştıramıyordum: Tavandan aşağı doğru sarkan ve deriden kanatlarını iyice açmış, bir pterozor, onun hemen yanında sürüngenlikten gelen kuyruklu ve kanatları tırnaklı ilk kuş, bunların yakınında yumurtlayan torbalı memeli hayvanlar ve doğanın, sırtlarını ve gövdelerini kalın kemik plakalarla koruma altına aldığı küt suratlı devasa kemerli hayvanlar sergileniyordu. Fakat onların açgözlü yiyicisi olan kılıç dişli kaplanın doğası bunu da düşünmüş ve bu kemerli hayvanların koruma zırhını kırıp muhtemelen çok lezzetli olan etinden büyük parçalar koparabilmesi için ona güçlü bir çene ve parçalayıcı dişler vermişti. İsteksiz ev sahibi ne kadar büyük ve kalın bir zırh tarafından korunuyorsa, onu yemek için iştahla sırtına atlayan konuğun çenesi ve dişleri de o kadar güçlü yaratılmıştı. Ama Kuckuck’un anlattığına göre, günün birinde iklim ve vejetasyon bu büyük kemerli hayvana öyle bir oyun oynamış ki, hayvancağız bu zararsız beslenme kaynağını yitirmiş ve böylece yok olup gitmiş; fakat bütün bu yaşam mücadelesi sırasında kılıç dişli kaplan güçlü çenesi ve ağzındaki zırh parçalayıcı dişleriyle ortada kalmış ve çok kısa süre içinde sersefil olmuş ve varlığını yitirmiş. Bu kılıç dişli kaplan, kemerli hayvanın hatırına ondan geri kalmamak ve zırhları parçalamaya devam edebilmek için elinden gelen her şeyi yapmıştı. Öte yandan bu hayvan onun etini çok seven kılıç dişli kaplan olmadan asla o kadar büyük ve kalın zırhlı olamazdı. Eğer doğa, bu hayvanı daha zor kırılabilen bir zırh kubbesiyle kılıç dişli kaplandan korumak istediyse, peki bu hayvanın düşmanının çene yapısını ve dişlerini neden bu kadar güçlendiriyordu? Doğa ikisini de idare ediyordu, yani hiçbirine ayrıcalıklı davranmıyordu ve onlarla eğleniyordu ve onları yeteneklerinin en uç noktasına taşıdıktan sonra kaderleriyle baş başa bırakıyordu. Acaba doğa neden böyle yapıyordu? Aslında doğa bunu yaparken hiçbir şey düşünmüyor, insan da hiçbir şey düşünmez ve doğanın bu soğukkanlı davranış biçimine şaşırır ve doğanın yarattığı bu çeşitlilik arasında onur konuğu olarak dolaşırken, etrafında gördüklerine hayranlık duyar; işte burada Herr Hurtado tarafından oluşturulan ve Kuckuck’un müzesinin salonlarını dolduran bu ilginç yaratıkların pek çok modelleri mevcut.</p>

    <p>Bana takdim edilen örnekler şunlardı: Uçları yukarı doğru kıvrık dişleriyle nesli tükenmiş tüylü mamut, her ne kadar öyle görünmese de nesli henüz tükenmemiş olan kalın ve sarkık derili bir gergedan. Ağaç dallarının üstüne çömelmiş parlayan kocaman gözleriyle bana bakan prosimiyenler, benim kalbimde her zaman özel bir yeri olan ince ve zayıf primatlar; gözlerini bir tarafa bırakacak olursak bu hayvanların çok narin elleri vardı ve ince yapılı uzun kolları en eski kara hayvanlarının kemik iskeletine sahipti. Ve çay fincanına benzeyen gözleri, göğsünün üstünde tuttuğu ince uzun parmakları ve oldukça geniş ayak tırnakları olan cadı makigiller. Doğa bu suratları insanı güldürmek için yaratmıştı sanki; ama ben onlara baktığımda en küçük bir gülümseme belirtisi bile göstermekten kaçındım. Her ne kadar biraz hortlak biçiminde görünseler ve insana hüzün veren bir şaka gibi gelseler de, sonuçta benim ilk halimi işaret ediyorlardı.</p>

    <p>Müzede sergilenen bütün bu hayvanları nasıl adlandırır, nasıl övebilirdim: Dallara tünemiş beyaz balıkçıl kuşları, suratları asık baykuşları, ince uzun bacaklı flamingolar, akbabalar ve papağanlar, timsahlar, ayı balıkları, amfibiler, semenderler ve siğilli kara kurbağaları, kısacası uçan ve sürünen ne varsa hepsi de müzede sergileniyordu! Yüzünün komikliği nedeniyle asla unutamayacağım çok sevimli bir tilki yavrusu ve öteki hayvanlar: Tilkiler, vaşaklar, folivoralar ve hepçiller, hatta bir ağaç üzerine oturmuş, sinsi sinsi bakan yeşil gözleriyle ve kendisine biçilen rol gereği avına saldırıp kanlı bir şekilde parçalamaya hazır ağzıyla hain hain bakan bir jaguar; bunların hepsinin kafasını okşayıp teselli etmeyi ne kadar çok isterdim, her ne kadar objelere dokunmak yasak olsa da, ara sıra da olsa bunu yaptım. Ama ben kendime biraz olsun özgürlük tanıyamaz mıydım? Arka ayaklarının üzerine dikilmiş, yürümeye hazır bir ayının elini sıkmam ve parmak kemiklerinin üzerine yatmış şempanzenin omzunu tıpışlamam bana eşlik edenlerin çok hoşlarına gidiyordu.</p>

    <p>“Fakat saygıdeğer profesör, insanı göremiyorum!” dedim. “Bana insanı göstereceğinize söz vermiştiniz. Nerede o?”</p>

    <p>“Bodrumda,” diye yanıt verdi Kuckuck. “Buradaki her şeyi görüp ayrıntısıyla incelediyseniz, artık aşağıya inebiliriz, marki.”</p>

    <p>Esprili bir şekilde, “Yukarıya demek istiyorsunuz herhalde,” diye müdahale ettim.</p>

    <p>Bodrum yapay bir şekilde aydınlatılmıştı. Girdiğimiz her yerde insanı ilk yaşamındaki doğal boyutlarıyla gösteren plastik sahnelerin sergilendiği küçük tiyatrolar camekânların arkasındaki duvarların içine yerleştirilmişti; biz bunların her birinin önünde durarak müze sahibinin yorumlarını dinledik ve bir objenin önünde uzun bir süre geçirmiş olsak da, benim isteğim üzerine bir sonraki objeden bir önceki objeye geri dönmüştük. Böylesine dikkat çekici bir güzellikte yaratılmış olmamın nereden kaynaklandığını merak ettiğim için gelmiş geçmiş bütün atalarımın resimlerine bakarak kendimle ilgili bazı izler peşinde olduğumu sevgili okur hatırlar herhalde. İnsanın ilk başlarda yaşadığı şey, her zaman güçlü bir şekilde kendini tekrarlar ve ben burada dikkatli bir gözle ve küt küt atan kalbimle, camekânın arkasındaki en karanlık noktadan bakışlarını bana odaklamaya çalışan objeyi incelerken, eski uğraşıma geri döndüğümü hissettim. Aman Tanrı’m, oraya çömelmiş, ürkek ürkek bakan şu küçük ve tüylü şeyler de ne öyle? Dünyamızda olduğu gibi daha güçlü ve daha etkili silahlarla donatılmış varlıkların hâkim olduğu dilde konuştukları gibi ağızlarını şapırdatıp gur gur diye sesler çıkararak aralarında nasıl da tartışıyorlar, bir şeyin üstesinden gelmeye mi çalışıyorlar yoksa birbirleriyle anlaşmaya mı çalışıyorlardı? Benim de bildiğim ilk türemede insanın hayvandan ayrılışı tamamlanmış mıydı, yoksa daha tamamlanmamış mıydı? Bana sorulacak olursa, henüz tamamlanmamıştı. Zaten bu tüylü varlıklar yaşadıkları dünyadaki ürkek duruşları ve çaresizlikleriyle bunu gösteriyordu; zira onlar ne boynuzlarla ne fildişleriyle, ne güçlü çenelerle ne kemik zırhlarla ne de parçalayıcı gagalarla donatılmışlardı. Ama benim kanaatime göre, ki ben bundan çok emindim, onlar bu ayrışmanın farkındaydılar ve çömelmiş otururlarken, kendilerinin diğer yaratıklardan daha kibar bir malzemeden yapıldıklarını konuşuyorlardı.</p>

    <p>Önümüze oldukça geniş bir mağara açılmıştı, orada bir grup Neandertal insanı yaktıkları ateşi harlandırmaya çalışıyordu, tabii hepsi de enseleri kalın, tıknaz adamlardı; ama gözünüzün önüne bir getirin bakalım, başka biri, örneğin ormanın en büyük kralı gelsin ve ateşi yakıp harlandırmaya çalışsın! Bunun için krallara özgü davranışlardan daha fazlası gerekirdi; krallara özgü bu davranışlara başka şeylerin de eklenmesi gerekirdi. Kabilenin başkanı olan adam özellikle kısa enseli ve hantal görünümlüydü, bıyıklıydı ve yuvarlak bir sırtı vardı, dizlerinden biri yaralıydı ve kanıyordu, cüssesine göre kolları çok uzundu, bir eli avladığı ve şu anda mağarasına götürmeye çalıştığı bir geyiğin boynuzunu tutuyordu. Hepsi de kısa boyunlu, uzun kollu ve biraz miskindiler: Ateşin başındaki adamlar, bakışlarını geçimlerini sağlayan ve vurduğu avı getiren bu adama çevirmiş oğlan çocuğu ve göğsünde bir çocuk emzirerek mağaranın arka tarafından dışarıya çıkan kadın. Ama gel gör ki çocuk, bugünün meme çocuğundan farksızdı, kesinlikle daha modern ve diğer yetişkinlerin o anki durumundan çok daha fazla gelişmişti; ancak eminim ki büyüdükçe aynen onlar gibi olacaktı.</p>

    <p>Neandertaler adamlarının önünden bir türlü ayrılamıyordum; ama aynı şekilde yüz binlerce yıl önce çıplak kayalıkların içindeki mağaralarda büzüşüp yalnız başına oturan ve duvarları tuhaf bir çabayla bizon, ceylan ve diğer av hayvanlarının ve avcıların resimleriyle kaplayan eksantrik adamın önünden de ayrılamıyordum. Bu adamın yoldaşları herhalde avdaydılar ama o, renkli sulardan ve duvarları boyarken kirlenen sol eliyle duvara dayandığı için resimlerin arasında pek çok parmak izi bırakmıştı. Bir süre onu seyrettim ve başka şeyleri incelemeye devam etmemize rağmen tekrar geri dönüp bu çalışkan ve tuhaf adamı seyretmek istiyordum. Kuckuck, “Bak burada bir tanesi daha oturuyor ve zihninde canlandırdığı her şeyi elinden geldiğince taşın üzerine kazımaya çalışıyor,” dedi. Taşın üzerine eğilmiş, hararetli bir şekilde kazıyan adam da çok etkileyiciydi. Ama tiyatro sahnelerinden birinde köpeklerle ve elindeki mızrakla azgın yaban domuzuna karşı koyan cesur ve savunma pozisyonu almış bir adam daha vardı, yaban domuzu da aynı şekilde adama karşı savunma pozisyonu almıştı ama doğanın kanununa göre daha alt konumda olmasına rağmen yine de onunla savaşa hazırdı. İki köpek, ki bunlar artık günümüzde var olmayan garip bir cinstiler, Profesör Kuckuck’un dediği gibi Neandertaler insanının ehlileştirdiği <em>canis palustris</em> cinsi köpeklerdi; işte bu köpekler yaban domuzunun burnuyla karınları yarılmış olarak çimenlerin üstünde yatıyorlardı; ama domuzun üstesinden gelmesi gereken başka köpekler de vardı, onların sahibi olan adam mızrağıyla domuzu hedef almıştı ve bu durumun sonucu kuşkuya yer vermeyeceği için müzedeki turumuza devam ettik ve domuzu, kendi kaderine terk ettik.</p>

    <p>Şimdi de balıkçıların kumsalda kansız bir şekilde ama yine de üstün özelliklerini yansıtan sanatlarını icra ettiklerini gösteren güzel bir deniz manzarasıyla karşılaştık. Kendir ipinden ördükleri ağlarıyla oldukça çok balık yakalamışlardı. Bu manzaranın yanı başındaki tabloda, başka yerlerde görülenlerden çok daha farklı şeyler göze çarpıyordu; burada Neandertaler insanlarının, yabandomuzu avcısının, ağlarını toplayan balıkçılların ve hatta hararetle işini yapan o tuhaf adamın sergilendiği resimlerden daha önemli şeyler göze çarpıyordu: Sıra sıra taş sütunlar dikilmişti, bunların pek çoğu plansız programsız yapılmışlardı ve haddinden fazla uzundular, sanki sütunlardan bir salon yapılmıştı ve gökyüzü bu salonun tavanını oluşturuyordu. Ve dışarıda, düz arazinin ufuk çizgisinden kırmızı bir alev topu gibi güneş doğuyordu. Çatısı olmayan salonda ise güçlü kuvvetli bir adam duruyor, kollarını havaya kaldırmış, doğmakta olan güneşe bir çiçek buketi sunuyordu. Hiç böyle bir şey görülmüş müdür? Adam ne yaşlı ne de küçüktü, en uygun yaştaydı, özellikle böyle dinç ve güçlü olması davranışına özel bir zarafet veriyordu. O ve onunla birlikte yaşayanlar ve kişisel nedenlerden dolayı onu bu görev için uygun görenler inşaat işini ve çatı yapmayı daha henüz bilmiyorlardı, sadece taşları üst üste koyarak sütunlar yapıyor, kendilerine, tıpkı bu güçlü kuvvetli adamın yaptığı gibi, herhangi bir icraatta bulunacakları mekânlar yaratıyorlardı. Bu kaba saba sütunlar onların öğünmelerini gerektirecek bir neden oluşturmuyordu. Sütunlara kıyasla, yapılmış tilki ve porsuk yuvaları ve hatta mükemmel bir şekilde örülmüş kuş yuvası çok daha sanatsal ve esprili bir görüntüye sahipti. Kuşkusuz bunlar da amaca yönelik olarak yapılmıştı, hayvanlar içine girip korunmak ve kuluçkaya yatmak dışında başka bir şey düşünemiyorlardı. Sütunlu mekânın durumu biraz farklıydı: Buranın korunmak ve kuluçkaya yatmakla bir ilgisi yoktu, burası ilkel gereksinimlerden uzaklaşıp kendilerini daha asil gereksinimler için yücelten insanların düşünce anlayışına uygun olarak yapılmıştı; gerçekten de birinin çıkıp gelerek her gün yeniden doğan güneşe çiçek sunmayı kendine görev edindiğini bir düşünün!</p>

    <p>Gönül verdiğim tüm bu kışkırtıcı objeleri içimde yaşayıp ayrıntısıyla incelemekten kafam kaynadı ve hafiften ateşim çıkar gibi oldu. Profesörün, “Artık her şeyi gördük, tekrar yukarı, hanımların bizi kahvaltıya beklediği Rua João de Castilho’ya çıkabiliriz,” dediğini duyuyordum.</p>

    <p>“Böylesine ayrıntılı bir müze ziyaretinden sonra insanın bunu unutması çok doğal,” diye yanıt verdim ona ama ben bunu kesinlikle unutmamıştım ve müzedeki gezintiyi anne ve kızını yeniden görebilme adına daha çok bir ön hazırlık gibi düşünmüştüm; tıpkı trenin yemek salonunda Kuckuck’la yaptığımız sohbetin bu müze ziyaretinin bir ön hazırlığı olması gibi.</p>

    <p>Küçük bir kapanış konuşması yaparak, “Saygıdeğer profesör,” dedim. “Gerçi bu genç yaşımda bugüne kadar çok fazla müze gezmedim ancak sizin müzenizin gezdiklerimin içinde en etkileyici olduğu tartışma götürmez. Bu şehir ve bu ülke böylesine mükemmel bir eser yarattığınız için size teşekkür borçludur ve bana yaptığınız rehberlik hizmeti için ben de size teşekkür borçluyum. Herr Hurtado, size de en içten teşekkürlerimi sunuyorum. O devasa dinozoru ve eti çok lezzetli o dev zırhlı hayvanı aslına uygun olarak yeniden yaratmanız doğrusu müthiş bir şey! Buradan ayrılmak bana ne kadar zor gelse de, Senyora Kuckuck ve Matmazel Zouzou’yu kesinlikle bekletmememiz lazım.” Anne ve kızı – bu ikiliyle ilgili çok heyecan verici şeyler söz konusu olacak. Kuşkusuz iki kız kardeşin büyüleyici bir tarafı vardır; fakat anne ve kızı söz konusu olunca –her ne kadar kulağa biraz ateşli gelse de– üstünde yaşadığımız gezegende insanı en çok büyüleyen ikili olduklarını rahatlıkla söyleyebilirim.</p>
  </div>
</body>
</html>