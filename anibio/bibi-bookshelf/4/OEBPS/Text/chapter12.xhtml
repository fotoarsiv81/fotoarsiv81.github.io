<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Dolandırıcı Felix Krull'un İtirafları</title>
  <link href="../Styles/main.css" rel="stylesheet" type="text/css"/>
</head>

<body class="chapter epub-type_chapter">
  <div class="sayfa-bosluk html5_section">
    <h1>Üçüncü bölüm</h1>

    <p>Babamın fani vücudunu toprağa emanet ettikten birkaç gün sonra, biz geride kalanlar, vaftiz babam ve aile dostumuz Schimmelpreester’in isteği üzerine villamızda yapılacak bir görüşme ya da aile toplantısı için bir araya geldik. Bize kesin bir dille söylendiğine göre, yeni yılda evimizi boşaltmak zorundaydık; bu yüzden gelecekte nerede kalacağımız konusunda karar almamız acil bir zorunluluk haline gelmişti.</p>

    <p>Burada vaftiz babamın bize verdiği desteği ve öğütleri ne kadar övsem azdır; bu olağanüstü zeki insanın aile bireylerimizin her biri için, özellikle de benim şahsıma yönelik ayrı ayrı planları ve önerileri oldu ve bunların zaman içinde son derece yararlı ve mutlu edici öneriler oldukları anlaşıldı. Vaktiyle birbirinden güzel yumuşacık koltuklarla donatılmış, eğlencenin, yemenin içmenin hiç eksik olmadığı salonumuz, şimdi talan edilmiş, neredeyse oturacak mobilya kalmamış çıplak bir haldeydi ve toplantı bu hüzünlü mekânda yapılacaktı; bizler bu salonun bir köşesinde duran küçük yeşil masanın etrafında, iskeleti ceviz ağacından yapılmış bambu sandalyeler üzerinde oturuyorduk, masa aslında dört ya da beş tane birbiri içine geçmiş, ince ayaklı çay ya da servis sehpalarından oluşan bir takımdan ibaretti.</p>

    <p>Vaftiz babam, “Krull!” diye seslendi (dostluğun verdiği rahatlıkla anneme soy ismiyle hitap ederdi). “Krull!” dedi ve bu sırada karga burnunu ve keskin bakışlı gözlerini anneme yöneltmişti; kaşları ve kirpikleri olmayan gözleri, gözlüğünün selüloit halkalarıyla tuhaf bir şekilde çerçevelenmişti. Şöyle dedi: “Umudunuzu yitirmiş görünüyorsunuz, bitkin bir haliniz var, buna hiç hakkınız yok. Zira yaşamın renkli ve eğlendirici yanları, asıl şimdi, yani burjuvanın ölümü diye adlandırılan ve her şeyi temelden yıkan bu felaketten sonra başlayacaktır; çünkü yaşamın en umut verici ânı, insanın en kötüyü yaşayınca, bundan daha kötüsünün olmayacağını bilmesidir. İnan, benim sevgili arkadaşım, böyle bir durumu maddi olarak yaşamamış olsam da, içimde kopan fırtınalar nedeniyle bana hiç yabancı değil! Siz hiç olmazsa böyle bir şey yaşamadınız, aklınızı kullanmanızı engelleyen şey budur işte. Yürekli olun, benim çok sevgili dostum! Yeni bir şeyler yapmak için hevesiniz olsun! Burada kaybettiniz ancak bu ne ifade eder ki? Koskoca dünya kucağını açmış, sizi bekliyor. Kommerzbank’taki hesabınızdaki paranızın hepsi henüz bitmiş değil. Kalan parayla ve uğur feniğinizle herhangi büyük bir kentin yaşamına karışabilirsiniz; bu Wiesbaden, Mainz, Köln ya da Berlin olabilir. Mutfak işlerinden anlayan usta bir kadınsınız –bu çolpa ifade biçimi için beni bağışlayın lütfen!– biriktirdiğiniz ekmek artıklarından puding yapmayı, önceki günden kalma et artıklarından kıyma yapıp ekşili yemek yapmayı bilirsiniz. Ayrıca evinize gelen konuklarınızı ağırlamaya, onları yedirip içirip eğlendirmeye alışıksınız. Birkaç odalı bir yer kiralarsınız ve yemek yemek ve kalmak için düzenli bir yer arayan insanlara uygun bir ücret karşılığında hizmet vereceğinizi ilan edersiniz. Eskiden yaşadığınız gibi yaşamaya devam edersiniz; ancak tek farkınız şu andan itibaren gelen konuklardan para almanız ve bu işten para kazanmanız olur. Hoşgörülü ve şen şakrak kişiliğinizle konuklarınıza iyi, rahat ve keyifli bir ortam sunacağınızdan eminim, işyerinizin yavaş yavaş gelişip büyümesi beni hiç şaşırtmayacaktır.”</p>

    <p>Vaftiz babam, içten söylediği sözlerine alkış tutmamıza ve teşekkürlerimizi sunmamıza fırsat vermek için susmuştu, onun bu içten sözlerine hitap ettiği kişi de katılmıştı.</p>

    <p>“Lympchen’e gelince,” diye devam etti vaftiz babam (zira kız kardeşim Olympia’ya bu sevimli isimle hitap ederdi), “bu işte annesine yardım edebilir, özellikle de konukların burada geçirecekleri süreyi güzelleştirmek için doğuştan yetenekli bir kız o; mükemmel bir konukseverlik örneği sergileyip müşterileri çekeceği kesin. Böylece işe yarama fırsatı da elde etmiş olur. Aslında onunla ilgili daha iyi şeyler var aklımda. Sizin o parlak günlerinizde şarkı söylemeyi öğrenmişti, gerçi çok başarılı sayılmazdı, sesi biraz zayıftı ancak tınısı kulağa hoş gelmiyor da değildi, göze hitap eden fiziksel özellikleri sesinin etkisini artırır. Köln’de oturan Salli Meerschaum benim eski bir dostumdur ve onun asıl işi tiyatro ajanslığıdır. Olympia’yı çok önemli bir operet topluluğuna ya da sanatçılar birliğine ait küçük operet sahnelerinden birine rahatlıkla yerleştirir, ilk başlarda ihtiyaç duyacağı gardırobunu da eski püskü kıyafetlerimden ben sağlarım. Kariyerinin ilk yılları biraz belirsiz ve zor geçebilir, belki de tüm yaşamını ortaya koyarak mücadele etmek zorunda kalacaktır. Ancak kararlılığından ödün vermezse (çünkü bu, yetenekten daha da önemli) ve yeteneklerini yerinde kullanıp bundan yararlanmasını bilirse, o zaman hızla yukarıya tırmanır ve büyük olasılıkla sanatının zirvesine çıkar. Ben kendimce bazı çerçeveler çiziyorum, gerisi size kalmış bir iştir.” Kız kardeşim sevinçten çığlıklar atarak akıl hocamıza koşup boynuna sarıldı ve başını göğsüne dayayarak anlattıklarını dinlemeye devam etti.</p>

    <p>“Şimdi,” dedi vaftiz babam, söyleyeceği şeyi çok önemsediği açıkça belli oluyordu, “şimdi, üçüncü olarak bizim Kostüm Kafa’ya geliyorum!” (Okur bu sözcükle kimin ima edildiğini anlar). “Onun geleceğiyle ilgili uzun uzun düşündüm ve çözüm yolunu tıkayan önemli zorluklara rağmen, geçici türden de olsa bir çözüm yolu bulduğumu sanıyorum. Hatta bir dış ülkeyle, adını söylemek gerekirse, Paris’le bu konuda yazışmalarda bulundum – nedenini hemen söyleyeceğim. Bana göre, onun önünü açmak gerekir; zira üst tabaka mensubu insanlar, yanlış da olsa, onun onurlu bir işe girmesine izin vermeyecekler, buna yetkileri olmadığını söyleyeceklerdir. Ama onu dışarı çıkarabilirsek, yaşam denizinin dalgası onu alıp en güzel sahillere taşıyacaktır. Benim görüşüme göre, otel ve garsonluk işi onun durumunda birisi için ileriye yönelik çok güzel fırsatlar sunabilir, düz yönde ilerlerken (ki bu da çok yüksek mevkilere eriştirebilir), kimi şanslı çocuklarda görüldüğü gibi, gittikleri anayolun dışında, sağa sola sapacakları patika yollar da açılabilir önünde. Yukarıda sözünü ettiğim yazışmayı, Paris’teki Place Vendôme’dan fazla uzakta olmayan Rue Saint-Honoré’deki (çok merkezî bir yer, şehir planı üzerinde size göstereceğim) Saint James and Albany Oteli’nin müdürü Isaak Stürzli’yle yapmış bulunuyorum; kendisi Paris’te yaşadığım dönemde senli benli olduğum bir arkadaşım. Felix’in aldığı aile terbiyesini ve özelliklerini en etkileyici biçimde aktardım, düzgün duruşuna ve becerikliliğine kefil oldum. Fransızca ve İngilizceye biraz aşinalığı var, en kısa zamanda onları geliştirmesi iyi olacaktır. Otel müdürü Stürzli, Felix’i benim hatırıma, deneme amacıyla ve pek tabii ilk başta ücret ödemeden yanına almaya hazır. Felix yeme içme ve barınma için herhangi bir ücret ödemeyecek ve kendisine çok yakışacağını düşündüğüm iş kıyafeti temininde de bazı ayrıcalıklar sağlanacak. Kısacası, işte onun önünde açılan bir yol var, yeteneklerini geliştirebileceği bir hareket alanı ve çok uygun bir ortam var; eminim ki, bizim Kostüm Kafa, Saint James and Albany Oteli’nin saygın konuklarına, çok memnun kalacakları bir hizmet sunacaktır.”</p>

    <p>Benim bu mükemmel insana en az bizim ailenin kadınları kadar müteşekkir olduğumu herkes gördü. Sevinçten uçuyordum ve büyük bir coşkuyla ona sarıldım. Doğup büyüdüğüm yerin o sevimsiz havası üzerimden birden kalktı, özlemini duyduğum büyük dünya önüme açıldı ve Paris, zavallı babamın anılarında canlandırdığı resminden bile dizlerinin bağı çözülen bu kent, şimdi bütün görkemiyle benim gençlik dünyamın önüne açılıyordu. Ancak konu o kadar da basit değildi, düşündürücü bir yanı da vardı ya da halk arasında söylendiği biçimiyle, pürüzlü bir tarafı vardı; askerlik sorunumu yoluna koymadan önce uzaklara gitmem mümkün değildi, elimdeki kâğıtlar olumlu bir sonuca ulaşana kadar imparatorluğun sınırları dışına çıkmak, geçilmesi mümkün olmayan bir engel gibi görünüyordu; bu konunun rahatsız edici bir başka yüzü de, bilindiği üzere, eğitim görmüş sınıfın imtiyazlarına benim sahip olamayışım ve ilk yoklamada askerliğe uygun bulunmam nedeniyle er olarak birliğime teslim olacak olmamdı. O tarihe kadar tamamen aklımdan çıkmış olan bu tatsız ama ahlaki görevin, umutla beklediğim o büyük anda aklıma gelmiş olması yüreğimi derinden yaraladı. Bu konuyu çekinerek dile getirdiğimde, buna hem annem hem kardeşim hem de vaftiz babam Schimmelpreester kayıtsız kaldılar: Hanımlar askerlik konusundaki bilgisizliklerinden, vaftiz babam da sanatçı olduğu için devletle ilgili resmî işlere pek alışık olmadığından. Vaftiz babam bu konuda tamamen çaresiz kaldığını itiraf etti, askerî doktorlarla hiçbir zaman yakın ilişki içerisinde bulunmadığını, bu nedenle askerlik konusunda karar veren doktorları etkilemesinin mümkün olamayacağını öfkelenerek açıkladıktan sonra, benim ne yapıp edip bu beladan kendimi kurtarmam gerektiğini söyledi.</p>

    <p>İşte böylesine nazik bir durumda kendi başıma kalmıştım; okur bu durumun üstesinden gelip gelemeyeceğimi görecektir. Öncelikle delikanlılıktan kaynaklanan heyecanlı ruh halim, uzaklara gitme düşüncesi, ailemin yakın zamanda başka bir kente taşınacak olması ve bununla ilgili olarak yapılan hazırlıklar aklımı biraz karıştırmış ve başka yöne kaydırmıştı; zira annem yeni yılın hemen başında yanına ikinci kiracılar ya da pansiyonerler almayı umduğu için taşınmamızın Noel’den önce gerçekleşmesini istiyordu; kalıcı ikamet hedefimiz olarak, bize zengin fırsatlar sunacağını düşündüğümüz büyük bir kente, Main Nehri kıyısındaki Frankfurt’a taşınacaktık.</p>

    <p>Genç delikanlı geriye dönüp kulesine ve üzüm bağlarıyla kaplı tepelerine bir kere bile bakmadan, doğup büyüdüğü küçük kenti arkasında bırakarak ne kadar rahat bir şekilde, ne kadar da aceleyle, küçümseyerek ve içi hiç sızlamadan uzaklara kaçıyor! Ancak her ne kadar bu kentten koptuysa ve ileride bütünüyle kopacak olsa da, yine de kentin resmi tuhaf bir şekilde zihninden hiç silinmeyecek, bilincinin derinliklerinde bir yerlerde kalacak ya da her şeyi tamamen unutmuşken, mucizevi bir şekilde yıllar sonra yeniden ortaya çıkacaktır: Aptalca olan şeyler saygınlık kazanır; insan dış dünyada yaşamı boyunca icraatta bulunurken, etkiler bırakırken ve başarılar elde ederken, açıkça belli etmese de içten içe o küçük dünyayı hep dikkate alır, yaşamının her dönüm noktasında her yükselişte, acaba yurdumun insanı buna ne diyecek ya da ne derdi, diye kendi kendine sorar; bu, kent insanının bu çok özel delikanlıya haksız, anlayışsız ve isteksiz davrandığı zaman söz konusu olacaktır. Delikanlı bu kente bağımlı olduğu için, ona diklenir; kent kendisini bırakmak zorunda kaldığı, belki de çoktan unutup gittiği için, yaşamı hakkında karar verme ve seçim yapma hakkını ona tanır. Evet, günün birinde, olaylar ve değişiklerle dolu geçen yıllardan sonra, bir şeyler onu çıkış noktasına geri çeker, kendisini buradaki insanların alışık olmadığı büyük bir maddi sıkıntı içinde gösterip onların şaşırıp hayretler içinde kalmalarına içinden kıs kıs gülerek alay edebilmek için kendisini baştan çıkaran şeytana direnmez – tıpkı benim bu delikanlının yerinde aslında kendimden bahsedeceğim gibi.</p>

    <p>Paris’teki otelin yetkilisi Stürzli’ye kibar bir üslupla, durumumun sınırı geçmeye şimdilik müsait olmadığını, askerliğe elverişli olup olmamam konusunda verilecek kararı beklemek zorunda olduğumu ve bu nedenle işe başlamam konusunda biraz daha sabır göstermesini isteyen bir mektup yazdım, aslında alınacak kararın benim gelecekteki mesleğim için önemsiz olduğunu ve muhtemelen de istediğim gibi bir karar olacağını da ekledim. Eşyalarımızdan geriye kalanlar ve bavullar yolculuk için hazırlandı, bavulların içine vaftiz babamın bana veda hediyesi olarak verdiği ve Paris’te işime çok yarayacağını düşündüğü, kolalı göğüslüğü olan altı tane harika gömlek konulmuştu. Ve puslu bir kış gününde uzaklaşan trenin penceresinden üçümüz de dışarı sarkmış bir şekilde el sallayarak dostumuzun uçuşan kırmızı mendilinin siste yavaş yavaş kaybolduğunu görüyorduk. O mükemmel adamı sonra sadece bir kez daha görebildim.</p>
  </div>
</body>
</html>