<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>Onikinci Bölüm: Masanın Etrafında</title>
</head>

<body>
  <h2 class="h21">Onikinci Bölüm: Masanın Etrafında</h2>

  <p>Pazartesi günü resmi soruşturma yapıldı. Bunu uzun uzun anlatacak değilim. Fakat soruşturma sırasında Ralph'in köyde bulunmamasının üzerinde de duruldu.</p>

  <p>Daha sonra Poirot'yla ben, Müfettiş Raglan'la konuştuk. Adamın çok ciddi bir hali vardı. "Durum kötü, Mösyö Poirot. Ben buralıyım. Ralph Paton'u da kasabada birçok kez gördüm. Onun suçlu olmasını da istemiyorum aslında. Fakat ne tarafından bakarsanız bakın, durum kötü. Suçsuzsa neden ortaya çıkmıyor? Aleyhinde deliller var ama belki bunları mantıklı bir şekilde izah edebilir. O halde neden gelmiyor?"</p>

  <p>O sırada Ralph'in tarifi İngiltere'de bütün liman ve istasyonlara gönderilmişti. Kentteki apartmanı göz altındaydı. Buna karşın Ralph'i bulamıyorlardı. Halbuki delikanlının yanında eşyası da yoktu, parası da.</p>

  <p>Müfettiş ilave etti. "Onu o gece istasyonda telefon ederken gören de olmamış. Liverpool'dan da bir haber çıkmadı."</p>

  <p>Poirot sordu. "Onun Liverpool'a gittiğini mi sanıyorsunuz?"</p>

  <p>"Delikanlı Liverpool treni kalkmadan üç dakika önce istasyondan doktora telefon etmiş."</p>

  <p>"Belki bunu bilerek, polisi şaşırtmak için yaptı. Belki de aslında doktora telefon etmesinin sebebi bu."</p>

  <p>Müfettiş heyecanla, "Bu da bir fikir," diye bağırdı. "Gerçekten bu yüzden mi telefon etti dersiniz?"</p>

  <p>Poirot ciddi bir ifadeyle, "Dostum," dedi. "Bilmiyorum. Fakat size şu kadarını söyleyebilirim: o telefonun sebebini anlayınca, cinayetin esrarını da çözeceğiz." Raglan ona merakla baktı. "Daha önce de böyle söylemiştiniz."</p>

  <p>Poirot başını salladı. "Daima dönüp dolaşıp buna geliyorum." Söze karıştım. "Bu bana önemli gelmiyor."</p>

  <p>Müfettiş, "O kadarını söyleyemem," diye cevap verdi. "Fakat bana da Mösyö Poirot bu telefon sorunu üzerinde gereğinden fazla duruyormuş gibi geliyor. Halbuki elimizde daha önemli ipuçları var. Örneğin hançerin sapındaki parmak izleri."</p>

  <p>Poirot birdenbire heyecanlandı. "Müfettiş bey, çıkmaz sokaklara sapmaktan kaçının! O ipuçları da öyle olabilir!"</p>

  <p>Raglan, "Nasıl olur?" dedi. "Onların sahte olduğunu mu ima ediyorsunuz? Böyle şeylerin yapıldığını okudum, ama şimdiye kadar öyle bir olayla da hiç karşılaşmadım. Fakat sahte ya da değil, muhakkak bu parmak izleri de bizi bir sonuca ulaştıracak."</p>

  <p>Poirot omuzlarını silkerek, kollarını açtı.</p>

  <p>Raglan sabırsız bir tavırla, "Haydi, haydi," diye bağırdı. "O. parmak izlerini o gece evde olan birinin bıraktığını siz de itiraf etmelisiniz."</p>

  <p>Poirot başını salladı. "Orası öyle."</p>

  <p>"Ben de evdekilerin hepsinin parmak izlerini aldım. Bayan Ackroyd'dan bulaşıkçı kıza kadar herkesin."</p>

  <p>Alaylı bir tavırla, "Benimkilerin de," dedim.</p>

  <p>"Fakat bütün o parmak izlerinin içinde bir teki bile hançerin üzerindekilere uymuyor. O zaman da geriye iki ihtimal kalıyor: ya bu parmak izleri Ralph Paton'un ya da doktorun bize söz ettiği o esrarlı yabancının. O ikisini ele geçirdiğimiz zaman... "</p>

  <p>Poirot onun sözünü kesti. "O vakte kadar da çok zaman kaybetmiş olursunuz."</p>

  <p>"Ne demek istediğinizi anlayamıyorum, Mösyö Poirot?"</p>

  <p>Belçikalı, "Herkesin parmak izini aldığınızı söylüyorsunuz," diye cevap verdi. "Pekâlâ... Ölününkini de aldınız mı?"</p>

  <p>Müfettiş bir an onun neyi kastettiğini anlayamadı. "Yani... yani... "</p>

  <p>Poirot sakin sakin, "O hançerin sapındaki parmak izleri aslında Bay Ackroyd'un sanırım," dedi. "Bunun doğru olup olmadığını anlayabilirsiniz. Adam henüz gömülmedi."</p>

  <p>"Fakat neden? Bunun ne anlamı olur? Adamın intihar ettiğini kastetmiyorsunuz ya, Mösyö Poirot?"</p>

  <p>"Hayır, hayır. Bence katil eldiven giymiş ya da ellerine bir şey sarmıştı. Kurbanını bıçakladıktan sonra, adamın elini tutarak parmaklarını hançerin sapına bastırdı."</p>

  <p>"Fakat neden?"</p>

  <p>Poirot omzunu silkti. "Bu karışık olayı daha da karıştırmak için."</p>

  <p>Raglan, "Bunu inceleyeceğim," dedi. "Bu aklınıza nereden geldi?"</p>

  <p>"Bana hançeri göstererek, parmak izlerini işaret etmek lütfunda bulunduğunuz zaman... Ben bu konuda uzman değilim. Fakat bana parmak izlerinin yeri biraz acayipmiş gibi gözüktü.. "</p>

  <p>Raglan hayretle kısa boylu dedektife baktı. Poirot ise kayıtsız bir tavırla pardösüsünün kolundaki tozu silkeledi.</p>

  <p>Raglan, "Bu da bir fikir," diye mırıldandı. "Bunu inceleyeceğim. Ama doğru çıkmazsa hayal kırıklığına uğramayın." Müşfik fakat yine de ukalaca bir tavırla konuşmuştu. Raglan uzaklaşırken Poirot, onun arkasından baktı. Sonra da gözünde muzipçe bir parıltıyla bana baktı. "Bir dahaki sefere onun gururunu kırmamaya dikkat etmeliyim. Eh, şimdi baş başa kaldık. Ne dersiniz, bütün aileyi bir araya toplayalım mı?"</p>

  <p>Yarım saat sonra Fernly Köşkü'nün yemek odasındaki masanın çevresinde toplanmıştık. Poirot korkunç bir yönetim kurulu başkanı, biz de üyesiydik. Bayan Cecil Ackroyd, Flora, Blunt, Raymond, Poirot ve ben.</p>

  <p>Poirot ayağa kalkarak bir reverans yaptı. "Bayanlar, baylar, sizi burada belirli bir amaçla topladım." Durdu. "Önce matmazelden özel bir ricada bulunacağım." Flora, "Benden mi?" dedi.</p>

  <p>"Evet. Matmazel, siz Ralph Paton'la nişanlısınız. Herhalde onun sırdaşı da sizsiniz. Eğer nerede olduğunu biliyorsanız, sizden rica ederim onu ortaya çıkması için ikna edin." Flora konuşmak için başını kaldırırken, Belçikalı telaşla, "Bir dakika," dedi. "Bir dakika. İ yice düşünmeden hiçbir şey söylemeyin. Ralph'in durumu her gün daha tehlikeli bir hal alıyor. Eğer hemen ortaya çıksaydı, aleyhindeki deliller ne kadar kötü olursa olsun, yine de bunları izah edebilme olanağı vardı. Fakat bu sessizlik... bu kaçış... Bunların anlamı nedir? Matmazel onun masum olduğuna gerçekten inanıyorsanız, kendisini ortaya çıkması için ikna edin. Yoska çok geç kalacak."</p>

  <p>Flora'nın yüzü bembeyaz kesilmişti. Alçak sesle yineledi. "Çok geç kalacak..." Poirot öne doğru eğilerek, ona baktı. Şefkatle, "Dinleyin, matmazel," diye mırıldandı. "Bunu size Baba Poirot soruyor. Çok bilgisi ve deneyimi olan yaşlı Baba Poirot. Sizi tuzağa düşürmek gibi bir niyetim yok. Bana güvenin ve Ralph Paton'un saklandığı yeri söyleyin."</p>

  <p>Kız ayağa kalkarak, ona baktı. O berrak sesiyle, "Mösyö Poirot," dedi. "Size yemin ederim ki Ralph'in nerede olduğunu bilmiyorum. Ve onu... cinayet gününden beri görmedim. Kendisinden de hiçbir haber almadım." Tekrar yerine oturdu.</p>

  <p>Poirot bir süre sessiz sedasız genç kızı süzdü. Sonra da elini sert bir tavırla masaya vurdu.</p>

  <p>"Pekâlâ, öyle olsun." Yüzünün hatları sertleşmişti. "Şimdi masada oturan sizlere rica ediyorum. Bayan Ackroyd'a, Bay Blunt'a, Bay Raymond'a ve Dr. Sheppard'a. Hepiniz de kaybolan gencin ahbapları ve dostlarısınız. Eğer Ralph Paton'un nerede gizlendiğini biliyorsanız, bunu açıklayın."</p>

  <p>Uzun bir sessizlik oldu. Poirot hepimizi de teker teker süzdü. Sonra alçak sesle, "Size rica ediyorum," diye mırıldandı. "Bunu açıklayın."</p>

  <p>Odaya yine derin bir sessizlik çöktü.</p>

  <p>Bunu en sonunda Bayan Ackroyd bozdu. Kadın, şikâyet dolu bir sesle, "Ralph'in ortadan kaybolması pek garip," dedi. "Pek garip... İnsan böyle bir zamanda ortaya çıkmaz mı? Bunun arkasında bir şey varmış gibi geliyor bana. Flora bazen onunla nişanlandığınızın resmi bir şekilde ilan edilmemiş olmasına seviniyorum." Flora hiddetle bağırdı. "Anne!"</p>

  <p>Bayan Ackroyd, "Tanrım," dedi. "Tanrı'nın işi bu." Etrafına bakındı. "Böylece Flora, bir sürü çirkin dedikodudan kurtulmuş oldu. Tabii ben sevgili Ralph'in, zavallı Roger'ın ölümüyle bir ilgisi olduğuna bir an bile inanmıyorum. Bu aklıma bile gelmiyor. Ama tabii ben temiz kalpli bir kadınım. Çocukluğumdan beri öyleydim. Kimsenin kötülüğüne inanmayı istemem. Fakat Ralph'in davranışları bazen pek de normal sayılmaz. Bunu da unutmamak gerek."</p>

  <p>Flora bağırdı, "Cinayeti Ralph'in işlediğini mi sanı yorsun?" Blunt da, "Yapmayın, Bayan Ackroyd," dedi.</p>

  <p>Bayan Ackroyd ağlamaklı bir tavırla, "Ne düşüneceğimi ben de bilmiyorum," diye inledi. "Çok üzücü şeyler bunlar. Ralph suçlu bulunduğu takdirde miras ne olacak?" Raymond öfkeyle sandalyesini geri itti. Blunt ise, sakin ve düşünceli bir tavırla kadına bakıyordu. Bayan Ackroyd inatla, "Ralph çocukken bir kaza geçirmişti," dedi. "Böyle şeyler insanın zihnini etkiler. Sonra Roger çocuğa pek de az para veriyordu, iyi niyetliydi tabii. Hepinizin bana kızdığınızın farkındayım. Fakat Ralph'in ortaya çıkmaması da çok acayip. Flora'nın nişanının resmen ilan edilmemiş olmasına da seviniyorum." Flora berrak bir sesle, "Yarın ilan edilecek," dedi.</p>

  <p>Annesi dehşetle bağırdı. "Flora!"</p>

  <p>Genç kız, sekretere döndü. "İlanı gazetelere yollar mısınız, Bay Raymond?"</p>

  <p>Sekreter ciddi bir tavırla, "Bu doğru bir şey olur mu, Bayan Ackroyd?" diye sordu.</p>

  <p>Genç kız heyecanla Blunt'a baktı. "Anlıyorsunuz, değil mi? Başka ne yapabilirim? Bu durumda Ralph'i desteklemekten başka yapabileceğim bir şey yok. Buna zorunlu olduğumu anlamıyor musunuz?" dikkatle ünlü avcıya bakıyordu.</p>

  <p>Uzun bir sessizlikten sonra Blunt başını salladı.</p>

  <p>Bayan Ackroyd tiz bir sesle itiraza başladı. Fakat Flora'nın ona aldırdığı yoktu.</p>

  <p>Sonra Raymond konuştu. "Sizi takdir ediyorum, Bayan Ackroyd. Fakat biraz acele etmiyor musunuz? Bir iki gün bekleşeniz daha iyi olmaz mı?"</p>

  <p>Flora kesinlikle, "Yarın," dedi. "Anne, böyle bağırıp çağırmanın hiç faydası yok. Ben ne olursam olayım, arkadaşlarıma daima sadığımdır."</p>

  <p>Bayan Ackroyd ağlarcasına Poirot'ya baktı. "Siz hiçbir şey söylemeyecek misiniz?"</p>

  <p>Blunt söze karıştı. "Söylenecek hiçbir şey yok. Bayan Flora, gerekli şeyi yapıyor. Ben de kendisini daima destekleyeceğim." Flora elini ona uzattı.</p>

  <p>"Teşekkür ederim, Bay Blunt." Belçikalı, "Matmazel Flora," dedi. "Yaşlı bir adamın sizi sadakat ve cesaretinizden dolayı kutlamasına izin verir misiniz? Ayrıca bu ilanı iki gün geciktirmenizi sizden rica edersem beni yanlış anlar mısınız?"</p>

  <p>Flora tereddütle durdu.</p>

  <p>Poirot, "Ben de sizin gibi Ralph Paton'un iyiliğini istiyorum," dedi.</p>

  <p>"Kaşlarınızı çatıyorsunuz. Pek ihtimal vermiyorsunuz buna. Fakat bana inanın. Neticede bu işi bana verdiniz. Beni engellemekten de vazgeçmelisiniz." Flora, "Bu hiç hoşuma gitmiyor," diye mırıldandı. "Fakat siz nasıl istiyorsanız, öyle yapacağım." Tekrar yerine oturdu.</p>

  <p>Poirot çabucak, "Şimdi demin başladığım şeye devam edeceğim," dedi. "Şunu iyi bilin. Gerçeği ortaya çıkarmak niyetindeyim. Gerçek, ne kadar çirkin olursa olsun, ona erişmek isteyen için güzel ve acayiptir. Çok yaşlandım. Belki eskisi gibi değilim." Buna itiraz etmemizi bekledi ği belliydi. "Belki bu benim inceleyeceğim son olay olacak. Fakat Hercule Poirot, başarısızlığı hiçbir zaman kabul etmez. Evet, gerçeği ortaya çıkaracağım. Sizin beni engellemeye çalışmanıza, bana yardım etmekten kaçınmanıza karşın yapacağım bunu."</p>

  <p>Bu son sözleri meydan okurcasına söylemişti. Hepimiz biraz irkildik sanırım. Geoffrey Raymond hariç. O her zamanki gibi gayet sakin ve neşeliydi. Kaşlarını da kaldırarak, "Ne demek istiyorsunuz?" diye sordu.</p>

  <p>"Bu odada herkes benden bir şey saklıyor." Hafif itiraz mırıltıları yükselmeye başlayınca elini kaldırdı. "Evet, evet, ben ne söylediğimi biliyorum. Belki sakladığınız, önemsiz, basit bir şey. Bunun cinayetle bir ilgisi olmadığını da düşünüyorsunuz. Fakat... yine de hepinizin benden sakladığı bir şey var. Söyleyin. Haksız mıyım?"</p>

  <p>Meydan okur, hatta bizi suçlarmış gibi baktı. Ve hepimiz gözlerimizi ondan kaçırdık. Evet, ben de...</p>

  <p>Poirot acayip bir şekilde güldü. "Böylece bana cevap vermiş oldunuz. Size rica ediyorum. Bana gerçeği... bütün gerçeği söyleyin." Derin bir sessizlik oldu. "Kimse konuşmayacak mı?" Tekrar güldü. "Ne yazık," diyerek odadan çıktı.</p>

  <p><span class="t1">&nbsp;</span></p>
</body>
</html>
