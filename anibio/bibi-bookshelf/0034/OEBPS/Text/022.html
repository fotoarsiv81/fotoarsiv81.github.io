<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>Yirminci Bölüm: Bayan Russel</title>
</head>

<body>
  <h2 class="h21">Yirminci Bölüm: Bayan Russel</h2>

  <p>Müfettiş Raglan fena sarsılmıştı. Tabii o da Blunt'ın kahramanca yalanına inanmamıştı. Köye dönerken uzun uzun şikâyet edip durdu.</p>

  <p>"Şimdi bu her şeyi değiştirdi, Mösyö Poirot. Her şeyi. Bilmem bunun farkında mısınız?" Belçikalı, "Öyle sanıyorum," diye cevap verdi. "Evet, öyle sanıyorum. Ama ben uzun zamandan bu yana bu fikre alışmıştım zaten."</p>

  <p>Bu fikri daha yarım saat önce duymuş olan Müfettiş Raglan üzüntüyle Poirot'ya baktı. "Şimdiye kadar öğrendiklerimizin, tanıkların sözlerinin hiç önemi yok artık. Şimdi herkesin dokuz buçuktan itibaren ne yaptıklarını ve nerede olduklarını öğrenmek zorundayız. Dokuz buçuk! Üzerinde durulacak saat bu! Kent bakımından da haklısınız. Onu bir süre daha serbest bırakmayacağız. Delikanlı koşmuşsa meyhaneye ona çeyrek kala da erişmiştir. Bay Raymond'un duyduğu ses de onun ki olacak. Şu Bay Ackroyd'dan para isteyen adamı kastediyorum. Fakat bir şey meydanda. Doktora telefon eden Kent olamaz. Allah kahretsin o telefon konuşmasını! Her seferinde de kâbus gibi karşımıza dikiliyor!"</p>

  <p>Poirot, "Gerçekten öyle," dedi. "Acayip bir şey bu."</p>

  <p>"Belki Ralph Paton, amcasının odasına pencereden girdi ve adamın ölmüş olduğunu gördü. Onun üzerine korkuya kapıldı. Cinayeti kendisinin işlediğini sanacaklarını düşündü. Bu yüzden de kaçtı. Bu pekâlâ mümkün. Öyle değil mi?"</p>

  <p>"Peki, neden telefon etti?"</p>

  <p>"Belki de amcasının henüz ölmemiş olduğunu, düşünüyordu. Doktoru çabucak köşke göndermeyi düşündü. Fakat adını bildirmeyi de istemiyordu. Evet, bu teoriye ne dersiniz? Bence üzerinde durulmaya değer bir nokta." Müfettiş, önemli bir adam tavrıyla göğsünü şişirdi. Kendisini pek beğendi ği belliydi. O sırada bizim evin önüne geldik. Ben telaşla muayene odama koştum. Hastalarım bekleyip duruyorlardı. Poirot da müfettişle yürüyerek polis merkezine gitti. Son hastam da gittikten sonra evin arka bölümüne geçtim. Orada benim küçük bir odam vardır. Bozulan saatleri filan onarırım. Bu atölye gibi bir yerdi. Evdekilerin "güvenilmez" hükmünü verdikleri bir çalar saatle uğraşırken Caroline kapıdan başını uzattı.</p>

  <p>"Burada miydin, James? Mösyö Poirot seni görmek istiyor."</p>

  <p>Öfkeyle, "Öyle mi?" diye homurdandım. Zira Caroline birdenbire kapıdan başını uzatınca, küçücük bir parçayı elimden düşürmüştüm. "Mösyö Poirot beni görmek istiyorsa, buraya gelsin."</p>

  <p>Caroline benim atölyeden nefret eder. Onun için, "Buraya mı?" dedi.</p>

  <p>"Evet, öyle," dedim. "Buraya."</p>

  <p>Caroline burun kıvırarak çekildi. Bir iki dakika sonra da Poirot'yu yanıma soktu. Kapıyı hızla çarparak kapattıktan sonra öfkeyle uzaklaştı.</p>

  <p>Poirot ellerini ovuşturarak yanıma geldi. "Ah, dostum. Beni öyle kolay kolay başınızdan atamazsınız."</p>

  <p>"Müfettişle işiniz bitti mi?" diye sordum.</p>

  <p>"Bitti ya. Ya siz? Bütün hastalarınızı gördünüz mü?"</p>

  <p>"Gördüm."</p>

  <p>Poirot bir iskemleye oturarak, yumurta biçimi kafasını yana eğdi. Onda fevkalade bir espiri duymuş bir adam hali vardı. "Yanılıyorsunuz. Bir hastanız daha var."</p>

  <p>Hayretle, bağırdım. "Siz mi?"</p>

  <p>"Hayır, hayır. Benim sağlığım gayet yerinde. Doğrusunu isterseniz, benim küçük bir planım bu. Birini görmek istiyordum. Fakat bunu bütün köyün duymasını da arzu etmiyordum. Kadın benim evime geldiği takdirde herkes bunu haber alacaktı. Ama burası başkaydı. Sonuçta o size daha önce de bir hasta gibi gelmişti." Haykırdım. "Bayan Russel!"</p>

  <p>"Evet, ta kendisi. Onunla çok konuşmak istiyordum. Kendisine bir pusula yollayarak, muayenehanenizde randevu verdim. Bana kızmadınız ya?"</p>

  <p>"Bilakis," dedim. "Tabii bu konuşmada hazır bulunmam şartıyla... "</p>

  <p>"Tabii. Sizi kendi muayene odanızdan atacak değiliz ya?"</p>

  <p>Elimdeki pensi masaya fırlattım. "Biliyor musunuz, bütün bu olay çok ilgi çekici... Şimdi... Bayan Russel'ı görmeyi neden bu kadar çok istiyorsunuz?"</p>

  <p>Poirot kaşlarını kaldırdı? "Sebep ortada değil mi?"</p>

  <p>Homurdandım. "Yine başlamayın. Size kalırsa her şey meydanda, her şey açık. Ama hâlâ sisler arasında dolaşıyorum."</p>

  <p>Belçikalı bana bakarak dostça bir tavırla başını salladı. "Benimle alay ediyorsunuz. Matmazel Flora sorununu alalım. Müfettiş bu işe çok şaştı. Fakat siz hiç hayret etmediniz."</p>

  <p>"Flora'nın hırsız olabileceği hiç aklıma gelmedi," diye bağırdım.</p>

  <p>"Evet, belki bu aklınıza gelmedi. Fakat yüzünüze bakıyordum. Sizde, Raglan gibi öyle şaşırmış bir hal yoktu.</p>

  <p>Bir an düşündüm. "Belki de siz haklısınız. Başlangıçtan, beri bana Flora bir şey saklıyormuş gibi geldi. Onun için bir bakıma böyle bir şeyi bekliyordum. Ama zavallı Raglan fena sarsıldı."</p>

  <p>"Orası öyle. Zavallı adamın fikirlerini tekrar sıraya dizmesi gerekecek. Onun şaşkınlığından faydalanarak kendisinden bir şey kopardım."</p>

  <p>"Nedir o?"</p>

  <p>Poirot cebinden bir kâğıt çıkardı. Üzerinde bazı yazılar vardı. Bunları bana yüksek sesle okudu. "Polis birkaç günden beri, feci bir cinayete kurban giden Bay Ackroyd'un üvey oğlu Ralph Paton'u aramaktaydı. Kendisi nihayet üverpool'dan Amerika'ya gitmek üzere olan bir gemiye binerken yakalandı." Belçikalı dedektif kâğıdı tekrar katladı. "Bu, yarınki gazetelerde çıkacak, dostum."</p>

  <p>Fena halde şaşırmıştım. "Fakat... fakat bu doğru değil ki! Ralph'in Liverpool'da olduğu nu sanmıyorum."</p>

  <p>Poirot bana gülümsedi. "Çok zekisiniz! Hayır, Ralph Liverpool'da yakalanmadı. Müfettiş Raglan gazetelere bu haberi göndermemi pek istemedi. Bilhassa amacımı, planımı kendisine açıklamadığım için, endişeliydi. Ama ona bu haberin çok ilgi çekici neticeler doğuracağına dair yemin ettim. Sonunda razı oldu ama, 'Sorumluluğu kabul etmem,' dedi."</p>

  <p>Hayretle Belçikalı dedektife bakıyordum. O gülümsedi. Nihayet, "Doğrusu bundan ne umduğunuzu anlayamıyorum," dedim.</p>

  <p>Poirot ciddi ciddi, "Gri hücrelerinizi çalıştırmalısınız," diye cevap verdi. Ayağa kalkarak, yanıma geldi. Masadaki parçalara baktıktan sonra, "Sizin makineleri gerçekten sevdiğiniz anlaşılıyor," diye mırıldandı.</p>

  <p>Her insanın bir merakı vardır. Benimki de budur işte. Poirot'nun bu sözlerini duyunca ona evde yaptığım radyoyu gösterdim. Sonra evde işe yarayan basit bir iki buluşumu anlattım.</p>

  <p>Poirot, "Gerçekten sizin doktor değil mucit olmanız gerekmiş," dedi. "A, zil çaldı. Sanırım hastanız geldi, doktor. Hemen muayene odanıza gidelim."</p>

  <p>Kâhya kadının güzelliğini daha önce de fark etmiştim. Bugün de yine dikkatimi çekti. Uzun boylu, siyah gözleri, hafifçe kızarmış yanaklarıyla gerçekten hoştu. "Gençliğinde herhalde çok güzeldi," diye düşündüm.</p>

  <p>Poirot, "Günaydın, matmazel," dedi. "Lütfen oturur musunuz? Dr. Sheppard, sizinle konuşmamız için muayene odasını bize vermek kibarlığında bulundu."</p>

  <p>Bayan Russel, o her zamanki sakin tavırlarıyla koltuğa yerleşti, "İzninizle, bu durum biraz acayip."</p>

  <p>"Bayan Russel... size haberim var."</p>

  <p>"Öyle mi?"</p>

  <p>"Charles Kent'i Liverpool'da yakaladılar."</p>

  <p>Kadının yüzündeki adalelerden bir teki bile oynamadı. Bayan Russel sadece gözlerini biraz daha açarak, meydan okur gibi "E... " diye mırıldandı. "Ne olacak?" Fakat aynı anda ben de Charles Kent'in bana kimi anımsattığını anladım. Birinin kaba, diğerinin haddinden fazla kibar sesi de birbirine benziyordu. O gece Fernly Köşkü'nün önünde yabancı adamla karşılaştığım zaman onu farkına varmadan Bayan Russel'a benzetmiştim.</p>

  <p>Çabucak Poirot'ya baktım. O durumu anlamıştı sanırım. Usulca başını salladı. Sonra da Bayan Russel'a döndü. "Bu haberin sizi ilgilendireceğini sanıyordum."</p>

  <p>Bayan Russel dudak büktü. "Pek ilgilendirmedi... Charles Kent de kim?"</p>

  <p>"Cinayet gecesi Fernly Köşkü'ne gelen bir adam, matmazel."</p>

  <p>"Öyle mi?"</p>

  <p>"Neyse ki genç adamın tanıkları var. Zira kendisi ona çeyrek kala bir meyhanedeymiş."</p>

  <p>Bayan Russel mırıldandı. "Şansı varmış demek."</p>

  <p>"Fakat onun Fernly'de ne yaptığını öğrenmiş değiliz. Örneğin... genç adam oraya kiminle buluşmaya gitti?"</p>

  <p>Kâhya kadın, nazikçe, "Korkarım size bu konuda yardım edemeyeceğim," dedi.</p>

  <p>"Benim kulağıma hiçbir şey gelmedi. Eğer hepsi bu kadarsa..." Kalkacakmış gibi bir hareket yaptı.</p>

  <p>Poirot onu durdurdu. "Hepsi bu kadar değil. Bu sabah yeni gelişmeler oldu. Artık Bay Ackroyd'un ona çeyrek kaladan önce öldürüldüğü biliniyor. Yani Dr. Sheppard'ın evden ayrıldığı saatle... dokuza on kalayla ona çeyrek kala arası." Kâhya kadının yüzü bembeyaz kesildi. Öne doğru eğildi. Titriyordu. "Fakat Bayan Ackroyd'un söylediğine göre... söylediğine göre... "</p>

  <p>"Genç Bayan Ackroyd yalan söylediğini itiraf etti. Genç kız o gece çalışma odasına hiç girmemiş bile."</p>

  <p>"O halde... "</p>

  <p>"O zaman aradığımız adam bu Charles Kent olabilir. O gece Fernly'ye gelmiş, bize orada ne yaptığını söylemiyor..."</p>

  <p>"Onun köşkte ne yaptığını size ben söyleyebilirim. O Ackroyd'un saçının bir teline bile dokunmadı. Çalışma odasının yakınına bile gitmedi. Katil o değil.</p>

  <p>Bana inanın!" Öne doğru eğilmişti. Kadının iradesinin tamamıyla zayıfladığı anlaşılıyordu. Yüzünde dehşet ve umutsuzluk vardı. "Mösyö Poirot, Mösyö Poirot, yalvarırım bana inanın!"</p>

  <p>Poirot ayağa kalkarak ona yaklaştı. Kadını yatıştırmak için omzuna vurdu. "Evet, evet, size inanıyorum. Sizi konuşturmam gerekir."</p>

  <p>Bayan Russel ona bir an kuşkuyla baktı. "Sözleriniz doğru muydu?"</p>

  <p>"Charles Kent'den kuşkulanıldığı mı? Evet, bu doğru. Onu ancak siz kurtarabilirsiniz. Bunun için de Kent'in köşkte ne yaptığını söylemeniz gerek."</p>

  <p>"O beni görmeye geldi." Kadın alçak sesle, çabucak konuşuyordu. "Onunla buluşmak için..."</p>

  <p>"Yazlık pavyona gittiniz. Evet, bunu biliyorum."</p>

  <p>"Nereden biliyorsunuz?"</p>

  <p>"Matmazel, bazı şeyleri bilmek Hercule Poirot'nun görevidir. Hatta pavyona daha önce de giderek, Kent'e bir haber bıraktığınızı da biliyorum. Bu haberde onunla kaçta buluşacağınızı bildiriyordunuz."</p>

  <p>"Evet. Bana köşke geleceğine dair haber yollamıştı. Onunla evde buluşmaya cesaret edemedim. Verdiği adrese mektup yazarak, onu yazlık pavyonda göreceğimi bildirdim. Bunun yerini de tarif ettim. Sonra onun sabırla beklemeyeceğinden korktum. Tekrar oraya koşarak, bir kâğıt parçasına dokuzu on geçe pavyonda olacağımı yazdım. Hizmetçilerin beni görmelerini istemiyordum. Onun için salonun camlı kapısından içeri girdim, O sırada Dr.</p>

  <p>Sheppard'la karşılaştım. Bu durumu acayip bulacağını düşündüm. Koştuğum için nefes nefeseydim. Onun o gece yemeğe davetli olduğunu bilmiyordum." Durakladı. Poirot, "Devam edin," dedi. "Onunla dokuzu on geçe buluştunuz. Birbirinize ne söylediniz?"</p>

  <p>"Bu çok zor. Çünkü..."</p>

  <p>Belçikalı, kadının sözünü kesti. "Matmazel, bu konuda bana bütün gerçeği açıklamalısınız. Merak etmeyin öğrendiklerimiz bu dört duvar arasında kalacak. Doktor kimseye bir şey söylemeyecek. Ben de öyle. Bakın size yardıma çalışayım. Bu Charles Kent, sizin oğlunuz değil mi?"</p>

  <p>Kadın başını salladı. Yüzü kızarmıştı. "Bunu hiç kimse bilmiyor... Yıllar önce oldu bu, yıllar önce... Kentte... Evli değildim."</p>

  <p>"Ve ona bölgenin adını soyadı olarak verdiniz. Anlıyorum."</p>

  <p>"İşe girip çalıştım. Onun bakımı için para verdim. Charles'a hiçbir zaman annesi olduğumu da söylemedim. Fakat sonradan kötü yola saptı, içkiye, sonra da beyaz zehir kullanmaya başladı. Ona yol parası bulup, kendisini Kanada'ya yolladım. Bir iki yıl sesi sedası çıkmadı. Sonra nasıl olduysa annesi olduğumu öğrendi. Bana mektup yazarak para istedi. Sonunda onun tekrar İngiltere'ye dönmüş olduğunu duydum. Gelip köşkte beni görmek niyetindeydi. Herkes benim... çok dürüst bir kadın olduğuma inanıyordu. Durum öğrenildiği takdirde bir daha hiçbir yerde kâhya olarak çalışamazdım. Bu yüzden anlattığım gibi ona yazdım."</p>

  <p>"Ve o sabah gelip doktoru gördünüz."</p>

  <p>"Evet. Onu kurtarmak için bir şey yapılıp yapılmayacağını öğrenmek istiyordum. Charles eroine alışmadan önce iyi bir çocuktu."</p>

  <p>Poirot, "Anlıyorum," dedi. "Şimdi öyküye devam edelim. Demek Charles Kent o gece yazlık pavyona geldi?"</p>

  <p>"Evet. Ben oraya gittiğim zaman Charles beni bekliyordu. Bütün param yanımdaydı. Bunu ona verdim. Charles benimle konuşurken durmadan küfür etti, tehditler savurdu. Sonra çıkıp gitti."</p>

  <p>"Kaçta?"</p>

  <p>"Dokuzu yirmi ya da yirmi beş geçe. Köşke döndüğüm zaman henüz dokuz buçuk olmamıştı."</p>

  <p>"Ne taraftan gitti o?"</p>

  <p>"Geldiği yoldan. Bahçe kapısının yakınında çakıllı yolla birleşen dar yoldan." Poirot başını salladı. "Ya siz? Siz ne yaptınız?"</p>

  <p>"Ben de eve döndüm. Bay Blunt terasta dolaşarak sigara içiyordu. O yüzden dolaşarak yan kapıya gittim."</p>

  <p>Poirot küçücük bir not defterine bir iki şey karaladı. "Hepsi bu kadar sanırım." Kadın tereddütle ona bakıyordu. "Bütün bunları Müfettiş Raglan'a anlatmam gerekir mi?"</p>

  <p>"Belki gerekli olabilir. Fakat acele etmeyelim. Kent'i henüz cinayetle suçlamadılar. Belki bazı şeyler olur ve o zaman sizin öykünüzü anlatmanıza da gerek kalmaz."</p>

  <p>Bayan Russei ayağa kalktı. "Çok teşekkür ederim, Mösyö Poirot. Çok iyisiniz... Çok çok iyi... Bana inanıyorsunuz, değil mi? Clarles'ın bu korkunç cinayetle bir ilgisi olmadığını anladınız mı?"</p>

  <p>"Saat dokuz buçukta çalışma odasında Bay Ackroyd'la konuşanın oğlunuz olmadığı muhakkak. Cesaretiniz kırılmasın. Matmazel. Her şey düzelecek." Bayan Russei çıktı. Poirot'yla yalnız kaldık.</p>

  <p>"Demek böyle," dedim. "Charles Kent'in görmeye geldiği kimsenin Bayan Russel olduğunu nasıl anladınız? Onların birbirlerine benzediklerini mi fark ettiniz?"</p>

  <p>"O yabancının Bayan RussePla ilgili olduğunu daha Kent'i görmeden anladım. Kaz tüyünden yabancının beyaz zehir kullandığı sonucunu çıkardım. Bayan Russel ise size gelip beyaz zehirden söz açmıştı. Ayrıca gazetede o yazıyı da okumuştu. Bütün bunlardan kadının ortaya çıkmasını istemediği yakın bir akrabası... bir oğlu ya da erkek kardeşi olduğu anlaşılıyordu. Ah, neyse artık gideyim. Yemek zamanı geldi."</p>

  <p>"Bizimle yemek yemez misiniz?" diye sordum.</p>

  <p>Gözlerinde hafif bir pırıltı belirdi. "Matmazel Caroline'ı yine sıkıntıya sokmayı istemem."</p>

  <p>Kız kardeşimin bir gün önce onu ağırlamak için mutfakta nasıl çırpındığını fark etmişti anlaşılan.</p>

  <p>Bu Hercule Poirot'nun gözünden hiçbir şeyin kaçmadığını düşündüm.</p>

  <p><span class="t1">&nbsp;</span></p>

  <p><span class="t1">&nbsp;</span></p>
</body>
</html>
