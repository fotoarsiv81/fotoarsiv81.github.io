<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>Dokuzuncu Bölüm: Küçük Havuz</title>
</head>

<body>
  <h2 class="h21">Dokuzuncu Bölüm: Küçük Havuz</h2>

  <p>Birlikte eve döndük. Raglan, görünürlerde yoktu. Poirot terasda durdu. "Güzel bir köşk burası. Kime kalacak acaba?"</p>

  <p>Şaşırdım. Doğrusu o ana dek bu miras sorunu hiç aklıma gelmemişti. Poirot dikkatle beni süzüyordu. "Bunu hiç düşünmemiş olduğunuz belli," diye mırıldandı. Doğruyu söyledim. "Öyle... Keşke düşünmüş olsaydım."</p>

  <p>Yine acayip bir tavırla bana baktı. Tam konuşacağım sırada da, "Hayır, hayır," diye bağırdı. "Nasıl olsa bana gerçek düşüncenizi açıklamayacaksınız."</p>

  <p>Gülerek sözlerini yineledim. "Herkesin saklayacak bir şeyi vardır."</p>

  <p>"Tabii."</p>

  <p>"Buna hâlâ inanıyor musunuz?"</p>

  <p>"Eskisinden de daha fazla, dostum. Fakat gerçekleri Hercule Poirot'dan saklamak kolay değildir. O böyle şeyleri çabucak sezer."</p>

  <p>Konuşurken Hollanda bahçesine giden merdivenlerden inmişti. Omzunun üzerinden seslendi. "Gelin dolaşalım. Hava bugün çok güzel!"</p>

  <p>Peşinden gittim. Dolaşa dolaşa sonunda bir tepeciğe tırmandık. Buraya bir bank konulmuştu. Manzara çok güzeldi. Buradan aşağıdaki havuz da gözüküyordu. Poirot etrafına bakındı. "İngiltere çok güzel." Sonra gülümseyerek sesini hafifletti. "İngiliz kızları da öyle. Sesinizi çıkarmayın ve aşağımızdaki şu hoş görünüme bakın."</p>

  <p>O zaman Flora'yı gördüm. Genç kız kendi kendine bir şarkı mırıldanarak, yoldan ilerliyordu. Siyah yas elbisesi giymiş olmasına karşın yine de neşeliydi. Birdenbire sevinçle, dans eder gibi döndü. Aynı anda ağaçların arasından bir adam çıktı. Hector Blunt'tı bu.</p>

  <p>Genç kız, şaşırdı. Yüzündeki ifade de biraz değişti. "Beni korkuttunuz. Sizi fark etmedim."</p>

  <p>Blunt cevap vermedi. Sessiz sedasız durmuş, genç kıza bakıyordu.</p>

  <p>Flora adeta kinle, "En çok hoşuma giden tarafınız da, bu konuşkanlığınız," dedi. Blunt kızardı sanırım. "Konuşkan olmadığımı biliyorum. Gençliğimde de değildim." Flora gizli bir alayla, "Tabii şimdi çok yaşlısınız," diye mırıldandı.</p>

  <p>Blunt onun bu sözlerini ciddiye aldı. "Evet. Öyle."</p>

  <p>Flora sordu. "Dünyanın en yaşlı erkeği olmak sizde ne gibi etkiler yapıyor?" Bu defa açıkça gülüyordu ama Blunt bunu da fark etmedi. Flora hafif bir öfkeyle bağırdı. "Duyan da kemiklerinizin çatırdadığını, saçlarınızın da bembeyaz olduğunu sanır." Blunt bir an sesini çıkarmadı. Sonra da usulca, "Artık Afrikaya dönme zamanı geldi," diye mırıldandı. "Yine ava mı gideceksiniz?"</p>

  <p>"Evet. Herhalde... "</p>

  <p>"Holdeki hayvanı da siz vurmuştunuz değil mi?"</p>

  <p>Blunt başını salladı. Sonra da adeta bağırır gibi, "Gitme zamanım geldi," dedi.</p>

  <p>"Ben böyle hayata uyacak bir insan değilim. Kaba saba bir adamım ben. Cemiyet hayatı bana göre değil."</p>

  <p>Flora haykırdı. "Ama hemen gitmeyeceksiniz, değil mi? Başımızda... başımızda bu dert varken bizi yalnız bırakmayacaksınız... Ah, eğer giderseniz... " Yan döndü. Blunt sordu. "Kalmamı istiyor musunuz?"</p>

  <p>"Hepimiz de... "</p>

  <p>Blunt açık açık, "Ben sizi kastettim," dedi.</p>

  <p>Flora tekrar dönerek adama baktı. Göz göze geldiler. "Evet, bu o kadar önemliyse, ben de kalmanızı istiyorum."</p>

  <p>Blunt, "Benim için önemli," diye cevap verdi.</p>

  <p>Kısa bir sessizlik oldu. Sonra yan yana havuzun yanındaki taş banka oturdular. İkisinin de ne söyleyeceklerini pek bilemedikleri anlaşılıyordu.</p>

  <p>Sonunda Flora, "Ne kadar güzel bir sabah," diye mırıldandı. "Bütün... olanlara rağmen yine de neşeliyim. Herhalde bu kötü bir şey."</p>

  <p>Blunt cevap verdi. "Bilakis gayet normal. Amcanızı ilk kez iki yıl önce gördünüz değil mi? Onun için fazla üzülmenizi bekleyemeyiz. Bu konularda iki yüzlülük etmemek daha iyidir."</p>

  <p>Flora, "İnsan sizin yanınızda rahat ediyor," dedi. "Her şeyi insana çok basitmi ş gibi gösteriyorsunuz."</p>

  <p>Ünlü avcı, "Aslında her şey basittir," diye mırıldandı.</p>

  <p>"Ama her zaman değil... " Sesi hafiflemişti.</p>

  <p>Blunt birdenbire bağırdı. "Üzülmeyin. O delikanlı için üzülmeyin. Müfettiş budalanın biri. Herkes Ralph' in böyle bir şey yapmayacağını bilir. Hırsızın işi bu."</p>

  <p>Flora dönerek ona baktı. "Gerçekten öyle mi düşünüyorsunuz?" Blunt çabucak sordu. "Siz düşünmüyor musunuz?"</p>

  <p>"Ben... ah, evet." Yine bir sessizlik oldu. Sonra Flora haykırdı. "Ben sabah neden mutlu olduğumu size söyleyeceğim. Avukat Bay Hammond, amcamın bana elli bin sterlin bıraktığını söyledi. Düşünün! Elli bin sterlin."</p>

  <p>Blunt' ın yüzünde hayret dolu bir ifade belirdi. "Bu sizin için o kadar önemli mi?"</p>

  <p>"Tabii. Benim için her şey bu... Hürriyet... Güzel bir hayat... Artık planlar kurmak, hesaplı davranmak ve yalan söylemekten kurtulacağım." Blunt sert bir sesle onun sözünü kesti. "Yalan söylemekten mi?"</p>

  <p>Flora bir an şaşırdı. "Ne demek istediğimi biliyorsunuz, canım... Zengin akrabaların verdiği eski elbiseleri aldığım zaman bol bol teşekkür etmek zorunda kalmayacağım. Eski moda elbiseleri ve şapkaları aldığım zaman... "</p>

  <p>"Ben kadın elbiselerinden pek anlamam. Ama bence daima güzel giyiniyorsunuz." Flora mırıldandı. "Ama bunun bana nelere mal olduğunu bilemezsiniz. Neye. Artık bunu bırakalım. O kadar mutluyum ki. Hürüm artık. İstediğim gibi hareket edeceğim. Bazı şeyleri yapmak zorunda kalmayacağım."</p>

  <p>Blunt çabucak sordu. "Neleri mesela?"</p>

  <p>"Şimdi unuttum... Önemli değil bu."</p>

  <p>Blunt' ın elinde bir sopa vardı. Birdenbire bunu havuza soktu. "Ne yapıyorsunuz, Bay Blunt?"</p>

  <p>"Dipte parlak bir şey vardı. Ne olduğunu merak ettim. Altın bir broşa benziyordu. Ama şimdi çamurun içinde kayboldu." Sonra genç kıza döndü. "Bayan Flora, size yardım edebilir miyim? Ralph Paton konusunda yani. Sizin onun yüzünden ne kadar endişeli olduğunuzu biliyorum."</p>

  <p>Flora soğuk bir sesle, "Teşekkür ederim," dedi. "Yapılacak bir şey yok. Ralph'in başı da derde girmeyecek. Çünkü dünyanın en iyi dedektifini tuttum."</p>

  <p>Onların konuşmalarını dinlemek beni rahatsız etmişti ama Poirot sıkıca kolumu tuttuğu için bir şey de yapamamıştım. Belçikalı birdenbire ayağa fırlayarak, hafifçe öksürdü. "Özür dilerim," diye araya girdi. "Burada olduğumu söylemem gerek. Başkalarını dinleyenlerin kendileri hakkında iyi şeyler duymayacakları söylenir. Fakat bu sefer matmazelin beni övdüğünü duydum. Daha fazla utanmamak için size katılmam gerek."</p>

  <p>Yoldan aşağıya inerek, havuzun yanındakilere katıldı. Ben de peşinden gittim tabii." Flora, "Bu mösyö Hercule Poirot," dedi. "Herhalde ondan söz edildiğini işittiniz, Bay Blunt."</p>

  <p>Poirot eğildi. "Bay Blunt'ın ününü duydum. Size rastladığıma çok seviniyorum, mösyö. Belki bana biraz bilgi verebilirsiniz."</p>

  <p>Blunt merakla ona baktı.</p>

  <p>Poirot sordu. "Bay Ackroyd'u en son ne zaman gördünüz?"</p>

  <p>"Yemekte."</p>

  <p>"Ondan sonra kendisini görmediniz ve sesini de duymadınız, öyle mi?"</p>

  <p>"Görmedim ama sesini duydum."</p>

  <p>"Nasıl oldu bu?"</p>

  <p>"Verandada dolaşıyordum..."</p>

  <p>"Pardon, saat kaçta?"</p>

  <p>"Dokuz buçuk sularında. Salonun kapılarının önünde dolaşıyor ve sigara içiyordum. Ackroyd'un çalışma odasında konuştuğunu duydum"</p>

  <p>"Fakat...&nbsp; oradan&nbsp; çalışma&nbsp; odasındaki konuşmayı duymanız olanaksız."</p>

  <p>Blunt' ın kızardığını görünce şaşırdım. Avcı, istemeye istemeye, "O köşeye kadar gittim," diye izah etti. "Bir kadının ağaçların arasına girdiğini sandım. Aslında beyaz bir şey görmüştüm. Herhalde yanılmıştım. Köşede dururken Ackroyd'un sesini duydum. Sekreteriyle konuşuyordu."</p>

  <p>"Bay Geoffrey Raymond'la mı?"</p>

  <p>"Evet... Daha doğrusu o sırada öyle sandım. Ama yanılmışım."</p>

  <p>"Bay Ackroyd, ona adıyla hitab etmedi mi?"</p>

  <p>"Hayır."</p>

  <p>"O halde, neden öyle sandığınızı sorabilir miyim?"</p>

  <p>Blunt ağır ağır anlatmaya çalıştı. "Ben verandaya çıkmadan önce Raymond bana bazı kâğıtları Ackroyd'a götüreceğini söylemişti. İçerden gelen sesleri duyunca Ackroyd'un onunla konuştuğunu sandım. Aklıma içerde başka biri olabileceği hiç gelmedi."</p>

  <p>"Duyduğunuz sözleri anımsayabilir misiniz?"</p>

  <p>"Korkarım anımsayamayacağım. Önemli şeyler değillerdi bunlar. Zaten ben de o sırada başka şeyler düşünüyordum."</p>

  <p>Poirot mırıldandı. "Zaten bu mesele öyle önemli değil. Ceset bulunduktan sonra çalışma odasına girdiğiniz zaman bir koltuğu geriye ittiniz mi?"</p>

  <p>"Bir koltuğu mu? Hayır. Bunu neden yapayım?"</p>

  <p>Poirot cevap vermeyerek omzunu silkti. Sonra da Flora'ya döndü. "Size bir şey soracağım, matmazel. Dr. Sheppard'la birlikte vitrindeki biblolara baktığınız zaman hançer de orada mıydı?"</p>

  <p>Flora öfkeyle başını kaldırdı. "Müfettiş Raglan da bana bunu sordu. Size de ona söylediğimi yineleyeceğim. Hançerin orada olmadığından eminim. Raglan hançerin o sırada orada olduğunu, sonra da Ralph'in bunu çaldığını sanıyor. Benim sözüme de inanmıyor. Bunu, sırf Ralph'i korumak için uydurduğumu sanıyor."</p>

  <p>Ciddi bir tavırla sordum. "Sen de öyle yapmıyor musun?"</p>

  <p>Flora ayağını öfkeyle yere vurdu. "Siz de mi doktor? İşte bu çok kötü!"</p>

  <p>Poirot hemen sözü değiştirdi. "Bay Blunt, gerçekten havuzun dibinde bir şey parlıyor. Bakalım ona erişebilecek miyiz?" Havuzun yanında diz çökerek, kolunu dirseğine kadar sıvadı. Fakat çamurlar havalanınca elini çekmek zorunda kaldı. Uzattığım mendili adeta minnetle alarak kolundaki çamurları sildi. Blunt saatine bir göz attı.</p>

  <p>"Öğle vakti. Artık eve dönsek."</p>

  <p>Flora sordu. "Bizimle yemek yersiniz değil mi, Mösyö Poirot? annemle taşınmanızı istiyorum. O... Ralph'i çok sever."</p>

  <p>Ufak tefek adam bir reverans yaptı. "Şeref duyarım, matmazel."</p>

  <p>"Siz de kalırsınız değil mi doktor?" Ben tereddüt edince Flora ısrar etti. "Lütfen kalın."</p>

  <p>Bunu ben de istiyordum. Onun iç in bu daveti kabul ettim. Eve doğru yürümeye başladık. Blunt'la Flora önden gidiyorlardı.</p>

  <p>Poirot başıyla genç kızı işaret ederek, usulca, "Ne güzel bir çift meydana getirecekler. Öyle değil mi?" Merakla ona baktım. Fakat o kolundaki bir iki damlayı silmeye çalışıyordu. Bu adam titizliği ve yeşil gözleri yüzünden bir kediyi anımsatıyordu bana.</p>

  <p>"Boş yere zahmet ettiniz," diye mırıldandım. "Acaba havuzdaki neydi?"</p>

  <p>Poirot sordu. "Bunu görmek ister misiniz?"</p>

  <p>Hayretle baktım. O başını salladı. Yavaşça, "Dostum," diye sitem etti. "Hercule Poirot elbisesini kirletmek tehlikesini boş yere göze almaz. Bunun aksi gülünç bir şey olur. Bense gülünç bir adam değilim."</p>

  <p>İtiraz ettim. "Ama eliniz boştu."</p>

  <p>"Bazen sıkı ağızlı olmak gerekir. Herhalde siz de her şeyi saygı değer kız kardeşinize açıklamıyorsunuz. Ben de avucumu açmadan önce elimdekini diğer elime geçirdim. Şimdi bunu size göstereceğim." Sol elini uzatarak, açtı. Avucunda altın bir halka vardı. Bir kadının nikâh halkası. Bunu aldım.</p>

  <p>Poirot, "İçine bakın," dedi.</p>

  <p>Dediğini yaptım. Yüzüğün içine ince yazıyla birkaç kelime kazınmıştı. "R.'den 13 Mart."</p>

  <p>Poirot'ya baktım. Fakat o cep aynasını çıkarmış kendisini inceliyordu. Bilhassa bıyığıyla meşguldü. Onun bana bir şey söylememek niyetinde olduğunu anladım.</p>

  <p><span class="t1">&nbsp;</span></p>

  <p><span class="t1">&nbsp;</span></p>
</body>
</html>
