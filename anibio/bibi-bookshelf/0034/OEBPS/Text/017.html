<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>Onbeşinci Bölüm: Geoffrey Raymond</title>
</head>

<body>
  <h2 class="h21">Onbeşinci Bölüm: Geoffrey Raymond</h2>

  <p>O gün Poirot'nun taktiğinin ne kadar etkili olduğunu bir kez daha anladım. Akşamüzeri hastalarımdan döndüğüm zaman Caroline bana Geoffrey Raymond'un biraz önce ayrıldığını söyledi.</p>

  <p>Pardösümü asarken, "Niye gelmiş?" diye sordum. "Beni mi görmek istiyordu?" Caroline kolumun dibindeydi. "Hayır, aslında görmek istediği Mösyö Poirot'ydu. Fakat onu evde bulamamış Bay Raymond, Poirot'nun burada olabileceğini düşünmüş. Ya da senin onun nerede olduğunu bildiğini... "</p>

  <p>"Bu konuda hiçbir fikrim yok."</p>

  <p>Caroline, "Onu bekletmek istedim," dedi. "Fakat genç adam yarım saat sonra tekrar Larches Köşkü'ne uğrayacağını söyleyerek gitti... Çok yazık... Çünkü ondan bir dakika sonra da Mösyö Poirot geldi."</p>

  <p>"Buraya mı geldi?"</p>

  <p>"Hayır, kendi evine canım."</p>

  <p>"Nereden biliyorsun?"</p>

  <p>Caroline, kısaca, "Yan pencereden gördüm," dedi. "Sen şimdi oraya gitmiyor musun?"</p>

  <p>"Nereye?"</p>

  <p>"Larches Köşkü'ne."</p>

  <p>"Caroline'cığım," diye cevap verdim. "Poirot'nun evine neden gideyim?"</p>

  <p>Caroline mırıldandı. "Bay Raymond, Poirot'yu görmeyi çok istiyordu. Belki sen de bu durumu anlarsın."</p>

  <p>Kaşlarımı kaldırdım. "Meraklı olmak, kusurlarımdan biri değildir." Sesim gayet soğuktu.</p>

  <p>"Komşularımın ne yaptıklarını ve neler düşündüklerini öğrenmeden de rahatça yaşayabilirim."</p>

  <p>Kardeşim, "Saçmalama James," dedi. "Sen de benim gibi dürüst değilsin, işte o kadar. Daima rol yapmaya meraklısın."</p>

  <p>"Caroline, rica ederim." Muayene odama girdim.</p>

  <p>On dakika sonra Caroline kapıya vurarak içeri girdi. Elinde reçel dolu bir kavanoz vardı. "Şu ayva reçelini Mösyö Poirot'ya götürür müsün, James? Kendisine söz verdim. O şimdiye kadar evde pişirilmiş ayva reçeli hiç yememiş." Soğuk soğuk, "Reçeli Annie neden götürmüyor?" diye sordum.</p>

  <p>"Annie çamaşırları onarıyor. Onu şimdi bir yere gönderemem." Caroline'la birbirimize baktık.</p>

  <p>Sonunda ayağa kalktım. "Pekâlâ. Ama o reçel kavanozunu adamın kapısından bırakacağım. Bunu da bil."</p>

  <p>Kız kardeşim kaşlarını kaldırdı. "Tabii... Başka türlü yapacak değilsin ya?"</p>

  <p>Zaferi Caroline kazanmıştı.</p>

  <p>Sokak kapısını açarken kız kardeşim seslendi. "Mösyö Poirot'ya rastlarsan, ona bot sorununu anlatıver."</p>

  <p>İnce bir alaydı bu. Zira ben bu bot sorununun iç yüzünü anlamayı çok istiyordum. Larches'te kocaman boneli kadın bana kapıyı açınca, farkına varmadan Mösyö Poirot'nun evde olup olmadığını soruvermiştim. İçeri girince, Belçikalı büyük bir sevinçle ayağa fırlayarak beni karşıladı. "Oturun, aziz dostum, oturun. Şu koltuğa buyurun. Oda fazla sıcak değil ya?" Aslında içerisi boğucu derecede sıcaktı, pencereler de kapalıydı. Şöminede de koskocaman bir ateş yanıyordu.</p>

  <p>Poirot, "İngilizler açık havaya çok meraklıdır," dedi. "Halbuki dışarının havası, yine dışarda kalmalıdır. Neyse, bunu bir tarafa bırakalım. Kız kardeşinizden bana bazı şeyler getirdiniz sanırım."</p>

  <p>"İki şey," diye cevap verdim. "Biri şu reçel... "</p>

  <p>Kavanozu Poirot'ya uzattım. "Kardeşiniz çok nazik. Bana verdiği sözü unutmamış. İkinci şey nedir?"</p>

  <p>"Bilgi," dedim. "Bir tür bilgi... " Sonra ona Bayan Ackroyd'la yaptığım konuşmayı anlattım. Beni dikkatle dinledi, ama öyle heyecanlanmış gibi bir hali de yoktu. Düşünceli bir tavırla, "Böylece bazı şeyler aydınlanmış oluyor," diye mırıldandı. "Ayrıca bundan kâhya kadının sözlerinin doğru olduğu da anlaşılıyor. Kadın vitrinin kapağının açık olduğunu gördüğünü ve geçerken bunu kapattığını anlatmış."</p>

  <p>"Peki, ya çiçeklerin taze olup olmadıklarına bakmak için salona girdiğini iddia etmesine ne diyeceksiniz?"</p>

  <p>"Aslında biz bunu pek de ciddiye almadık, öyle değil mi, dostum? Bu onun ayaküstü uydurduğu bir yalandı."</p>

  <p>"Evet," dedim. "Kadın dışarı kiminle buluşmak için çıktı. Ve bunun sebebi neydi?"</p>

  <p>"Onun biriyle buluşmaya gittiğini mi düşünüyorsunuz?"</p>

  <p>"Evet."</p>

  <p>Poirot başını salladı. "Ben de öyle."</p>

  <p>Kısa bir sessizlik oldu. Sonra, "Az kalsın unutuyordum," dedim. "Kız kardeşim size haber yolladı. Ralph'in botları siyahmış.</p>

  <p>Kahverengi değil." Bu sözleri söylerken dikkatle de ona bakıyordum. Bana bir an biraz şaşırmış gibi geldi.</p>

  <p>"Bayan Caroline, botların kahverengi olmadıklarından tamamıyla emin mi?"</p>

  <p>"Tamamıyla emin."</p>

  <p>Poirot üzüntüyle içini çekti. "Ah... Çok yazık..." Bayağı kederlenmişti. Ama bana bunun sebebini açıklamadı. Onun yerine, "Bayan Russel, cuma sabahı size muayeneye gelmiş," dedi. "Acaba... işin tıp tarafı hariç... aranızda nasıl bir konuşma geçtiğini sorabilir miyim?"</p>

  <p>"Tabii, tabii," diye başımı salladım. "İşin doktorlukla ilgili kısmı bitince onunla zehirlerden, bunların kolay anlaşılıp anlaşılmayacağından söz ettik. Sonra da beyaz zehir ve tutsaklarına sıra geldi."</p>

  <p>Poirot, "Bilhassa kokainden söz edildi, değil mi?" diye sordu. Şaşırdım. "Bunu nasıl bildiniz?"</p>

  <p>Dedektif uzanarak, bir gazeteyi aldı. Bunda kokain kaçakçılığıyla ilgili bir yazı vardı. "İşte kokaini kadının aklına bu getirdi, dostum."</p>

  <p>Onu sorguya çekecektim fakat fırsat bulamadım. Zira aynı anda kapı açılarak, hizmetçi Geoffrey Raymond'un geldiğini haber verdi. Sonra da sekreter her zamanki gibi neşeli tavırlarla içeriye girerek, ikimizi selamladı. "Nasılsınız, doktor? Mösyö Poirot, bugün bu size ikinci uğrayışım. Sizinle konuşmayı çok istiyordum." Beceriksiz bir tavırla, "Belki benim gitmem daha iyi olur," diye mırıldandım.</p>

  <p>"Yok, yok, benim yüzümden gitmeyin, doktor." Raymond, Poirot'nun işareti üzerine bir koltuğa oturarak, "Sadece," diye sözlerine devam etti. "Bir itirafta bulunmak istiyorum."</p>

  <p>Belçikalı nazik bir ilgiyle, "Öyle mi?" dedi.</p>

  <p>"Aslında bu öyle önemli bir şey değil. Sadece... gırtlağına kadar borç içindeydim. Bay Ackroyd'un mirası tam zamanında imdadıma yetişti. O parayla borçlarımdan kurtulacağım, geriye de yine biraz bir şeyler kalacak." Herkesin hoşuna giden o samimi ve dürüst tavırlarıyla bize gülümsedi. "Dün akşamüzerinden beri vicdan azabı çekiyordum, Mösyö Poirot. Bu, siz bizi bazı şeyleri gizlemekle suçladığınız zaman oldu. Ama durumu anlıyorsunuz değil mi? İnsan polise her şeyi itiraf edemiyor. Bilhassa borç içinde olduğunu. Halbuki ben cinayet saatinde Bay Blunt'la bilardo odasmdaydım. Onun için de bu bakımdan endişelenecek bir şeyim yok. Buna karşın siz gökgürültüsü gibi bir sesle, bazı şeyleri sakladığımızı bağırınca, ben de vicdan azabı çekmeye başladım." Ayağa kalkarak tekrar gülümsedi.</p>

  <p>Poirot takdirle başını salladı. "Siz aklı başında bir gençsiniz. Anlayacağız, biri benden bir şey sakladığı zaman bunun pek kötü bir sır olduğunu düşünmeye başlarım. Bana gelmekle iyi ettiniz."</p>

  <p>Raymond bir kahkaha attı. "Temize çıktığıma sevindim... Neyse... Artık gideyim." Kapı sekreterin arkasından kapanınca, "Demek sorun buymuş," diye mırıldandım. Poirot başını salladı. "Evet... Önemsiz bir sorun. Ama o cinayet sırasında bilardo odasında olmasaydı... kim bilir? Bazen cinayetler bir sterlinden daha az bir para için bile işlenir. Dostum, Ackroyd'un ölümünün o evden kaç kişinin işine yaradığını hiç düşündünüz mü? Bayan Ackroyd, Flora, Bay Raymond, Bayan Russel. Sadece Bay Blunt'a bir fayda sağlamadı bu ölüm." Bu adı söylerken sesi öyle acayipleşmişti ki hayretle ona baktım.</p>

  <p>"Ne demek istediğini anlayamadım."</p>

  <p>"Suçladıklarımdan ikisi bana hakikati açıkladılar."</p>

  <p>"Bay Blunt'ın da bir şeyler sakladığını mı düşünüyorsunuz?"</p>

  <p>Poirot kayıtsız bir tavırla cevap verdi. "Ona gelince, 'İngilizler sadece aşklarını gizlerler' diye bir söz vardır, değil mi? Bay Blunt ise bu gizleme işini iyi biliyor."</p>

  <p>"Bazen," dedim. "Bir konuda yanlış sonuca varıp varmadığımızı düşünüyorum."</p>

  <p>"Neymiş o?"</p>

  <p>"Bayan Ferrars'a şantaj yapan kimsenin, Ackroyd'un da katili olduğunu düşünüyoruz. Bunda yanılmış olamaz mıyız?"</p>

  <p>Poirot heyecanla başını salladı. "Güzel. Çok güzel. Bunun aklınıza gelip gelmeyeceğini merak ediyordum. Bu mümkün tabii. Fakat bir noktayı da anımsamanız gerek. Mektup ortadan kayboldu. Tabii dediğiniz gibi bunu katilin almış olması da şart değil. Cesedi ilk bulduğunuz zaman Parker size fark ettirmeden zarfı çalmış olabilir."</p>

  <p>"Parker mı?"</p>

  <p>"Evet, Parker. Daima dönüp dolaşıp Parker'a geliyorum. Katil olarak değil. Hayır, cinayeti o işlemedi. Fakat Bayan Ferrars'ın kanını emen esrarlı şantajcı rolüne ondan daha uygunu var mı? Ashley Ferrars'ın ölümü hakkındaki bilgiyi, o köşkteki uşak ve hizmetçilerden almış olabilir. Herneyse. Bu durumu, Blunt gibi geçici bir konuktan daha kolaylıkla öğrenebileceği kesin."</p>

  <p>"Mektubu Parker çalmış olabilir," diye itiraf ettim. "Zira ben zarfın ortada olmadığını neden sonra fark ettim."</p>

  <p>"Ne kadar zaman sonra? Blunt'la Raymond odaya girmeden önce mi? Yoksa sonra mı?"</p>

  <p>Ağır ağır, "Bunu anımsamıyorum," dedim. "Önceydi sanırım. Hayır, hayır... Sonra. Evet, sonra olduğundan hemen hemen eminim."</p>

  <p>Poirot düşünceli bir tavırla mırıldandı. "Böylece ortaya üç aday çıkıyor. Fakat ben yine Parker'ın üzerinde duruyorum. Onunla bir deney de yapmak niyetindeyim. Ne dersiniz, dostum? Benimle birlikte Fernly Köşkü'ne gelir misiniz?" Hemen kabul ettim tabii.</p>

  <p>Yola çıktık. Köşke gelince Poirot, Genç Bayan Ackroyd'la konuşmak istediğini söyledi. Biraz sonra da Flora yanımıza geldi.</p>

  <p>Poirot, "Matmazel Flora," dedi. "Size küçük bir sırrı açacağım. Parker' ın suçsuz olduğuna tam anlamıyla inanmış değilim. Sizin yardımınızla ufak bir deney yapmak istiyorum. O geceki hareketlerinin bir bölümünü tekrarlaması iyi olur. Fakat bunun için güzel bir bahane uydurmamız gerek. Tamam, buldum. Ona, küçük holde konuşulanların, dışardan, verandadan duyulup duyulmadığını anlamak istedi ğimizi söyleriz. Şimdi lütfen zili çalar mısınız?"</p>

  <p>Bir iki dakika sonra Parker kapıda belirdi. Her zamanki gibi terbiyeli ve nazikti. "Zili mi çaldınız, efendim?"</p>

  <p>"Evet, Parker. Bir deney yapacağım. Bay Blunt'ı dışarıya, terasa çıkardım. O gece Genç Bayan Ackroyd'la yaptığın konuşmanın dışardan duyulup duyulmadığını merak ediyorum. O sahneyi yineleyeceğiz. Belki de o geceki gibi eline bir tepsi alırsın."</p>

  <p>Parker uzaklaştı. Biz de çalışma odasının önündeki küçük hole gittik. Sonra dışarıdan bir şıkırtı geldi. Parker içinde viski ve soda olan tepsiyle gözüktü. Poirot elini kaldırarak, bağırdı. "Bir dakika! Çok heyecanlanmış gibi bir hali vardı. "Her şey sırayla olmalı. O gece olduğu gibi. Bu da benim usulüm."</p>

  <p>Parker mırıldandı. "Bu yabancılara has bir usul değil mi, efendim? Buna 'olayın tekrarı' diyorlar sanırım." Sakin ve terbiyeli bir tavırla Poirot'nun emirlerini bekledi. Poirot haykırdı.</p>

  <p>"Bizim Parker çok şeyler biliyor. Böyle şeyleri okumuş. Şimdi her şey eskisi gibi olmalı. Parker sen büyük holden içeri girdin. Matmazel neredeydi?"</p>

  <p>Flora gidip çalışma odasının kapısının önünde durdu. "Burada." Parker, "Evet, öyleydi, efendim," dedi.</p>

  <p>Flora devam etti. "Kapıyı yeni kapamıştım."</p>

  <p>Parker onayladı. "Evet, efendim. Eliniz de şimdiki gibi tokmaktaydı." Poirot, "Haydi," dedi. "Bu küçük komediyi oynayın."</p>

  <p>Flora eli tokmakta durdu. Parker da büyük holden içeri girerek, ilerledi. Tam kapının önünde durdu. Flora, "A, Parker," diye başladı. "Bay Ackroyd bu gece tekrar rahatsız edilmek istemiyor." Usulca ilave etti. "Böyle miydi?"</p>

  <p>Parker, "Öyle sanıyorum, Bayan Flora," diye cevap verdi. Fakat sanırım 'gece' yerine 'akşam' kelimesini kullandınız." Sonra sahnedeymiş gibi melodrama kaçan bir tavırla sesini yükseltti. "Emredersiniz, bayan. Her zamanki gibi kapıları kilitleyeyim mi?"</p>

  <p>"Evet, lütfen."</p>

  <p>Parker kapıdan geçti. Flora da onun peşinden giderek, merdivenlerden çıkmaya başladı. Sonra da omzunun üzerinden sordu. "Bu kadar yeter mi?"</p>

  <p>Belçikalı ellerini ovuşturdu. "Fevkalade, fevkalade. Ha, aklıma gelmişken, Parker, o gece de tepside iki bardak mı vardı? ikincisi kimin içindi?"</p>

  <p>Parker, "Ben daima iki bardak getirirdim, efendim?" diye cevap verdi. "Başka bir emriniz var mı?"</p>

  <p>"Hayır, yok, teşekkür ederim." Parker vakur bir tavırla çekildi.</p>

  <p>Poirot ise holün ortasında durmuş, kaşlarını da çatmıştı. Flora merdivenden inerek yanımıza geldi. "Deneyiniz başarılı oldu mu? Fakat anlayamadığım bir şey var... "</p>

  <p>Poirot ona bakarak hayranlıkla güldü. "Anlamanız da şart değil. Fakat söyleyin, o gece Parker'ın tepsisinde gerçekten iki bardak mı vardı?"</p>

  <p>Flora bir an kaşlarını çatarak düşündü. "Doğrusu anımsamıyorum. Vardı sanırım. Deneyinizin gayesi bu muydu?"</p>

  <p>Poirot, genç kızın elini tutarak, hafifçe vurdu. "Ben insanların doğruyu söyleyip söylemediklerini daima öğrenmek isterim."</p>

  <p>"Parker da doğruyu mu söyledi?"</p>

  <p>Belçikalı, düşünceli bir tavırla, "Söyledi sanırım," dedi.</p>

  <p>Birkaç dakika sonra köye dönüyorduk. Merakla sordum. "O iki bardak meselesi nedir?"</p>

  <p>Poirot omzunu silkti. "İnsanın bir şeyler söylemesi gerek tabii... O soru da işe yaradı."</p>

  <p>Hayretle ona baktım.</p>

  <p>O daha da ciddi bir tavırla, "Herneyse, dostum," dedi. "Artık öğrenmek istediğim bir şeyi daha iyi... " biliyorum. Bunu burada bırakalım</p>

  <p><span class="t1">&nbsp;</span></p>
</body>
</html>
