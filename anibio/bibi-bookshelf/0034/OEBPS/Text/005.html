<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>Üçüncü Bölüm: Kabak Yetiştiren Adam</title>
</head>

<body>
  <h2 class="h21">Üçüncü Bölüm: Kabak Yetiştiren Adam</h2>

  <p>Sofrada Caroline'a, akşam yemeğini Roger Ackroyd'la yiyeceğimi söyledim. İtiraz etmedi. Aksine, "Fevkalade," dedi. "Her şeyi öğrenirsin... Ha, aklıma gelmişken, Ralph'in nesi var?"</p>

  <p>Hayretle, "Ralph'in mi?" diye tekrarladım. "Hiçbir şeyi yok."</p>

  <p>"O halde neden Fernly Park Köşkü'nde değil de Üç Domuz Hanı'nda kalıyor?" Kız kardeşimin istihbarat servisine diyecek yoktu doğrusu. O şaşkınlığım arasında istemememe rağmen, "Ackroyd bana Ralph'in Londra'da olduğunu söyledi," diye ağzımdan kaçırıverdim.</p>

  <p>"Ya?... " Caroline bunu düşünürken burnunun ucu yine seyirmeye başladı. Sonra da, "Ralph, Üç Domuz Hanı'na dün sabah inmiş," dedi. "Hâlâ da orada. Dün gece bir kızla çıkmış."</p>

  <p>Buna hiç şaşırmadım. Ralph' in işi gücü kızlarla gezmekti zaten. "Meyhanede garsonluk eden kızlardan biriyle mi?"</p>

  <p>"Hayır... Kızın kim olduğunu bilmiyorum." Caroline için acı bir şeydi bu. Fakat yenilmez kız kardeşim, ilave etti. "Ama onun kim olduğunu tahmin edebilirim." Sabırla bekledim.</p>

  <p>"Kuzeni tabii."</p>

  <p>Hayretle bağırdım. "Flora Ackroyd mu?"</p>

  <p>Tabii aslında Roger Ackroyd'un erkek kardeşinin kızı olan Flora, Ralph Paton'un akrabası değil. Ama herkes Ralph'i uzun zamandan beri Ackroyd'un oğlu saydığından, kızdan da delikanlının "kuzini" diye söz ediyorlar.</p>

  <p>Kız kardeşim, "Evet, Flora Ackroyd," dedi.</p>

  <p>"Ralph onu görmek isteseydi, kalkar köşke giderdi."</p>

  <p>Caroline büyük bir zevkle, "Onlar gizlice nişanlanmışlar," diye cevap verdi. "Roger Ackroyd, buna taraftar değil. Onun için de gençler gizlice buluşuyorlar." Caroline'ın teorisinde bir sürü hata vardı ama onunla tartışmak istemiyordum. Komşumuz hakkındaki masumca bir sözüm konunun değişmesine sebep oldu.</p>

  <p>Yanımızdaki köşkün adı, "Larches"dır. Geçenlerde oraya bir yabancı yerleşti.</p>

  <p>Caroline, adamın yabancı olduğundan başka bir şey öğrenemediği için fena halde öfkeleniyordu. Adamın adı Poirot'du galiba ve kabak yetiştirmeye meraklıydı. Ama bu kadarcık bilgi kardeşime yeterli gelmiyordu tabii.</p>

  <p>"Caroline'cığım," dedim. "Adamın eskiden berber olduğu muhakkak. Bıyıklarını görmedin mi?"</p>

  <p>Caroline aynı kanıda değildi. "Berber olsaydı, saçları da dalgalı olurdu. Bütün berberlerin saçı dalgalıdır." Kız kardeşim öfkeli bir sesle ekledi. "Adam hakkında bir karara varamıyorum. Geçen gün çapasını ödünç aldım. Bana büyük nezaket gösterdi. Fakat ağzından laf alamadım. Açık açık, 'Siz Fransız mısınız?' diye sordum.</p>

  <p>"Değilim, " dedi. Ondan sonra da nedense kendisine başka bir şey soramadım." Esrarlı komşumuz ilgimi çekmeye başlıyordu. Caroline'ı susturmasını bilen bir adam güçlü bir kişiliğe sahip olmalıydı. İçimden gülerek kalktım, bahçeye çıktım. Bahçeyle uğraşmaktan çok hoşlanırım. Tam yabani otları ayıklamaya daldığım sırada bir şey hızla kulağımın yanından geçerek yere düştü. Bir kabaktı bu. Öfkeyle başımı kaldırdım. Solumdaki duvarın üzerinde bir çehre belirmişti. Yumurta biçiminde bir baş ve şüphe uyandıracak kadar siyah saçlar. Gayet kocaman bir bıyık, insanı dikkatle süzen bir çift göz. Bu esrarlı komşumuz Bay Poirot'du.</p>

  <p>Adam hemen özür dilemeye başladı. "Binlerce kez pardon, mösyö. Kendimi savunmak için söyleyebilecek bir şeyim yok. Aylardan beri kabak yetiştiriyorum. Fakat bu sabah birdenbire bu kabaklara kızdım ve onları gezmeye göndermeye karar verdim. İçlerinden en büyüğünü yakaladığım gibi duvarın üzerinden fırlattım. Kendimden utanıyorum, mösyö. Özür dilerim."</p>

  <p>Bu kadar özürden sonra öfkem geçti tabii. Fakat komşumun sağa sola iri sebzeleri fırlatıp atmaya meraklı olacağını da hiç sanmıyordum.</p>

  <p>O acayip, ufak tefek adam düşüncelerimi okumuştu galiba. "Ah, hayır," diye bağırdı.</p>

  <p>"Endişelenmeyin. Böyle bir merakım yok. Fakat insanlar çok acayip, mösyö. Yıllarca bir işi bırakmak, bir kenarda huzur içinde yaşamak&nbsp; için&nbsp; çırpınıyorlar.&nbsp; Bu&nbsp; gayelerine&nbsp; erişince&nbsp; de o sevmedikleri eski işlerini arıyorlar."</p>

  <p>Ağır ağır, "Evet," diye cevap verdim. "Bu çok görülen bir şey. Belki ben de bunun en canlı örneğiyim. Bir yıl önce mirasa kondum. Bu bir hayalimi gerçekleştirmeye yetecek kadar bir şeydi. Ben daima dünyayı dolaşmayı, uzun yolculuklara çıkmayı isterdim. Ama mirasa konalı bir yıl olmasına rağmen bakı n hâlâ buradayım."</p>

  <p>Ufak tefek komşum başını salladı. "Bunun sebebi alışkanlık. Aslına bakarsanız benim işim çok ilgi çekiciydi. Dünyanın en ilginç işiydi."</p>

  <p>O anda Caroline'lığım tuttu. Ona cesaret vermek ister gibi, "Evet?" dedim. "İnsanların karakterlerini incelemekten çok hoşlanırdım, mösyö."</p>

  <p>Evet, adamın eskiden berber olduğu muhakkaktı.</p>

  <p>"Bundan başka yakın bir arkadaşım vardı. Yıllarca yanımdan ayrılmamış olan bir arkadaşım. Zarnan zaman insanı korkutacak kadar aptallaşırdı. Fakat kendisini yine de çok severdim. Biliyor musunuz, şimdi onun aptallıklarını bile özlüyorum. Onun saflığı, dürüstlüğü, üstün zekâmla kendisini şaşırtmam... Bunları anlatamayacağım kadar arıyorum."</p>

  <p>Anlayışlı bir tavırla, "Arkadaşınız öldü mü?" diye sordum.</p>

  <p>"Hayır, efendim.'Yaşıyor ama dünyanın bir ucunda. Kendisi Arjantin'de şimdi." Kıskançlıkla, "Arjantin," dedim. Güney Amerika'ya gitmeyi daima istemiştim.</p>

  <p>İçimi çektim. Sonra da Bay Poirot'nun anlayışlı bir tavırla bana baktığını fark ettim. Bu küçücük adam anlayışlı bir insana benziyordu.</p>

  <p>"Oraya gideceksiniz, değil mi?" dedi.</p>

  <p>Tekrar içimi çekerek başımı salladım. "Bir yıl önce oraya gidebilirdim. Ama budalalık ettim. Budalalık ve aç gözlülük. Cismi bırakıp, gölgesini seçtim." Bay Poirot mırıldandı. "Anlıyorum. Borsada oynadınız."</p>

  <p>Üzüntüyle başımı salladım. Fakat içimden de gülüyordum. Bu gülünç küçük adam pek de ciddiydi. Birdenbire, "Kirpi Petrol Kuyuları'na mı para yatırdınız?" diye sordu. Hayretle baktım. "Doğrusu onları da düşünmedim değil. Fakat sonunda Batı Avustralya'daki altın madenlerinde karar kıldım."</p>

  <p>Komşum, yüzünde anlayamadığım bir ifadeyle bana bakıyordu. Sonunda, "Kader," dedi.</p>

  <p>Öfkeyle sordum. "Kader de neymiş?"</p>

  <p>"Kirpi Petrol Kuyuları'yla Batı Avustralya'daki altın madenleri üzerinde ciddiyetle duran bir adama komşu olmam kaderin oyunu. Söyleyin bana kızıl saçlılardan da hoşlanır mısınız?"</p>

  <p>Ağzım bir karış açık, ona bakakaldım. Kahkahalarla gülmeye başladı. "Korkmayın, korkmayın, çıldırmadım. Demin sözünü ettiğim arkadaşım gençliğinde bütün kadınların iyi, çoğunun da güzel&nbsp; olduğunu&nbsp; düşünürdü.&nbsp; Siz&nbsp; orta yaşlı&nbsp; bir adamsınız.</p>

  <p>Doktorsunuz. Hayat hakkında da bir fikriniz var... Demek sizinle komşuyuz? Kız kardeşinize en iyi kabaklarımdan birini takdim etmek istiyorum." Eğildi ve sonra elinde koskocaman bir kabakla doğruldu. Neşeyle gülümsüyordu. "Bu sabah boşa gitmiş sayılmaz. Böylece uzaklardaki arkadaşıma benzeyen biriyle tanıştı m. Ha, aklıma gelmişken. Başını arkaya atarak, hafif bir tebessümle etrafta dolaşan, o simsiyah saçlı, yakışıklı genç kim?"</p>

  <p>Tarif ettiği genci hemen tanıdım. "Ralph Paton olmalı."</p>

  <p>"Onu daha önce buralarda görmedim."</p>

  <p>"Evet. Uzun zamandır köyde değildi. Fernly Park Köşkü'nde oturan Bay Ackroyd'un oğlu... Daha doğrusu üvey oğlu."</p>

  <p>Komşum, sabırsızca bir hareket yaptı. "Ah, bunu tahmin etmeliydim. Bay Ackroyd, ondan bana sık sık söz etti."</p>

  <p>Hafif bir hayretle, "Bay Ackroyd'u tanıyor musunuz?" diye sordum.</p>

  <p>"Bay Ackroyd, benimle Londra'da çalıştığım sıralarda tanıştı. Ona buradakilere mesleğimi açıklamamasını söyledim."</p>

  <p>Bu sözleri onun kendini beğenmişliğine verdim. "Ya?"</p>

  <p>Fakat o adeta ukalaca bir gülümsemeyle sözlerine devam etti. "İnsan bazen kim olduğunun bilinmesini istemiyor. Ortalığı velveleye vermek niyetinde değilim.</p>

  <p>Hatta buradakilerin adımı yanlış söylemelerine de aldırmıyorum." Ne söyleyeceğimi şaşırmıştım. "Ya, öyle mi?"</p>

  <p>Bay Poirot, düşünceli bir tavırla, "Ralph Paton," dedi. "Demek o Bay Ackroyd'un yeğeni güzel Bayan Flora'yla nişanlı?" Çok şaşırdım. "Bunu size kim söyledi?"</p>

  <p>"Bay Ackroyd. Bir hafta önce. Bundan çok memnun. Anladığım kadarıyla iki gencin nişanlanmasını çoktan beri istiyormuş. Hatta delikanlıya biraz baskı da yapmış sanırım. Ama bu doğru değil. Bir genç, kendisi istediği için evlenmelidir. Üvey babasını memnun etmek için değil."</p>

  <p>Fikirlerim altüst olmuştu. Ackroyd eski bir berbere sırlarını açacak bir insan değildi. O halde bu ufak tefek adam eski bir berber olamazdı. Şaşkınlığımdan aklıma ilk gelen şeyi söyledim. "Ralph Paton neden dikkatinizi çekti? Çok yakışıklı olduğu için mi?"</p>

  <p>"Hayır... değil. Aslında kendisi bir İngiliz için çok yakışıklı gerçekten.</p>

  <p>Hayır, o delikanlıda anlayamadığım bir şey var." Sanki Ralph'i kendi bildiği bir şeye göre ölçüyordu. Tam o sırada kız kardeşim evden seslendi.</p>

  <p>İçeri girdim. Caroline, başında şapkasıyla holdeydi. Eve yeni döndüğü anlaşılıyordu. Başlangıç yapmaya lüzum görmeden, "Bay Ackroyd'la karşılaştım," dedi. "Eee?"</p>

  <p>"Onu durdurdum tabii. Fakat bir acelesi vardı sanırım. Ona hemen Ralph'i sordum. Çok şaşırdı. Delikanlının burada olduğunu bilmiyordu anlaşılan. Hatta bana yanıldığımı da söyledi. Ben hata yapar mıyım hiç!"</p>

  <p>"Saçma," dedim. "Ackroyd, seni iyi tanır."</p>

  <p>"Sonra bana Ralph'le Flora'nın nişanlandıklarını söyledi." Hafif bir gururla sözünü kestim. "Bunu ben de biliyorum."</p>

  <p>"Kim söyledi?"</p>

  <p>"Yeni komşumuz."</p>

  <p>Caroline bir an hayretle bana bakakaldı. Sonra, "Bay Ackroyd'a Ralph'in Üç Domuz Hanı'nda kaldığını anlattım," dedi.</p>

  <p>"Caroline," diye bağırdım. "Her duyduğunu yayma merakın yüzünden birçok kimseye kötülük edebileceğini hiç düşünmüyor musun?"</p>

  <p>Kardeşim, cevap verdi. "Saçma. Herkes her şeyi bilmeli. Onlara gerçekleri açıklamanın benim görevim olduğuna inanıyorum. Bay Ackroyd da bana minnet duyduğunu söyledi. Yanımdan ayrılınca doğru hana gitti sanırım. Eğer öyleyse kesinlikle Ralph'i bulamamıştır."</p>

  <p>"Öyle mi?"</p>

  <p>"Evet. Korudan dönerken... "</p>

  <p>"Korudan dönerken mi?" diye yineledim.</p>

  <p>Caroline kızarmak inceliğini gösterdi. Sonra da, "Hava o kadar güzeldi ki," diye bağırdı. "Biraz dolaşayım, diye düşündüm. Koru sonbaharda pek güzel oluyor... Tam ağaçların arasından geçerken birtakım sesler duydum." Kardeşim durdu. "Evet?"</p>

  <p>"Konuşanlardan biri Ralph Paton'du. Bunu hemen anladım. Diğeriyse bir kızdı. Tabii onları dinlemek gibi bir niyetim yoktu."</p>

  <p>Alayla sözünü kestim. "Tabii, tabii. Ona ne şüphe?"</p>

  <p>Fakat Caroline alayımın farkına varmadı bile. "Ama sesleri yine de kulağıma geldi. Kız bir şey söyledi. Bunun ne olduğunu pek anlayamadım. Ralph cevap verdi. Sesi çok öfkeliydi. 'Kızım' dedi. 'Bizim ihtiyarın beni mirasından çıkarmasının ihtimal dahilinde olduğunun farkında değil misin? Son birkaç yıl onu canından bezdirdim. Biraz daha öfkelenirse bana beş para bile bırakmaz.</p>

  <p>Halbuki bizim paraya ihtiyacımız var. Bizim ihtiyar öldüğü zaman ben de büyük bir servete konacağım. Aslında o bir hayli cimri ama parası da bol. Onun vasiyetnamesini değiştirmesi hiç işime gelmez. Sen her şeyi bana bırak ve endişelenme.' İşte böyle söyledi Ralph. Tarn o sırada korkarım kuru bir dala bastım. Dal çatırdayınca onlar da seslerini alçalttılar. Ve yürüyerek uzaklaştılar. Tabii peşlerinden gidemezdim. Bu yüzden kızın kim olduğunu göremedim."</p>

  <p>"Herhalde buna çok üzüldün," dedi. "Ama ondan sonra hemen Üç Domuz Hanı'na koştun. Baygınlık hissettiğin için de meyhane bölümüne dalarak, konyak istedin. Böylece garson kızlardan ikisinin de orada olup olmadığına baktın."</p>

  <p>Caroline; hiç duraksamadan, "Ralph' in konuştuğu garson kızlardan biri değildi," diye cevap verdi. "Korudaki kızın Flora olduğundan hemen hemen eminim. Fakat..."</p>

  <p>"O zaman bu sahne de anlamsızlaşıyor," diye başımı salladım. "Kız Flora değilse, kimdi?"</p>

  <p>Kız kardeşim, köyde ya şayan kızları saymaya başladı. Ben de bir hastam hakkında bir şeyler mırıldanarak dışarı fırladım. Doğru Üç Domuz Hanı'na gittim. Herhalde</p>

  <p>Ralph Paton artık oraya dönmüştü.</p>

  <p>Ralph'i iyi tanırdım. Belki de köydeki insanların arasında onu en iyi tanıyan bendim. Delikanlının annesini de yakından tanırım. Ralph bir bakıma kalıtım kurbanıydı. Onda annesinin içki düşkünlüğü yoktu ama zayıf tarafları olan bir gençti. Bu sabah dost olduğum komşumun da dediği gibi delikanlı çok yakışıklıydı. Bir seksen boyunda, atletik yapılıydı. Biçimli bir yüzü vardı. Annesi gibi esmerdi. Neşeyle çabucak güler, kızların başını kolaylıkla döndürürdü. Fazla müsrif ve tembeldi. Hiçbir şeye saygısı yoktu. Ama bu kusurlarına rağmen onu yine de severdiniz.</p>

  <p>Handa bana Ralph'in biraz önce döndüğünü söylediler. Doğru delikanlının odasına çıktım. Gördüğüm ve duyduğum şeyler dolayısıyla bir an onun beni karşısında görünce memnun olmayacağını da düşünmedim değil. Fakat yanılmışım.</p>

  <p>Ben kapıdan girince Ralph, "A, Sheppard gelmiş," diye bağırdı. Elini uzatarak bana doğru yürüdü. Tatlı bir gülücük yüzünü aydınlatıyordu. "Bu Tanrfnm cezası yerde görmekten sevindiğim bir siz varsınız."</p>

  <p>Kaşlarımı kaldırdım. "Köydekiler sana ne yaptılar?"</p>

  <p>Öfkeyle güldü. "Bu uzun bir hikâye. İşlerim hiç de rast gitmiyor, doktor." Bir an durdu. Sonra sıkıntıyla ilave etti. "Açıkçası başım dertte. Üstelik ne yapmam gerektiğini de bilmiyorum."</p>

  <p>Şefkatle, "Ne oldu?" diye sordum.</p>

  <p>"O üvey babam olacak Tanrı'nın cezası adam..."</p>

  <p>"Henüz yapmadı. Ama yapacak."</p>

  <p>"Durum gerçekten çok... ciddi mi?" Başını salladı, iyice ciddileşmi şti. "Bu sefer kurtuluş da yok sanırım." Bir an durdu. "İşin içinden nasıl çıkacağımı da bilmiyorum."</p>

  <p>Usulca, "Eğer benim yapabileceğim bir şey varsa..." diye başladım.</p>

  <p>Fakat o kesin bir tavırla başını salladı. "Teşekkür ederim doktor. Fakat sizi bu işe karıştıramam. Tek başıma hareket etmek zorundayım." Değişik bir tavırla yineledi.</p>

  <p>"Evet, tek başıma hareket etmek zorundayım."</p>

  <p><span class="t1">&nbsp;</span></p>
</body>
</html>
