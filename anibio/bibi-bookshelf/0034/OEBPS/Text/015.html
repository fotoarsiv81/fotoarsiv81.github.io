<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>Onüçüncü Bölüm: Kaz Tüyü</title>
</head>

<body>
  <h2 class="h21">Onüçüncü Bölüm: Kaz Tüyü</h2>

  <p>O akşam, Poirot'nun isteği üzerine yemekten sonra onun evine gittim. Caroline da benimle gelmeye can atıyordu ama davet edilmediği için de bir şey yapamadı. Poirot, beni büyük bir nezaketle karşıladı. Önümdeki masaya nefret ettiğim irlanda viskisiyle soda koydu. Kendisine ise tatlı kakao pişirmekteydi. Buna bayıldığını daha sonra öğrendim.</p>

  <p>Belçikalı, kibarca kız kardeşimi sordu. Caroline'm çok ilgi çekici bir kadın olduğunu söyledi.</p>

  <p>Alaycı bir tavırla, "Korkarım, kardeşimin kendisini beğenmesine neden oldunuz," dedim. "Pazar gününü kastediyorum."</p>

  <p>Muzipçe güldü. "Ben daima uzmanlara başvururum." Fakat bu sözleriyle neyi kastettiğini açıklamaya da yanaşmadı.</p>

  <p>Mırıldandım. "Hiç olmazsa yanlış ya da doğru bütün köy dedikodularını öğrenmişsinizdir."</p>

  <p>Usulca ilave etti. "Faydalı bilgi de edindim."</p>

  <p>"Örneğin?..."</p>

  <p>Başını salladı. Fakat beni cevaplandıracağı yerde, "Neden gerçeği söylemiyorsunuz?" diye sordu. "Böyle küçük bir yerde Ralph Paton'un bütün yaptıkları nasıl olsa duyulacaktı. O gün kız kardeşiniz korudan geçmeseydi, o konuşmayı bir başkası işitecekti."</p>

  <p>"Herhalde,"diye homurdandım. "Benim hastalarımla neden ilgilendiğinizi sorabilir miyim?"</p>

  <p>Yine gözlerinde o alaycı parıltı belirdi. "Sadece bir hastanızla ilgilendim, doktor."</p>

  <p>Başımı salladım. "Sonuncusuyla mı?"</p>

  <p>"Bayan Russel incelenmeye değer," dedi.</p>

  <p>"Siz de Bayan Ackroyd'la ve kız kardeşimle aynı fikirde misiniz? Kâhya kadında şüphe uyandıran bir şeyler olduğunu mu düşünüyorsunuz?"</p>

  <p>"Demek onlar öyle söylüyorlar?"</p>

  <p>"Kız kardeşim size bundan söz etmedi mi?"</p>

  <p>"O haklı olabilir... " Bağırdım. "Ama ortada hiçbir neden yok."</p>

  <p>Poirot ders verir gibi, "Kadınlar, fevkaladedirler," diye gülümsedi. "Bir şey uydururlar. Sonra bir de bakarsınız bir mucize olmuş ve onlar haklı çıkmışlar. Aslında onlarınki uydurma değildir. Kadınlar farkına varmadan bazı şeylere dikkat ederler. Bilinçaltları binlerce ayrıntıları kaydeder. Sonra bunları bir araya getirir. Kadınlar da bu neticeye 'iç güdüsü' adını verirler. Ben psikolojiden çok anlarım." Önemli bir adam tavrıyla göğsünü şişirdi. Öyle gülünç bir hali vardı ki, kahkaha atmamak için kendimi zor tuttum. Poirot tatlı kakaosundan bir yudum aldıktan sonra bıyığını dikkatle sildi.</p>

  <p>"Bu olay hakkında ne düşündüğünüzü bana açıklamanızı çok isterdim," diye bağırdım.</p>

  <p>Fincanını masaya koydu. "Bunu gerçekten istiyor musunuz?"</p>

  <p>"Evet. İstiyorum."</p>

  <p>"Siz de benim gördüklerimi gördünüz. Fikirlerimizin aynı olması gerekmez mi?" Biraz öfkeyle, "Sanırım benimle alay ediyorsunuz," dedim. "Tabii benim böyle konularda hiç deneyimim yok."</p>

  <p>Poirot hoşgörüyle bana gülümsedi. "Siz, bir makinenin nasıl çalıştığını bilmek isteyen küçük bir çocuğa benziyorsunuz. Bu olaya da bir aile doktoru değil, her şeyi bilen ve kimseyi sevmeyen tecrübeli bir dedektifin gözüyle bakmayı istiyorsunuz."</p>

  <p>"Çok iyi anlattınız," diye cevap verdim.</p>

  <p>"O halde size kısa bir nutuk çekeyim. Önce o gece ne olduğunu öğrenmek gerek. Fakat konuştuğunuz kimsenin yalan söyleyebileceğini de aklınız dan çıkarmamak şarttır."</p>

  <p>Kaşlarımı kaldırdım. "Fazla şüpheci bir tavır bu."</p>

  <p>"Ama gerekli... Emin olun gerekli bu. Şimdi... Dr. Sheppard, köşkten dokuza on kala ayrılmış. Bunu nereden biliyorum?"</p>

  <p>"Çünkü size bunu ben söyledim."</p>

  <p>"Ama belki de yalan söylüyordunuz. Ya da saat yanlıştı. Fakat Parker da sizin evden gerçekten dokuza on kala ayrıldığınızı söylüyor. O halde bu sözü doğru olarak kabul edecek ve araştırmamızı ilerleteceğiz. Saat dokuzda birine rastlıyorsunuz. Tam köşkün bahçe kapısının önünde oluyor bu. 'Esrarlı Yabancı Olayı' diye tarif edebileceğimiz bir olay bu. Peki, öyle olduğunu ben nereden bileyim?" Tekrar, "Çünkü ben size öyle söyledim," diye başladım. Fakat sabırsızca bir işaretle beni susturdu.</p>

  <p>"Ah, dostum. Bu akşam biraz aptallığınız üstünüzde galiba? Siz öyle olduğunu biliyorsunuz. Ama ben bunu nereden bilebilirim. Fakat üzülmeyin. Gördüğünüz 'Esrarlı Yabancı' bir hayal değildi. Çünkü Bayan Ganett'in hizmetçisi sizden birkaç dakika önce o adama rastlamış. Yabancı ona da Fernly Köşkü'nün yolunu sormuş. Böylece onun varlığını kabul edebiliriz. Ayrıca onun hakkında şu iki noktadan da emin olabiliriz. Bir; adam bu civarın yabancısıydı. İki; köşke gitmekteki maksadı da gizli bir şey değildi. Yoksa iki kişiye açık açık Fernly'nin yolunu sormazdı."</p>

  <p>"Evet," dedim. "Anlıyorum."</p>

  <p>"Ben bu adam hakkında daha fazla bilgi edinmeye karar verdim. Yabancı, Üç Domuz'da içki içmiş. Meyhanede hizmet eden garson kız adamın Amerikan aksanıyla konuştuğunu söyledi. Ayrıca yabancı Amerika'dan yeni geldiğini de anlatmış. Size adam Amerikan lehçesiyle konuşuyormuş gibi geldi mi?" Düşündüm. "Evet... Galiba... Fakat fazla belli değildi bu."</p>

  <p>"Tamam... Bir de bu var... Bunu yazlık pavyonda bulduğumu anımsayacaksınız." Bana o küçük kaz tüyünü uzattı. Ona merakla baktım. Aklıma bir şeyler gelir gibi oldu.</p>

  <p>Dikkatle beni süzen Poiret başını salladı. "Evet... Eroin. Eroinmanlar bunu yanlarında taşır ve tozu bununla burunlarına çekerler. Bilhassa Atlantik'in öbür tarafındaki beyaz zehir tutkunları. Bundan da yine adamın Amerika ya da Kanada'dan geldiği anlaşılıyor."</p>

  <p>Merakla sordum. "O yazlık pavyon neden dikkatinizi çekmişti?"</p>

  <p>"Dostumuz Müfettiş Raglan o yola sapanların bunu kestirmeden eve erişmek için yaptıklarını hemen kabul etmişti. Fakat pavyonu görür görmez, orada randevusu olanların da o yola sapacaklarını düşündüm. Artık yabancının köşkün ön ya da arka kapısına gitmediğinden eminim. O halde evden biri dışarı çıkıp onunla mı buluştu? Bunun için de yazlık pavyondan daha uygun bir yer olabilir miydi? Onun için ipucu bulmak umuduyla pavyonu aradım. Ve iki şey buldum: bir bez parçası ve kaz tüyü..."</p>

  <p>Merakla, "O bez parçası," dedim. "O nedir?"</p>

  <p>Poirot kaşlarını kaldırarak alaycı bir tavırla, "Beyninizin gri hücrelerini hiç çalıştırmıyorsunuz," diye cevap verdi. "O kolalı bezin ne işe yaradığı meydanda."</p>

  <p>"Benim için değil..." Konuyu değiştirdim. "Demek yabancı biriyle buluşmak için yazlık pavyona gitti? Kiminle randevusu vardı onun?"</p>

  <p>Poirot, "Mükemmel bir soru sordunuz," dedi. "Bayan Ackroyd'la kızının buraya Kanada'dan geldiklerini herhalde anımsıyorsunuz?"</p>

  <p>"Onları bugün gerçeği saklamakla suçladığınız zaman bunu mu kastediyordunuz?"</p>

  <p>"Belki... Bir nokta daha... Temizlik hizmetçisinin hikâyesine ne diyorsunuz?"</p>

  <p>"Hangi hikâyesine?"</p>

  <p>"Kovulma hikâyesine canım. Bir hizmetçiyi kovmak yarım saat alır mı? O önemli kâğıtlar hikâyesi inanılacak bir şey miydi? Ayrıca kız cinayet gecesi dokuz buçukla on arasında odasında olduğunu söylemiş. Fakat bunu destekleyecek bir tanığı da yok."</p>

  <p>İçimi çektim. "Beni şaşırtıyorsunuz."</p>

  <p>"Halbuki benim için durum daha da aydınlanıyor. Fakat şimdi bana kendi fikirlerinizi ve teorilerinizi anlatın."</p>

  <p>Cebimden bir kâğıt çıkararak, özür diler gibi, "Bir iki şey karaladım," diye mırıldandım. "Fevkalade. Demek siz de sistemli çalışıyorsunuz. Okuyun bakalım."</p>

  <p>"Bir kere insan olaya mantık açısından bakmalı."</p>

  <p>Poirot sözümü kesti. "Benim zavallı Hastings'im de öyle söylerdi ama ne yazık ki bunu hiçbir zaman da yapamazdı."</p>

  <p>Devam ettim. "1. Ackroyd'un dokuz buçukta biriyle konuştuğu duyuldu. 2. Ayak izlerinden anlaşıldığına göre o gece Ralph Paton, üvey babasının yanma gitti. 3. Ackroyd, o gece çok sinirli ve endişeliydi. Pencereden içeriye tanımadığı birini kesinlikle almazdı. 4. Dokuz buçukta çalışma odasında bulunan kimse Ackroyd'dan para istiyordu. Ralph'in para sıkıntısı çektiğini biliyoruz... İşte bu dört noktadan Ackroyd'la dokuz buçukta konuşan kimsenin Ralph olduğu anlaşılıyor. Fakat Ackroyd'un ona çeyrek kala hayatta olduğunu biliyoruz. O halde katil Ralph değildi. Fakat Ralph pencereyi açık bırakmıştı. Katil de oradan içeri girdi."</p>

  <p>Poirot sordu. "Katil kimdi?"</p>

  <p>"O Amerikalı yabancı. Belki de Parker'ın suç ortağıydı. Parker da Bayan Ferrars'a şantaj yapan adamdı. Eğer öyleyse uşak, işin meydana çıkmak üzere olduğunu konuşmalardan anlamıştı. Bunu suç ortağına haber verdi. Amerikalı da Parker'dan aldığı hançerle Ackroyd'u öldürdü."</p>

  <p>Poirot, "Bu kötü bir teori değil," diye itiraf etti. "Gri hücreleriniz olduğu anlaşılıyor. Fakat bu teori bazı şeyleri izah etmiyor."</p>

  <p>"Neleri örneğin?"</p>

  <p>"Telefonu... itilen koltuğu... "</p>

  <p>Sözünü kestim. "O koltuk sorunu gerçekten o kadar önemli mi?"</p>

  <p>Belçikalı mırıldandı. "Belki de değil. Bu kazara çekilmiş olabilir. Ondan sonra da Raymond veya Blunt, o telaş arasında koltuğu farkına varmadan geri itmişlerdir. Sonra kaybolan kırk sterlin meselesi de var."</p>

  <p>"Bunu Ackroyd, Ralph'e vermiş olabilir," dedim. "Belki delikanlıyı reddetti. Sonra da fikrini değiştirdi."</p>

  <p>"Ama yine de geride açıklanmayan bir şey kalıyor."</p>

  <p>"Nedir o?"</p>

  <p>"Blunt neden dokuz buçukta Bay Ackroyd'la konuşanın Raymond olduğundan emindi?"</p>

  <p>"Bunu izah etti ya... "</p>

  <p>"Öyle mi düşünüyorsunuz?... Neyse bu bakımdan ısrar edecek değilim. Şimdi bana Ralph Paton'un ortadan kaybolmasının sebeplerini anlatın."</p>

  <p>Ağır ağır, "Bunu yapmak biraz güçV diye cevap verdim. "Bu konuda bir doktor olarak konuşmam gerek. Herhalde Ralph'in sinirleri birdenbire bozuluverdi. Üvey babasıyla yaptığı tartışmalı bir konuşmadan birkaç dakika sonra adamın öldürüldüğünü öğrenince korkuya kapıldı ve kaçmaya karar verdi. Bazen insanlar masum olmalarına rağmen adeta suçluymuş gibi hareket ederler."</p>

  <p>Belçikalı başını salladı. "Evet, bu doğru. Fakat bir şeyi gözden kaçırmamalıyız."</p>

  <p>Gülümsedim. "Ne söyleyeceğinizi biliyorum. Üvey babasının ölümüyle Ralph, büyük bir servete konacak."</p>

  <p>Poirot onayladı. "Bu bir sebep... "</p>

  <p>"Bir?"</p>

  <p>"Evet. Karşımızda üç sebep olduğunun farkında değil misiniz? Biri muhakkak ki mavi zarftaki mektubu çaldı. Bu bir sebep... Şantaj... Belki de Bayan Ferrars'a şantaj yapan Ralph'di. Avukat Hammond'un söyledi ğine göre Ralph son zamanlarda üvey babasından para istememiş. Daha doğrusu avukatın böyle bir şeyden haberi yok. Bundan da Ralph'in son zamanlarda başka bir yerden para bulduğu anlamı çıkmaz mı? Sonra şu da var... Ralph yine bir işler karıştırmış. Ve üvey babasının bunu duymasından da korkuyormuş. Ve nihayet sizin söz ettiğiniz sebep... "</p>

  <p>Şaşırmıştım. "Vay vay vay... Ralph'in aleyhindeki deliller çok kuvvetli."</p>

  <p>Poirot, "Değil mi?" dedi. "İşte sizinle aynı kanıda olmadığımız nokta da bu. Ralph'in aleyhindeki deliller haddinden fazla. İşte bu yüzden Ralph Paton'un masum olduğuna inanmaya başlıyorum."</p>

  <p><span class="t1">&nbsp;</span></p>
</body>
</html>
