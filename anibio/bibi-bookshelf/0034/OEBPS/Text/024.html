<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>Yirmiikinci Bölüm: Ursula'nın Hikâyesi</title>
</head>

<body>
  <h2 class="h21">Yirmiikinci Bölüm: Ursula'nın Hikâyesi</h2>

  <p>Kız, bir an Poirot'ya baktı. Sonra başını sallayarak, hüngür hüngür ağlamaya başladı. Caroline, hemen koşarak kolunu onun omzuna doladı.</p>

  <p>"Ağlama, yavrum... Ağlama kızım... Bak göreceksin, her şey nasıl düzelecek." Caroline bütün dedikoduculuğuna karşın aslında iyi kalpli bir kadındır. Bu yüzden de Poirot'nun heyecan uyandıran sözlerini bile kızın üzüntüsü karşısında unutmuştu.</p>

  <p>Sonunda Ursula doğrularak, gözlerini kuruladı. "Çok gülünç davranıyorum... " Poirot şefkatle, "Hiç de değil," diye cevap verdi. "Bu geçen hafta ne kadar azap çektiğinizi biliyorum."</p>

  <p>Ursula, "Demek her şeyi biliyorsunuz?" diye mırıldandı. "Bunu nasıl anladınız? Yoksa sorunu size Ralph mi söyledi?"</p>

  <p>Poirot başını salladı. "Hayır."</p>

  <p>Kız avucundaki buruşuk gazete parçasını uzattı. "Size bu yüzden geldim. Gazetede Ralph'in yakalandığı yazılı. Artık hiçbir şeyin faydası yok."</p>

  <p>Poirot biraz utanmış gibiydi. "Gazetede her yazılanın muhakkak doğru olması gerekmez. Ama buna karşın her şeyi olduğu gibi anlatmanız doğru olur." Ursula, ona tereddütle baktı.</p>

  <p>Belçikalı merhametle, "Bana inanmıyorsunuz," dedi. "Buna karşın buraya beni görmeye geldiniz. Bunun sebebi nedir?"</p>

  <p>Kız alçak sesle, "Çünkü Ralph'in katil olmadığından eminim," diye cevap verdi. "Sonra çok zeki olduğunuzdan, gerçeği öğreneceğinizden eminim. Sonra... "</p>

  <p>"Evet."</p>

  <p>"Merhametli olduğunuzu sanıyorum."</p>

  <p>Poirot başını birkaç kez salladı. "Güzel... Çok güzel. Beni dinleyin. Açıkçası kocanızın suçsuz olduğuna inanıyorum. Fakat olaylar hiç de hoş bir şekilde gelişmiyor. Onu kurtarmak için her şeyi öğrenmen gerek. Hatta durum büsbütün Ralph'in aleyhine dönecek olsa bile."</p>

  <p>Ursula mırıldandı. "Gerçekten her şeyi çok iyi anlıyorsunuz."</p>

  <p>"Onun için bana öyküyü başından sonuna dek anlatın."</p>

  <p>Caroline hemen bir sandalyeye yerleşti. "Beni odadan çıkarmayacağınızı umarım... "</p>

  <p>Kız derin bir soluk alarak, hayat öyküsünü anlatmaya başladı. Aslında kibar fakat beş parasız bir İrlanda ailenin yedi çocuğundan biriydi. Babalarının ölümü üzerine durumları güçleşmiş, hepsi de yaşamlarını kazanabilmek için çalışmak zorunda kalmışlardı. Ursula'nın büyük ablası Bay Folliot'la evliydi. Benim pazar günü gördüğüm kadındı bu. Bayan Folliot'un o günkü tavırlarının nedenini şimdi çok iyi anlıyordum. Ursula'nın bir mesleği yoktu. Ancak mürebbiyelik yapabilirdi. Fakat bunu da istemiyordu. Onun üzerine bir süre hizmetçilik yaparak, para kazanmaya ve bununla da sekreterlik kurslarına yazılmaya karar vermişti. Böylece Fernly'ye girmişti genç kız. Referansı da kendisine ablası Bayan Folliot vermişti. Ursula köşkte Ralph'le karşılaşmış ve iki genç hemen birbirine âşık olmuşlardı. Sonunda da gizlice evlenmişlerdi. Ralph istemişti bunu. Zira Bay Ackroyd'un parasız bir kızla evlenmesine razı olmayacağını biliyordu. Delikanlı, "Şimdi gizlice evlenelim," demişti. "Sonra uygun bir zamanda bunu babama açıklarız. Böylesi daha iyi."</p>

  <p>Ralph Paton, borçlarını ödemek, bir iş bulmak niyetindeydi. Karısına bakabilecek duruma gelince de üvey babasına durumu açıklayacaktı. Fakat Ralph tipinde gençler için yeni bir yaşam yolu çizmek pek de kolay değildir. Ralph de bir taraftan bunları söylerken, diğer taraftan üvey babasından borçlarını ödemesini ve kendisine bir iş için sermaya vermesini de istemişti. Ackroyd bu öneriye fena halde kızmıştı tabii. Birkaç gün sonra adam üvey oğlunu tekrar Fernly'ye çağırtmış ve ona açık açık Flora'yla evlenmesini istediğini söylemişti.</p>

  <p>İşte o zaman Ralph Paton'un bütün zayıflığı ortaya çıkmıştı. Her zamanki gibi en kolay yolu seçmişti. Flora'yla evlenmeye razı olduğunu söylemişti. Böylece borçları ödenecek ve kendisine iş bulunacaktı. Ralph'in bunlar olduktan bir süre sonra Flora'yla nişanını bozmayı düşündüğü anlaşılıyordu. Hem o, hem de Flora nişanın bir süre gizli tutulmasında ısrar etmişlerdi. Aslında Flora'nın da Ralph'i sevdiği yoktu tabii. Delikanlı ise nişanı Ursula'dan saklamak istiyordu. Herhalde genç kızın böyle hilelerden hoşlanmayacağını, onun ne kadar dürüst bir insan olduğunu anlamıştı.</p>

  <p>Sonra o çetin an gelmişti. Kimseye fikir danışmaktan hoşlanmayan Roger Ackroyd, nişanı ilana karar vermişti. Flora buna pek itiraz edememişti. Fakat bu haber Ursula üzerinde bir bomba etkisi yapmıştı. Kız, Ralph'i çağırtmış, delikanlı da kentten apar topar gelmişti. Karı koca koruda buluşmuşlardı. Ve tabii konuşmalarının bir bölümünü bizim Caroline da duymuştu. Ralph, Ursula'ya bir süre daha sesini çıkarmaması için yalvarmıştı. Ursula ise artık gizlilikten bıkmıştı. Her şeyin açıklanmasını istiyordu. Karı koca birbirleriyle kavga ederek, ayrılmışlardı.</p>

  <p>Ursula ondan sonra gidip Roger Ackroyd'la konuşmuş ve gerçeği ona açıklamıştı. Korkunç bir kavga çıkmıştı aralarında. Eğer Ackroyd o ara kendi derdine dalmamış olsaydı, herhalde bu kavga daha da şiddetli olacaktı. Ama durum yine de kötüydü. Ackroyd bu şekilde aldatılmış olmayı affedecek bir insan değildi. Ralph'e çok öfkelenmişti ama Ursula'ya bağırmaktan da geri kalmamış, ona, "bir zenginin üvey oğlunu tuzağa düşüren, bir ahlaksız" diye bağırmıştı. İki taraf da birbirlerine affedilemeyecek şeyler söylemişlerdi.</p>

  <p>Aynı akşam Ursula, Ralph'le köşkün bahçesindeki yazlık pavyonda buluşmuştu, ikisi de birbirlerine sitemler etmişlerdi. Ralph, Ursula'ya her şeyi mahvettiği için kızıyordu. Ursula ise Ralph'in iki yüzlülüğünden bıktığını söylemişti. Birbirlerinden ayrıldıktan yarım saat sonra da Ackroyd'un cesedi bulunmuştu. Ursula o geceden beri de Ralph'i ne görmüş, ne de kendisinden bir haber almıştı. Kız, bu öyküyü anlatırken durumun Ralph için gerçekten çok kötü olduğunu düşündüm. Ackroyd sağ kalsaydı muhakkak vasiyetnamesini değiştirecek ve delikanlıya da beş para bırakmayacaktı.</p>

  <p>Poirot ciddi bir tavırla, "Matmazel" dedi. "Size bir tek" soru soracağım. Bana dürüstlükle cevap vermelisiniz. Çünkü hjer şey buna bağlı. Yazlık pavyonda Ralph Paton'dan ayrıldığınız zaman saat kaçtı? İyi düşünün ve öyle cevap verin." Ursula, acı acı güldü. "Bunu kaç kez düşündüğümü biliyor musunuz? Ralph'le buluşmak için yan kapıdan çıktığım zaman saat dokuz buçuktu. Bay Blunt, verandada geziniyordu. Ona gözükmemek için ağaçların arasından dolaşmak zorunda kaldım. Yazlık pavyona eriştiğim zaman ona yirmi yedi vardı sanırım. Ralph orada beni bekliyordu. Onunla on dakika kadar konuştuk. Daha fazla değil. Çünkü eve döndüğüm zaman ona çeyrek vardı."</p>

  <p>"Yazlık pavyondan önce kim ayrıldı?"</p>

  <p>"Ben."</p>

  <p>"Ralph'i orada mı bıraktınız?"</p>

  <p>"Evet... "</p>

  <p>"Eve dönünce ne yaptınız?"</p>

  <p>"Odama çıktım."</p>

  <p>"Orada ne kadar kaldınız?"</p>

  <p>"Ona kadar."</p>

  <p>"Bunu kanıtlamanıza yardım edecek biri var mı?"</p>

  <p>"Kanıtlamak mı? Odada olduğumu gören var mı demek istiyorsunuz? Ah, anladım... yani herkes sanacak ki... sanacak ki..." Kızın gözlerinde dehşet dolu bir ifade belirdi. Poirot başını salladı. "Evet sizin pencereden içeri girerek Bay Ackroyd'u bıçakladığınızı düşünebilirler."</p>

  <p>Caroline öfkeyle bağırdı. "Ancak bir budala böyle bir şey düşünebilir." Ursula'nın omzunu okşadı.</p>

  <p>Kız, "Feci Tanrım, ne feci..." diye mırıldanıyordu.</p>

  <p>Caroline tfostça bir tavırla onu hafifçe sarstı. "Hiç üzülmeyin, şekerim.</p>

  <p>Aslında Mösyö Poirot'nun böyle bir şeyi düşündüğü yok. Kocanıza gelince: Doğrusu onun hakkında hiç de iyi şeyler düşünmüyorum. Bunu size açıkça söyleyebilirim. Öyle kaçmak ve sizi olaylarla o şekilde karşı karşıya bırakmak... " Ursula, bağırdı. "Hayır, durum aslında öyle değil. Ralph, kendisi için korktuğundan kaçmadı. Bunu şimdi iyice anlıyorum. Eğer üvey babasının öldürüldüğünü duyduysa, bunu benim yaptığımı sandı."</p>

  <p>Caroline, "O böyle bir şey düşünmemeli," diye homurdandı.</p>

  <p>"O gece ona öyle haincesine davrandım ki. Çok kırılmış ve üzülmüştüm. Çok ağır konuştum, onun söylemek istediklerini dinlemeye de yanaşmadım. Aklıma gelen en kötü lafları söyledim. Onu yaralamaya çalışıyordum."</p>

  <p>Caroline, "Bunun ona bir zararı dokunmamıştır," dedi. "Bir erkeğe söyledikleriniz için hiçbir zaman üzülmeyin. Onlar kendilerini o kadar beğenirler ki, söylediklerinizi üzerlerine kondurmazlar bile."</p>

  <p>Ursula endişeyle parmaklarını birbirine kenetledi. "Cinayet öğrenildiği zaman Ralph ortaya çıkmayınca çok korktum. Hatta bir an onun... fakat Ralph'in böyle bir şey yapamayacağını biliyordum... Fakat onun ortaya çıkarak cinayetle hiçbir ilgisi olmadığını açık açık söylemesini istiyordum. Ralph'in, Dr. Sheppard' ı çok sevdiğini biliyordum. Bu yüzden doktorun onun nereye saklandığını bildiğini de sandım."</p>

  <p>Caroline hemen sordu. "James, Ralph'in nereye saklandığını nasıl bilebilir?" Ursula, "Bunun olanaksız olduğunu ben de biliyorum," diye itiraf etti. "Fakat Ralph, sık sîk Dr. Sheppard'dan söz ederdi. Doktoru bu köydeki en yakın dostu sayı yordu."</p>

  <p>"Yavrum," dedim. "Şu anda Ralph Paton'un nerede olduğunu bilmiyorum." Poirot başını salladı. "Bu doğru."</p>

  <p>Ursula şaşkın şaşkın gazete parçasını uzattı. "Fakat... "</p>

  <p>Poirot hafif bir utangaçlıkla, "O mu?" diye mırıldandı. "O sadece bir öykü... Ralph'in yakalandığını hiç sanmıyorum."</p>

  <p>Kız, "Fakat... " dedi.</p>

  <p>Belçikalı, çabucak sözlerine devam etti. "Şimdi benim bilmek istediğim şu: Ralph Paton'un o gece ayaklarında ayakkabı mı vardı, yoksa bot mu?"</p>

  <p>Ursula başını salladı. "Anımsamıyorum."</p>

  <p>"Yazık... Ama nereden anımsayacaksınız?" Ursula'ya gülümsedi.</p>

  <p>"Artık soru sormayın. Kendinizi de üzmeyin. Hercule Poirot'ya güvenin ve bekleyin."</p>

  <p><span class="t1">&nbsp;</span></p>
</body>
</html>
