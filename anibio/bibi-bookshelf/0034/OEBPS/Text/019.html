<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>Onyedinci Bölüm: Parker</title>
</head>

<body>
  <h2 class="h21">Onyedinci Bölüm: Parker</h2>

  <p>Bayan Ferrars'la Roger Ackroyd'un cenazeleri ertesi günü on birde kaldırıldı. Sıkıntılı fakat etkili bir tören yapıldı. Fernly Köşkü'nden herkes de hazır bulundu.</p>

  <p>Törenden sonra Poirot koluma girerek beni evine davet etti. Çok ciddi bir hali vardı. Eyvah, diye düşündüm. "Dün gece boş boğazlık edip o yüzükten söz ettiğimi duydu galiba?"</p>

  <p>Fakat çok geçmeden durumun başka olduğunu anladım.</p>

  <p>Poirot, "Harekete geçmemiz gerek," dedi. "Sizin yardımınızla bir tanığı sorguya çekmek niyetindeydim. Onu öyle korkutacağız ki bülbül gibi konuşacak."</p>

  <p>Çok şaşırmıştım. "Kim bu tanık?"</p>

  <p>"Parker! Ona bugün on ikide evime gelmesini söyledim. Onu konuşturacağım." Larches'a erişince hizmetçi Poirot'ya Parker'ın beklediğini söyledi. Biz salona girince de uşak saygılı bir tavırla ayağa kalktı.</p>

  <p>Poirot nazikçe, "Günaydın, Parker," dedi. "Lütfen otur. Zira bu iş biraz uzun sürebilir."</p>

  <p>Parker özür diler bir tavırla başını hafifçe eğerek, bir koltuğun kenarına ilişti.</p>

  <p>Poirot ona bakarak gülümsedi. "Şimdi Parker... şantaj konusunda tecrüben var mı?"</p>

  <p>"Aman efendim!" Uşak ayağa fırlamıştı.</p>

  <p>Belçikalı sakince, "Heyecanlanma," dedi. "Ayrıca incinmiş bir adam rolü yapmaya da kalkma. Senin şantaj hakkında bilmediğin hiçbir şey yok. Öyle değil mi?"</p>

  <p>"Bana hiçbir zaman... hiçbir zaman... "</p>

  <p>Poirot mırıldandı. "Sana şimdiye kadar hiç böyle hakaret edilmedi, demek istiyorsun, değil mi? O halde sevgili Parker, geçen gece 'şantaj' kelimesini duyduktan sonra Bay Ackroyd'un çalışma odasındaki konuşmayı dinlemeye çalıştın?"</p>

  <p>"N... ne münasebet. Be... ben..."</p>

  <p>Poirot birdenbire bağırdı. "Son efendin kimdi?"</p>

  <p>"Son efendim mi?"</p>

  <p>"Bay Ackroyd'un yanına girmeden önce nerede çalışıyordun?"</p>

  <p>"Bay Ellerby'nin yanında, efendim..."</p>

  <p>Belçikalı atıldı. "Ve Bay Ellerby beyaz zehir kullanıyordu değil mi? Onunla yolculuklara çıktın. Bermuda'dayken, bir olay oldu. Biri öldürüldü. Bir bakıma Ellerby'nin de bu işle ilgisi vardı. Fakat olay örtbas edildi. Fakat sen durumu biliyordun. Çeneni tutman için sana kaç para verdi Ellerby?"</p>

  <p>Parker ağzı bir karış açık ona bakıyordu. Rengi iyice solmuştu, şişman yanakları titriyordu.</p>

  <p>Poirot sözlerine devam etti. "Anlayacağın ufak bir araştırma yaptım. Dediğim gibi şantajla bol para aldın. Ellerby ölünceye kadar sana para vermeye devam etti. Şimdi son maceran hakkında bilgi istiyorum." Parker hâlâ şaşkın şaşkın ona bakıyordu.</p>

  <p>"İnkara kalkışma. Hercule Poirot, her şeyi biliyor. Bay Ellerby hakkında söylediklerim doğru değil mi?"</p>

  <p>Parker usulca bir kez başını salladı. Yüzü kül rengiydi. "Fakat ben Bay Ackroyd'un saçının bir teline bile zarar vermedim," diye inledi. "Yemin ederim efendim. O eski olayın ortaya çıkmasından da daima korktum. Bana inanın... Onu ben öldürmedim... Ben öldürmedim." Sesi yükselerek bir çığlık halini aldı. Poirot, "Bu bakımdan sana inanıyorum, dostum," dedi. "Sende cinayet işleyecek cesaret nerede? Fakat bana gerçeği söylemelisin."</p>

  <p>"Size her şeyi söyleyeceğim, efendim. Bilmek istediğiniz her şeyi. O gece içeriyi dinlemeye çalıştığım doğru. Duyduğum bir iki kelime meraklanmama neden olmuştu. Bay Ackroyd'un rahatsız edilmemeyi isteyerek, doktorla çalışma odasına kapanması da tuhafıma gitmişti. Polise anlattıklarımın hepsi de doğru. Buna yemin ederim. 'Şantaj' sözünü duyunca... şey..." Durakladı.</p>

  <p>Poirot, "Bundan sana da bir şey düşeceğini düşündün, değil mi?" diye sordu. "Şey... evet, efendim. Bay Ackroyd'a şantaj yapılıyorsa, bana da bir hisse düşer belki, dedim."</p>

  <p>Poirot'nun yüzünde gayet acayip bir ifade belirip kayboldu. Belçikalı öne doğru eğildi. "O geceden daha önce Bay Ackroyd'a şantaj yapıldığı hiç aklına gelmiş miydi?"</p>

  <p>"Hayır, efendim. Gelmemişti. Buna çok da şaştım. Zira o tam anlamıyla dürüstçe davranan bir 'centilmen'di."</p>

  <p>"Konuşmanın ne kadarını duydun?"</p>

  <p>"Fazla bir şey duymadım. Tabii diğer işlerime de bakmak zorundaydım. Bir iki sefer usulca çalışma odasının önüne gitmemin pek faydası olmadı, ilk sefer Dr. Sheppard dışarı çıktı ve az kalsın beni yakalıyordu. İkinci sefer Bay Raymond büyük holde yanımdan geçerek o tarafa gitti. O yüzden çalışma odasına yaklaşmamın bir faydası olmayacağını anladım. Tepsiyle odaya doğru gittiğim zaman ise Bayan Flora beni durdurdu."</p>

  <p>Poirot, adamın dürüsütlüğünü ölçmek istiyormuş gibi bir tavırla uzun uzun Parker' ı süzdü. Uşak da samimi bir tavırla ona bakıyordu.</p>

  <p>"Bana inandığınızı umarım, efendim. Polisin o Bay Ellerby olayını öğreneceğinden ve bu yüzden de benden şüpheleneceğinden korkuyordum."</p>

  <p>Nihayet Belçikalı, "Evet," dedi. "Sana inanıyorum. Fakat senden bir isteğim var. Bana banka cüzdanını göstermelisin. Böyle bir cüzdanın var herhalde?"</p>

  <p>"Evet, efendim. Hatta şimdi yanımda." Uşak, deften çabucak cebinden çıkardı.</p>

  <p>Poirot ince, yeşil kaplı cüzdanı alarak buna göz gezdirdi. "Hım... Bin sterlin biriktirmişsin."</p>

  <p>"Evet, efendim. Eski... şey... efendim. Bay Ellerby sayesinde biraz param oldu. Sonra at yarışlarında da oynadı m."</p>

  <p>Poirot cüzdanı geri verdi. "Artık gidebilirsin, Parker. Bana doğruyu söylediğine inanıyorum. Ama eğer öyle yapmadıysan, başına gelecek var demektir." Parker çıkınca Poirot da bana döndü. "Şimdi gidip avukatı Bay Hammond'u görelim."</p>

  <p>"Parker' ın hikâyesine inandınız mı?"</p>

  <p>"İlk bakışta olmayacak bir şey değil bu. Adamın şantajın Ackroyd'a yapıldığına tam anlamıyla inandığı belli. Ama Parker çok iyi bir aktörse, o başka. Ama bence onun Bayan Ferrars olayından hiç haberi yok."</p>

  <p>"O halde... kim... "</p>

  <p>"Evet, kim? Bay Hammond'la konuştuktan sonra ya Parker tamamıyla temize çıkacak ya da..."</p>

  <p>"Evet?"</p>

  <p>Poirot özür diler gibi, "Ben de cümlelerimi tamamlamama hastalığına tutuldum," diye mırıldandı. "Kusuruma bakmayın..."</p>

  <p>Ben de utangaç bir tavırla, "Şey," dedim. "Ben de bir itirafta bulunacağım.</p>

  <p>Korkarım o yüzük işini ağzımdan kaçırdım... Şu havuzda bulduğunuz halkadan söz ettim... "</p>

  <p>Poirot güldü. "Ya?"</p>

  <p>"Bana kızmadığınızı umarım. O anda gevezeliğim tuttu."</p>

  <p>"Üzülmeyin, dostum, üzülmeyin. Size bundan kimseye söz etmemenizi söylememiştim.</p>

  <p>Kız kardeşiniz bu yüzük sorunuyla ilgilendi mi?"</p>

  <p>"Gerçekten çok ilgilendi. Herkes bir teori ileri sürdü. Anlayacağınız heyecana sebep oldum."</p>

  <p>"Ah, halbuki sorun o kadar basit ki. Daha ilk bakışta gerçek anlaşılıyordu. Öyle değil mi?"</p>

  <p>Alaycı bir tavırla, "Öyle mi?" dedim.</p>

  <p>Poirot bir kahkaha attı. "Akıllı adamlar kesin söz söylemezler. Öyle değil mi?"</p>

  <p>Tam o sırada Hammond'un bürosunun önüne gelmiştik. İçeri girdik. Avukat bizi nezaketle karşılayarak, oturttu.</p>

  <p>Belçikalı hiçbir giriş yapmaya gerek görmeden hemen konuyu açtı. "Anladığıma göre siz Bayan Ferrars'ın da avukatıymışsınız, Bay Hammond."</p>

  <p>Avukatın gözlerinde hayret dolu bir ifadenin belirip kaybolduğunu fark ettim. "Evet. Bütün işlerine biz bakardık."</p>

  <p>"Şimdi size bir şey sormadan önce arkadaşım Dr. Sheppard'ın size anlatacağı hikâyeyi dinlemenizi istiyorum." Bana baktı, "Dostum, cuma akşamı Ackroyd'la yaptığınız konuşmayı yinelemeye bir itirazımız yok, değil mi?"</p>

  <p>"Yok tabii," diyerek o akşam olanları anlattım. Hammond beni dikkatle dinliyordu. Poirot sordu. "Şaştınız mı?"</p>

  <p>Avukat gözlüğünü çıkararak, camlarını dikkatle sildi. "Hayır. Şaştığımı söyleyemeyeceğim. Çoktan beri böyle bir şeyden şüphe ediyordum."</p>

  <p>Poirot, "Şimdi," dedi. "Size verilen paranın miktarını sorabilir miyim?" Hammond bir an düşündü. "Sizden bu bilgiyi gizlemek niyetinde değilim. Bayan Ferrars son yıl içinde birçok hisse senedi sattı. Parayı ne yaptığını da söylemedi. Bir keresinde ağzını aramaya kalktım. Bana kocasının bazı fakir akrabalarına bakmak zorunda olduğunu söyledi. Son ana kadar da onun Ashley Ferrars'la ilgisi olan bir kadına para verdiğini sanıyordum."</p>

  <p>Poirot tekrarladı. "Paranın miktarı?"</p>

  <p>"Sanırım bu, kırk bin sterlin kadar tutuyordu."</p>

  <p>"Kırk bin sterlin!" diye ba ğırdım. "Hem de bir yı l içinde."</p>

  <p>Poirot alay edercesine, "Bayan Ferrars, zengin bir kadınmış," dedi. "Tabii cinayetin cezası da çok ağırdır."</p>

  <p>Avukatın yanından ayrıldığımız zaman Poirot'nun düşünceli bir hali vardı.</p>

  <p>"Parker temize çıktı, dostum. Onun kırk bin sterlin aldıktan sonra uşaklığa devam edeceğini sanmıyorum... Geriye ihtimal olarak Raymond ve... Hector Blunt kalıyor... "</p>

  <p>İtiraz ettim. "Raymond şantajcı olamaz. Onun bin sterlin tutan borçları yüzünden sıkıntı çektiğini biliyoruz."</p>

  <p>"Evet, o öyle söylüyor."</p>

  <p>"Hector Blunt'a gelince..."</p>

  <p>Belçikalı dedektif sözümü kesti. "Size Bay Blunt hakkında da bir şey söyleyeceğim. Ben daima her şeyin iç yüzünü araştırırım. Blunt'ın söz ettiği miras da tam kırk bin sterlinmiş. Buna ne dersiniz?"</p>

  <p>O kadar şaşırdım ki, bir şey söyleyemedim. Sonra, "Olanaksız!" diye bağırdım.</p>

  <p>Hector Blunt gibi tanınmış bir adam böyle bir şey yapamaz!"</p>

  <p>Poirot omzunu silkti. "Kim bilir? O büyük avlar peşinde olan bir adam sonuçta. Fakat açıcası Blunt bana da şantajcıymış gibi gelmiyor. Fakat dikkate almadığımız bir ihtimal daha var, dostum."</p>

  <p>"Nedir o."</p>

  <p>"Ateş, dostum. Ackroyd siz yanından ayrıldıktan sonra o mektubu mavi zarfıyla birlikte şöminede yakmış olabilir."</p>

  <p>Ağır ağır, "Sanmıyorum," dedim. "Fakat... bu da olabilir tabii. Belki de Ackroyd sonradan fikrini değiştirdi."</p>

  <p>O sırada bizim evin önüne gelmiştik. Poirot'yu yemeğe davet ettim. Caroline'nın buna memnun olacağını biliyordum.</p>

  <p>Yemekten sonra şöminenin önünde oturmuş, sigara içerken kız kardeşim saldırıya geçti. "Daha Ralph'i bulamadınız mı?"</p>

  <p>"Onu nerede bulacağım, matmazel?"</p>

  <p>Caroline anlamlı anlamlı, "Kasabada tabii," dedi.</p>

  <p>Poirot'nun yüzünde sadece hayret dolu bir ifade belirdi. "Kasabada mı? Neden?"</p>

  <p>Onu aydınlattım. "Bizim haberalma servisinden biri sizin arabayla kasabadan geldiğinizi görmüş de... "</p>

  <p>Belçikalı bir kahkaha attı. "Hay Allah! Ben dişçimden geliyordum."</p>

  <p>Caroline fena halde bozuldu. Sonra Ralph Paton'dan söz etmeye başladık.</p>

  <p>Ben ısrarla, "Ralph, zayıf karakterlidir," dedim. "Ama hiçbir zaman kötü ya da hain değildir."</p>

  <p>Poirot mırıldandı, "Ah, ama zayıflık insanı nelere sürüklemez."</p>

  <p>Caroline atıldı. "Çok doğru... Örneğin bizim James de çok zayıftır. Onu idare etmesem, başı türlü derde girer."</p>

  <p>Öfkelendim. "İşe beni karıştırmasan olmaz mı, Caroline?"</p>

  <p>Kardeşim aldırmadı bile. "Sen zayıfsındır, zayıf. Neyse ki başında ben varım. Kötü bir terbiye almış olsaydı n kim bilir neler olurdu."</p>

  <p>Tavana bakarak, sigara dumanlarını üfledim. "Belki güzel bir casusla evlenirdim. Ya da macera düşkünü bir kadınla."</p>

  <p>Caroline burun kıvırdı. "Macera düşkünü bir kadın ha? Eğer onlardan söz ediyorsak..." Sözlerini bitirmedi.</p>

  <p>Merakla ona baktım. "Evet?"</p>

  <p>"Hiç... Fakat aklımıza yakınımızdaki biri geldi." Sonra da birdenbire Poirot'ya döndü. "James, sizin katilin evden biri olduğuna inanıyor. Eğer öyleyse yanılı yorsunuz demektir."</p>

  <p>Poirot, "Yanılmak hiç hoşu ma gitmez," dedi.</p>

  <p>Caroline, Poirot'nun sözüne aldırmayarak, konuşmasına devam etti. "James'den ve diğerlerinden her şeyi öğrendim. Evdekilerden ancak iki kişi o cinayeti işleyebilirdi; Ralph Paton ve Flora Ackroyd."</p>

  <p>"Caroline'cığım..."</p>

  <p>"Sözümü kesme, James. Ben neden söz ettiğimi biliyorum. Parker, kızla odanın kapısının önünde karşılaşmış değil mi? Fakat amcasının Flora'ya, 'İyi geceler,' dediğini duymamış. Belki de adamı o sırada öldürmüştü bile."</p>

  <p>"Caroline!"</p>

  <p>"Flora'nın adamı öldürdüğünü kesinlikle söylemiyorum, James. Ama bunu yapabilirdi, demek istiyorum. Ralph Paton'a gelince... Onun katil olduğunu sanmıyorum. Ta çocukluğundan beri tanıyorum onu."</p>

  <p>Poirot'nun sesi çıkmıyordu. Sonra konuşmaya başladı. Tavırları tamamıyla değişmişti. "Alelade bir insanı ele alalım. Cinayet işlemeyi düşünmüyor bile. Fakat zayıf bir tarafı var. O zamana kadar belli olmayan zayıf bir tarafı. Kimse de bunun farkında değil. Sonra tesadüfen bir sırrı öğreniyor. Bir ölüm kalım sorunu bu. Adam önce durumu polise haber vermeyi düşünüyor. Sonra zayıf tarafı üstün geliyor. İşte eline bol bol para geçmesi için güzel bir fırsat. Para istiyor adam. Bol bol para. üstelik her şey o kadar kolay ki. Paraya konmak için hiçbir şey yapmayacak. Sadece dilini tutacak, o kadar. Bu başlangıç... Fakat günden güne adamın para hırsı artıyor. Daha fazla... Daha fazla istiyor. Ayaklarının dibinde belirmiş olan bu altın madeni onu sarhoş ediyor adeta. Aç gözlülüğü tutuyor. İnsan bir erkeğe istediği kadar baskı yapabilir. Fakat kadınlar öyle değildir. Çünkü kadınlar daima gerçeği söylemeyi isterler.</p>

  <p>Bayan Ferrars da baskıya dayanamıyor. Ve böylece 'Altın yumurtlayan kaz,' ölüyor. Ama bu olayın sonu değil. Söz konusu adamın da maskesi düşmek üzere. Üstelik o... Bir yıl önceki insan da değil artık. Ahlâk yönü iyice körelmiş. Üstelik mutsuz da. Kaybedeceğini bildi ği bir savaşa girmiş. Zira iş ortaya çıktığı takdirde mahvolacak. İşte bu yüzden... Hançeri indiriyor."</p>

  <p>Sustu. Sanki bizi büyülemişti. O amansızca tahlili hem Caroline'ı, hem beni bir an ürküttü.</p>

  <p>Poirot, usulca, "Ondan sonra," diye devam etti. "Adam yine normal halini alıyor. Nazik, müşfik bir insan oluyor. Fakat sıkıştı mı, tekrar öldürecek."</p>

  <p>Caroline sonunda kendisini topladı. "Ralph Paton'dan söz ediyorsunuz. Belki haklısınız, belki de değilsiniz. Fakat onu dinlemeden hüküm vermeye hiç hakkınız yok."</p>

  <p>Telefon çalmaya başladı. Hole çıkarak, ahizeyi kaldırdım. "Efendim? Evet, ben Dr. Sheppard." Bir iki dakika dinledim. Sonra kısa bir cevap vererek telefonu kapadım. Odaya girerek, "Poirot," dedim. "LiverpooPda bir adam yakalamışlar. Adı Charles Kent'miş. Onun cinayet gecesi köşke giden yabancı olduğu sanılıyormuş.</p>

  <p>Hemen Liverpool'a giderek, onunla yüzleşmemi istiyorlar."</p>

  <p><span class="t1">&nbsp;</span></p>
</body>
</html>
