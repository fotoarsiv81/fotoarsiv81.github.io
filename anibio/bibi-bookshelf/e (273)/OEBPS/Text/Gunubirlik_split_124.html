<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>00Gunubirlik</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_121">Varlık’ın İlk Sayısı</h2>

  <p class="normal"><span class="ideitalik">Varlık</span>’ın ilk sayısı Cumhuriyet’in onuncu yılında çıkıyor: 15 Temmuz 1933. Onuncu Yıl Cumhuriyet’in her planda bir bilanço yılı olmuştur. Onuncu Yıl Marşı’nın <span class="ideitalik">“Çıktık açık alınla on yılda her savaştan”</span> dizesindeki güvene, gönenme duygusuna bu yıllarda verilmiş bütün söylevlerde, yazılmış bütün yazılarda rastlıyoruz. <span class="ideitalik">Varlık</span> da bu hava içinde çıkmıştır. Derginin ilk sayısında yayımlanan “Varlık Ne İçin Çıkıyor?” başlıklı yazıda şöyle deniyor: <span class="ideitalik">“</span>Varlık<span class="ideitalik">, Cumhuriyeti en büyüğümüzden emanet alan bir Türk gençliğinin, yaratıcı bir inkılap neslinin sanat sahasında da var olduğunu göstermek ve onun için çalışmak istiyor.“</span> Ayrıca, telif yazılara büyük yer verilmekle birlikte, Batı’nın başyapıtlarının ve edebiyat devinimlerinin izleneceği, o zamana kadar olduğu gibi gözlerin yalnız Fransız edebiyatına değil, bütün Batı dillerine ve edebiyatlarına çevrileceği belirtiliyor. <span class="ideitalik">Varlık</span>’a yazı yazanların “mümkün olduğu kadar” Öz Türkçe yazmaları rica ediliyor.</p>

  <p class="normal">Böylece <span class="ideitalik">Varlık</span>’ın çıkışı “yaratıcı bir devrim” ağıntısını temel almak savında ya da özlemi içinde olmuştur. Ancak devrim edebiyat planında nasıl biçimlenecektir? İlk bir iki sayıda yayımlanan bazı yazılar bu konudaki değişik görüşler üstüne bir fikir veriyor.</p>

  <p class="normal">Kâzım Nami 1. sayıda çıkan “İnkılap Edebiyatı” başlıklı yazısında devrim edebiyatının her şeyden önce “milli” olması gerektiği üstünde duruyor: <span class="ideitalik">“Edebiyatımız ilkin orijinal, sonra inkılapçı olabilir. Yahut ikisi birlikte yürüyebilir. Her şeyden önce Türkün milli vasıfları edebiyatında görünmelidir.”</span></p>

  <p class="normal">Vasfi Mahir de 2. sayıda “Türk Edebiyatı Nasıl Tasnif Edilmelidir” başlıklı yazısında edebiyatımızı üç döneme ayırıyor: 1) Payen Türk edebiyatı; 2) Müslüman Türk Edebiyatı; 3) Milli Türk Edebiyatı. Yazara göre Tanzimat gibi “sahte” bir dönem ayırmak gereksizdir. Siyasal Tanzimat’ın tarihi Türk edebiyatı için hiçbir “fevkalade” olay taşımamaktadır. Ondan sonra gelişen edebiyat da düzenli bir gelişim içinde geçmişe bağlıdır. Tanzimat’ın “Avrupa etkisi altında Türk edebiyatı”, “yeni Türk edebiyatı “ ya da “çağdaş Türk edebiyatı” gibi bir döneme başlangıç olması da tarihsel sınıflama açısından pek tutarlı görülemez. <span class="ideitalik">“Avrupa medeniyeti Türkiye’ye ancak Cumhuriyet döneminde yayılmıştır denebilir. “</span></p>

  <p class="normal">Sadri Ertem ise konuyu farklı terimler ve yorumlarla ele alıp toplumcu bir temele oturtmak istiyor “İnkılâpçı Sanat, Geri Sanat” başlıklı yazısında. Ona göre 1923’teki düzyazı ile 1933’teki düzyazı arasındaki ayrım, Osmanlı ile Türk arasındaki ayrım olup, edebiyata giren halk Türkçesi dildeki devrimin en güzel belirtisidir; dilde geniş halk kitlesinin demokrasisi bütünüyle gerçekleşmiştir. Meşrutiyetten bu yana üç türlü özlem (geçmişe özlem, Batı’ya özlem, yerli malzemeyle yerli bir hayat kurma özlemi) yan yana süregelmiş, ama belirgin, açık olamamıştır. Çünkü Meşrutiyet bizde önemli bir değişime yol açmamıştır. Devrimci edebiyat, toplumun ileri eğilimlerini belirten yapıtlarla yürür. Ne geçmişe sevgi, ne de kozmopolit bir yön vardır devrimci edebiyatta.</p>

  <p class="normal">Onuncu Yıl’a “üç ülkücü yapıtla“ (<span class="ideitalik">Beş Devir</span>, <span class="ideitalik">Köyün Namusu</span>, <span class="ideitalik">İnkılap Çocukları</span>) birden giren Yaşar Nabi’nin ise bu değişik yönsemeler arasında daha ılımlı bir yol tuttuğu görülüyor; o ne Kâzım Nami gibi edebiyatı ulusçuluğa indirgiyor, ne Vasfi Mahir gibi ölçüsüz sınıflamalara girişiyor, ne de Sadri Ertem gibi kökten bir toplumculuğa yanaşıyor. Genç kuşakla eski kuşaklar arasındaki çekişmeye de ortadan bakıyor: <span class="ideitalik">“Ben gençliği bir el çabukluğuyla haklı çıkararak bütün kabahati üstatlarda bulmak gayesini gütmüyorum. Hiçbir iddiam yok. Sadece, ve tamamile bitaraf olarak, meseleyi kendi görüşümle tahlil etmek istiyorum. (...) İstibdat ve Meşrutiyet mücadeleleri, Trablus felâketi, Balkan faciası, Umumi Harp, Mütareke ve istilâ. Nihayet çetin Kurtuluş Savaşı ve kaçan düşmanın ardında tüten bir yurt. (...) Hayatla bu erken temas, çirkin ve korkunç hakikatle bu erken yüzleşme, ve büyükleri tarafından bu erken terkediliş onda (genç yazarda) insanlara karşı itimatsızlık ve çekingenlik uyandırdı. Büyüklerinin şefkatsizliğini affedemez oldu”.</span></p>

  <p class="normal">Sanırım Yaşar Nabi kırk yılı aşkın <span class="ideitalik">Varlık</span> serüveni içinde hep aynı tutumunu sürdürmüştür.</p>

  <p class="sagnormal">24 Aralık 1975</p>
</body>
</html>
