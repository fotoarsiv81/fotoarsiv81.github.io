<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>00Gunubirlik</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_135">Sesler ve Arif Damar</h2>

  <p class="normal">Zühtü Bayar’ın, <span class="ideitalik">Politika</span>’da, Arif Damar’ın şiiri üstüne saptamalarını okudum. 1957’de, <span class="ideitalik">Pazar Postası</span>’nda yayımladığım “Mavisini Dağıtan Uslu Çiçek” başlıklı yazımda<sup class="calibre3"><a href="../Text/Gunubirlik_split_181.html#footnote-100-29" id="footnote-100-29-backlink">[29]</a></sup> ben de aşağı yukarı Zühtü Bayar’ın bugün söylediklerini söylemiştim. Gerçekten Arif Damar, 1940 kuşağı toplumcu şairleri içinde, şiirini günümüze dek geliştirerek sürdüren, şiirinde değişik aşamalar görülen, bu arada kendine özgü bir şiir dili yaratan bir sanatçı. Bunun çeşitli nedenleri var elbet. Bir kere Arif Damar o kuşağın en genç temsilcisidir: daha doğrusu çok erken yaşta şiir yayımlamaya başladığı için, 1940 kuşağı toplumcu şairleri içinde belirmiştir; yoksa sözgelimi bir Turgut Uyar’la, bir Can Yücel’le yaşıttır; 1955’te otuz yaşındaydı.</p>

  <p class="normal">İkinci bir neden olarak 1940 kuşağı toplumcu şairlerinin çoğunun başka sanat alanlarına da kaymış olduklarını gösterebiliriz: Rıfat Ilgaz düzyazıya, mizah türüne geçti; Enver Gökçe’nin şiirle uzun bir süre ilişkisinin kesildiği anlaşılıyor; A. Kadir şiiri bırakmadı, ama onun da başka uğraşları giderek ağırlık kazanmaya başladı; hep şair kalmak istemesine karşın, Ömer Faruk Toprak’ın da son yıllarda roman, öykü, denemeye ve gezi notlarına daha çok kaydığı söylenebilir. Aralarında yalnız şair olarak kalan, yeni deneylere karşı çıkmadığı gibi, onları anlamaya çalışan, hatta bunlardan yararlanmaktan çekinmeyen tek temsilci Arif Damar olmuştur. Ama bütün bunlar, Arif Damar’ı aktif realistlerden biri sayarsak doğrudur. Sanımca, onu, 1940 kuşağıyla 1950 kuşağının arasında beliren bir bölük şairin arasında anmak daha doğru olacak: Ahmed Arif, Sabri Altınel, Can Yücel, Şükran Kurdakul, Nevzat Üstün vb.</p>

  <p class="normal">Genellikle 1922-1926 doğumlular arasından çıkan bu şairlerde aktif realistlerin şiirindeki bazı özellikler yoktur. Çoğunun, hiç değilse bir süre, Orhan Veli’yi sevdikleri düşünülebilir. Aktif realistlerde Nâzım Hikmet sevgisi gerçekçilikten çok romantik bir biçimde ortaya çıkar. Bunlarda ise o sevgi yeni devinimlerle karışarak dışa vurulur.</p>

  <p class="normal">Arif Damar, şiirini kurma aşamasına girdiği zaman Garip’çilerin toplumcu dönemi başlamış, hatta 1950 kuşağının ilk verimleri ortaya çıkmıştı. O da bu şiirsel ortamda kendi şiirini yeniledi. <span class="ideitalik">Yeditepe</span> şiir ödülünü aldıktan sonra, ayrı bir biçim araştırmasına girdi. Sanırım amacı, toplum kavgasını “antetli” kâğıtlar yerine “filigranlı” kâğıtlar üstüne yazmak, gündelik hayatın ayrıntılarından tüme vararak toplumcu şiire yeni bir akım sağlamaktı. 1970’ten sonra yeniden açıkça kavga şiirine yönelirken, aradaki deneylerinden incelikli, ipek gibi, “lepiska” bir şiir dili elde etmişti. <span class="ideitalik">Seslerin Ayak Sesleri</span>’nde önceki kitaplarına almadığı en eski şiirleriyle, bu en yeni şiirleri bir arada. O gelişimi görüyoruz kitapta ve başlangıçtan beri hiç yitmeyen o şeyi.</p>

  <p class="normal">Bence bugün yaşayan şairler arasında şiire en tutkun arkadaş –Edip Cansever’le birlikte– odur. En erken şiir yayımlamaya başlamış olan da o. İlk şiirleri 1939’larda <span class="ideitalik">İnsan</span> dergisinde yayımlanırken on beş yaşındaydı. Dergide öneriliyor ve bir “harika çocuk” olarak değerlendiriliyordu.</p>

  <p class="normal">Uzun bir arkadaşlık dönemimiz oldu Arif Damar’la. Ortak da olduk: <span class="ideitalik">Yeditepe</span> şiir armağanını onun <span class="ideitalik">İstanbul Bulutu</span> ile benim <span class="ideitalik">Üvercinka</span> arasında bölüştürmüşlerdi. Hemen her gün beraberdik o sıralar. Bir süre de küsüştük galiba.</p>

  <p class="normal">Yerde bir kıymık güzellik bulsa, bütün dünya onu görsün ister. Hatta gidip bütün dostlarına telgraf çeker. Oğlu doğunca gazeteye şu ilanı vermişti: <span class="ideitalik">“Bir oğlumuz oldu. Adı Nice!“</span> Oğlunun doğuşu kadar adı da önemliydi onun için. Sanırım bu son cümle onun şiirindeki duyarlık biçimini çok iyi açıklıyor.</p>

  <p class="sagnormal">20 Şubat 1976</p>
</body>
</html>
