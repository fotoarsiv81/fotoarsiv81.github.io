<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>00Gunubirlik</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_104">Can Yeleği Sayısı</h2>

  <p class="normal">İlhan Berk’in yeni şiir kitabı <span class="ideitalik">Taşbaskısı</span>’nı tatla okudum. Ufak çıkmalar, anlık parıltılar, parça parça düşünceler, duygular, konfeti gibi, kestanefişeği gibi, fıskiye gibi... Ergin bir şairin, bir ustanın, bütün yönelimlerle hesaplaşmış bir sanat adamının eskizleri bunlar. Eskiz derken, küçümsemek için demiyorum elbet. Bence İlhan Berk, <span class="ideitalik">Şenlikname</span>’den sonra, şiirini rahatça akıtacak bir yatak daha bulmuş oluyor, <span class="ideitalik">Taşbaskısı</span>’nda. Boşalıyor. İlhan Berk’in son yıllarda en sevdiğim kitabı bu oldu. Sanırım, İlhan Berk, yan araştırmalara, incelemelere başvurduğu şiirlerinde değil de, kendini işsizmiş gibi gördüğü zamanki şiirlerinde daha bir şair oluyor. Daha da kendinden oluyor. İlhan Berk’in gerçek <span class="ideitalik">humour</span>’unu böyle şiirlerinde daha çok buluyoruz.</p>

  <p class="normal">Osman Numan Baranus’un şiirlerini yıllardır dergilerde izlerim. Bir ara Ankara’da <span class="ideitalik">Özün</span> adlı bir de şiir dergisi yayımlamıştı. Kendini şiire adamış bir arkadaş. Şiirlerinin bir kısmını <span class="ideitalik">Sevmek Egemen</span> adlı bir kitapta toplamış. Bir seçmeler kitabı. Osman Numan Baranus rahat rahat şiir döken bir şair... Yılların deneyi ona böyle bir yetenek kazandırmış. Özellikle Öz Türkçe sözcüklerle, yeni sözcüklerle çağrışımlar yaratmayı biliyor. Kendine göre bir şiir konumu da yaratmış. Ancak, birçok ünlü şairden daha çekidüzenli, daha usturuplu yazdığı halde, tam anlamıyla beliremediğini, şiirimizin ortak, bireşik bölgesinde durduğunu da söylemeden edemeyeceğim. Güzel parçalar var kitapta. Ayrıca gereksiz söz istiflerinden de kurtulmuş Baranus. Daha doğrusu, öyle olan şiirlerini bir araya toplamış. Bu şiirlerde özgürlük isteği, sevgi, dünyanın değiştirilmesi temaları öne geliyor. Osman Numan Baranus’un derdi günü sevgi.</p>

  <p class="normal"><span class="ideitalik">Türk Dili</span> dergisinin ekim sayısında Güven Turan’ın güzel bir şiiri var: “Aşkın Acının Tarihi Coğrafyası”. Birkaç kez okudum. Öyle sıradan bir şiir değil bu. Bir yeraltı suyu gibi ince ince, derin derin akıyor. Güven Turan, günümüzün iyi eleştirmenlerinden, deneme yazarlarından biridir. Bu yapıtıyla iyi bir şair olduğunu da ortaya koyuyor. Nicedir yazdıklarını izlerim. Her şiirinde ilginç bir yer bulurdum. Ama “Aşkın Acının Tarihi Coğrafyası”, Güven Turan’ın şiirinde yeni bir aşamadır. Çünkü bu yapıtıyla kendisi için anlatım sorununu çözmüştür. Güven Turan sessiz, ama güvenli çalışmasının meyvasını almaya başlıyor. Bu şiiriyle yeni kuşağın en iyi şairlerinden biri olduğunu kanıtlıyor ve Türk edebiyatındaki yerini hazırlıyor. Sanırım bundan sonra kendisinden sık sık söz ettirecektir.</p>

  <p class="normal">Öykücü Mübeccel İzmirli’nin sağlığı bozulmuş. Bir süre sayrılarevinde kalmış. Şimdi evindeymiş. Öykücü diyorum ya, daha çok şiirle uğraşmıştır Mübeccel İzmirli. Ama ben onun birkaç yıl önce yayımladığı <span class="ideitalik">Sabah Geçidi</span> adlı öykü kitabını daha çok sevmiştim. Bir ara <span class="ideitalik">Otağ</span> ve <span class="ideitalik">Yelken</span> dergilerinin yöneticiliğini de yapmıştı. Mübeccel İzmirli nicedir bir suskunluk dönemi geçiriyordu. Ara sıra rastlaştığımızda, iş aramaktan yazmaya zaman bulamadığını söylüyordu.. Son aylarda işsizdi yine. Mübeccel İzmirli Çengelköy’de oturur. Ordan her sabah vapura biner. Hangi vapura binmişse, vapurun can yeleği sayısının bir adet arttığı görülür.</p>

  <p class="normal">Görülür. Yazarlar Sendikası da biraz görülsün.</p>

  <p class="sagnormal">14 Ekim 1975</p>
</body>
</html>
