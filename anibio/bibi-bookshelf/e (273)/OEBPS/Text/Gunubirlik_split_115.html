<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>00Gunubirlik</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_112">Amma Masal Ha! (3)</h2>

  <p class="normal">Bayan Anna Masala, Ahmet Haşim’i duygu saydamlığı yönünden İtalyan şairi Salvatore Quasimodo’ya benzeten Alessio Bombaci’nin düşüncesine katılıyor. Oysa bu iki şairi birbirine benzetmek, Bayan Anna Masala’nın Salvatore Quasimodo’yu tanımadığı düşünülemeyeceğine göre, Ahmet Haşim üstüne hiçbir şey bilmemekle açıklanabilir kanısındayız. Salvatore Quasimodo daha önce klasik diyebileceğimiz bir şiir yazarken, İtalya’nın İkinci Dünya Savaşı’nın sonu beliren sorunlarıyla “insancıl” bir sanata geçen, “bağlanmış” bir sanatı seçen, siyasal bildiriyi öne getiren bir şairdir. <span class="ideitalik">“Dünyayı kendi ağularından kurtarmak”</span> için didinen bir sanatçılar kuşağının üyesidir. Eski klasik şiir görgüsünden ötürü de biçim oyunlarını, söz tartılarını iyi kullanmaktadır. Ahmet Haşim’in ise bu özellikleri taşımayan, klasik de olmayan, trajik bir duygusallıktan çıkan izlenimci bir şiiri vardır. Burdan alırsak, Quasimodo ile Ahmet Haşim arasında, Nâzım Hikmet ile Ahmet Haşim arasındakinden daha çok ayrım vardır.</p>

  <p class="normal">Söz Nâzım Hikmet’e gelmişken hemen belirtelim, Bayan Anna Masala, Nâzım Hikmet’i de Federico Garcia Lorca’nın benzeri olarak görüyor. Anna Masala’ya göre Nâzım Hikmet’in yapıtı türlü yönlerden Lorca’nın sözgelimi <span class="ideitalik">Romancero Gitano</span>’suyla karşılaştırabilir. Gerçi bir yerde Nâzım’la Neruda arasında da bir koşutluk kurmak istiyor, ama asıl benzerlik gördüğü şair Lorca’dır. Bizce Bayan Masala, elinin altındaki kaynakların bolluğundan olacak, üstüne yer yer doğru sözler de söylediği Nâzım Hikmet için bu noktada büyük bir yanılgıya düşmektedir. <span class="ideitalik">Memleketimden İnsan Manzaraları</span> ile <span class="ideitalik">Romancero Gitano</span> arasında belirttiği yönlerden hiçbir koşutluk kurulmaz; ya da onca bir benzerlik bütün soylu şairler arasında zaten vardır. Bu da Nâzım Hikmet’in yapıtını açıklamaya ya da yorumlamaya hiç mi hiç yetmez. Onu gerçek yerine oturtmaya, hiç.</p>

  <p class="normal">Anna Masala 1940 Garip devinimi üstüne de bir iki söz ediyor. Orhan Veli’nin şiirine kısaca bir göz attıktan sonra “Garipçiler”e geçiyor. Öyle ki okuyan da bir ara, belirsiz bir biçimde “Garipçiler”in Orhan Veli’den ayrı olduğu kanısını uyandırıyor. Daha sonra da “Garipçiler”le doğmuş olduğunu söylediği <span class="ideitalik">“toplumsal kökenli bir öğreti ve felsefe”</span>nin, insancıl duyguların, barış özleminin bir Anadolu şiiri yaratmaya yol açtığını ileri sürüyor ve <span class="ideitalik">“Toplumsal Cumhuriyet Devrimi”</span>ni bu Anadolu şiirinde yansıtan sanatçıları sayıyor; bunlar şunlardır: Cahit Külebi, Feyzi Halıcı, Osman Atilla, Ceyhun Atuf Kansu, Fazıl Hüsnü Dağlarca, Necati Cumalı. Bir de <span class="ideitalik">“büyük halk ozanı”</span> Veysel. <span class="ideitalik">“Bu sanatçılarla Türk şiiri savaşçı ve gizemci bir nitelikten sıyrılmış, daha yumuşak bir yüz edinmiştir.“</span></p>

  <p class="normal">Yüz yılın dergileri, günceleri, elbet onlar da var: <span class="ideitalik">Türk Yurdu</span>, <span class="ideitalik">Türk Ocağı</span>, <span class="ideitalik">Yeni Mecmua</span>, <span class="ideitalik">Genç Kalemler</span>, <span class="ideitalik">Türk Sözü</span>, <span class="ideitalik">Turan</span>, <span class="ideitalik">İçtihat</span>, <span class="ideitalik">Sırat-ı Müstakim</span>, <span class="ideitalik">Sebilürreşad</span>. Yeni dergiler: <span class="ideitalik">Yeditepe</span>, <span class="ideitalik">Varlık</span>, <span class="ideitalik">Dost</span>, <span class="ideitalik">Hisar</span>, <span class="ideitalik">Yeni Dergi</span>, <span class="ideitalik">Yeni Ufuklar</span>, <span class="ideitalik">Türk Dili</span> ve <span class="ideitalik">Çağrı</span>.</p>

  <p class="normal">Gazetelerden <span class="ideitalik">Cumhuriyet</span>’in, <span class="ideitalik">Milliyet</span>’in, <span class="ideitalik">Hürriyet</span>’in yalnız adlarını anıyor Anna Masala. Ama <span class="ideitalik">Tercüman</span>’ın yazı kadrosu üyelerini de Türk edebiyatına ve ekinine büyük katkıda bulunan bir topluluk olarak bir bir sayıyor: Şükrü Baban, Murat Sertoğlu, Ahmet Kabaklı, Tarık Buğra, Reşat Ekrem Koçu, Faruk Timurtaş, Vural Savaş, Mustafa Necati Sepetçioğlu, Erçin Erdoğmuş, Sadettin Çulcu.</p>

  <p class="normal">Yüzyılın dergileri arasında da yalnız <span class="ideitalik">Hisar</span>’a geniş yer ayırıyor. <span class="ideitalik">“Kültür yaşantısının bir barometresi”</span> olan bu yayın organının edebiyat planında üç ilkesi olduğunu öğreniyoruz:</p>

  <p class="normal">a) Edebiyatın öğretilerden bağımsızlığı;</p>

  <p class="normal">b) Edebiyat planında yeni bir ulusçuluk tavrı;</p>

  <p class="normal">c) Yaşayan dile dayanmak.</p>

  <p class="normal">Bu konuda öğrendiklerimiz bununla da kalmayacak. <span class="ideitalik">“1950’de Ankara’da çıkmaya başlayan, sonra yayımına ara veren, ama 1964’ten sonra ekinsel işlevini yeniden görmeye başlayan”</span> <span class="ideitalik">Hisar</span> dergisinin yazar kadrosunu da aklımızda tutacağız: Mehmet Kaplan, Mehmet Çınarlı, Munis Faik Ozansoy, İlhan Geçer, Gültekin Samanoğlu, Mustafa Necati Karaer, Nüzhet Erman, Nevzat Yalçın, Cemil Meriç, Yaşar Faruk İnal.</p>

  <p class="normal"><span class="ideitalik">Hisar</span> gibi bir dergi daha var, Bayan Anna Masala’nın çağdaş Türk edebiyatında büyük işlev tanıdığı. O da şu: <span class="ideitalik">“1972’den beri Türkiye Edebiyat Cemiyeti’nin yayın organı olarak çıkmakta olan, ve Ahmet Kabaklı’nın yönetimi altında</span> Türk Edebiyatı <span class="ideitalik">dergisi.“</span></p>

  <p class="normal">İşte yurdumuza geldiği zaman “bir Türk edebiyatı uzmanı“ diye gürültüler koparan Bayan Anna Masala’nın araştırması böyle.</p>

  <p class="normal">Evet, Anna Masala.</p>

  <p class="normal">Amma masal ha!</p>

  <p class="sagnormal">30 Ekim 1975</p>
</body>
</html>
