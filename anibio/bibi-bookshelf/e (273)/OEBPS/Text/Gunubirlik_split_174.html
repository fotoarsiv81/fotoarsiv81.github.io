<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>00Gunubirlik</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_171">Fransızca Öğretmeni Baudelaire</h2>

  <p class="normal">Kargaşaya, gürültüye karışmadan büyük çalışmalar yapan kişiler vardır. Siz farkında olmadan o çalışmalar büyür, çevrenizi sarar. Bir gün apansız görürsünüz onu. Çünkü ürünler görülmeyecek gibi olmaktan çıkmıştır. Sait Maden’den söz etmek istiyorum. Yakında onun Lautréamont’u bütünüyle dilimize kazandıran kitabı çıkacak. Lorca’yı da bütünüyle çeviren oydu. Blaise Cendrars‘ı da ondan okuduk, Octavio Paz’ı da. Son yıllarda şiir çevirilerinin azaldığını düşünürsek Sait Maden’in emeğinin önemi daha da artar. Montale’yi de ondan okumadık mı? Perse için ne dersiniz?</p>

  <p class="normal">Şaşırtıcı bir çalışması vardır Sait Maden’in. Diyelim Mayakovski’den konuşuyorsunuz. Söz arasında Mayakovski’nin şiirlerini bütünüyle dilimize çevirdiğini öğrenirsiniz. Gerçekten Mayakovski hazırdır elinde. Günü gelince yayımlayacaktır. Daha doğrusu bir yayımcı durumu öğrenip kendisine başvurmuşsa. Cendrars için de öyle olmuştur. Türkçede daha Cendrars’ın bir iki şiiri yayımlanmışken, onun çekmecesinde koca bir “Cendrars” bekleyip durmaktaydı. Bakarsınız, Sait Maden, Fuzuli’yi yeni dile aktarıvermiş. Eluard’ı Türkçeleştirivermiş. Hep sonunda öğrenirsiniz bunları. Çünkü ancak bitirince konuşur.</p>

  <p class="normal">Baudelaire kendisinin Fransızca öğretmeni olduğunu öğrenseydi ne kadar şaşırırdı kimbilir? Sait Maden Fransızcayı Baudelaire’den öğrenmiştir. Öğrencilik yıllarında <span class="ideitalik">Les Fleurs du Mal</span>’i cebinde taşıya taşıya almıştır ilk Fransızca derslerini. Daha o sıralarda bu temel yapıtın bütününü çevirmiş; beş on kez yeniden elden geçirmişti. Ama, tuhaftır, <span class="ideitalik">Les Fleurs du Mal</span>’i kitap halinde yayımlamadı. Geçende karşılaşmıştık, sordum. Sırası değilmiş.</p>

  <p class="normal">Yalnız Batı şiiriyle ilgileniyor değil. Bütün dünya şiirine, dünya kültürüne de bakıyor. İlkel toplulukların şiirsel verimlerini toplamış, Türkçeye aktarmıştır. <span class="ideitalik">Vedalar</span>’ı Türkçeye aktarmıştır. Gılgameş’i günümüz Türkçesiyle yeniden yazmıştır. İmriü’l-Kays’ı dilimize çevirmiştir. Ve daha nicelerini.</p>

  <p class="normal">Demin söylediğim gibi yakında Lautréamont’un <span class="ideitalik">Maldoror’un Şarkıları</span>’yla yine karşımızda.</p>

  <p class="normal">Şairdir Sait Maden. Ama bunca şairi dilimize çevirdiği halde bugüne dek kendi şiir kitabını yayımlamış değil. Onun bir bölüğünü <span class="ideitalik">Soyut</span>’ta çıkardığı şiirlerinde şunu gördüm: Çevirdiği şairlerden hiçbir görünür etki yok bunlarda. Bütün şairlere baktığı halde kendi şiirinde inatla direniyor. Biraz da kıskanç kendi şiirlerine karşı. Bireysel bir ağıntı buluyorum ben bu şiirlerde. Sait Maden onları da “bütünüyle” yazdıktan sonra mı yayımlayacak yoksa?</p>

  <p class="normal">Sait Maden’i yirmi yıldır tanırım. Ortak bir dostumuz, Hüseyin Karakan, tanıştırmıştı bizi. Yüzü Türkten çok İspanyol’u andırıyordu. Hayat güçlükleri içindeydi o sıralar. Gülhane parkında, Bahar ve Çiçek Bayramı’nda karikatür çiziyordu. Bugünkü düzenli hayatını kestiremezdiniz o günlerden. Ama Sait Maden bütün büyük çalışmalarını kendisine düzenli bir hayat kurduktan sonra gerçekleştirmiştir. O günlerdeki avare Sait Maden‘le şimdiki saat gibi çalışan adam aynı adam mıdır?</p>

  <p class="normal">Daha çok kapak ressamı olarak bilinir. Ama şairdir gerçekte. Şiiri yurdumuzda en iyi bilenlerden biridir. Şiir konusundaki yargılarına her zaman büyük saygı duymuşumdur. Sanırım, benim gibi saygı duyan çok kişi vardır.</p>

  <p class="normal">Bugüne dek 3000 kitap kapağı yapmış. Bir gün de kendi şiir kitabının kapağını yapsa diyorum... Ama ortada görünmeyi sevmeyen bir adam Sait Maden. Bunu bir küçülme gibi görüyor belki de. Belki de utanıyor.</p>

  <p class="normal">Sevgili Sait Maden, <span class="ideitalik">Maldoror</span>’u bekliyorum.</p>

  <p class="sagnormal">27 Temmuz 1976</p>
</body>
</html>
