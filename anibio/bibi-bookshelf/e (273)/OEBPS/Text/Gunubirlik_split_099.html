<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>00Gunubirlik</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_97">Yolda</h2>

  <p class="normal">Yoldayım. Bir derginin eski sayılarından birinde (1968) Tvardovski’nin Fedin’e yazdığı bir mektubu okuyorum. Mektup Soljenitzin üstüne. Tvardovski öldü. Soljenitzin de şimdi her şeyiyle Batı’da. Tvardovski yaşasaydı bugün aynı şeyleri yazar mıydı diye düşünüyorum. O derginin başka bir sayısında da “Brecht’le Konuşmalar” başlıklı bir yazı dizisinin bir bölüğü yayımlanmış. Yazar (F. Benjamin) yakın dostu Brecht için günlük tutmuş. Bilmem, bu günlük sonradan kitap olarak yayımlanmış mıdır?</p>

  <p class="normal">Brecht’in sanat, edebiyat konularında çok güzel, çok aydınlatıcı sözleri var burda. Bazı resmi ideologların tutumlarına karşı çıkıyor. Ama ideolojiye karşı duranları, asıl onları hiç bağışlamıyor. Üstelik bunların amaçlarına ters düştükleri kanısında. Şöyle diyor: “İdeolojiye karşı olmak da bir ideoloji haline getirildi.” Brecht sayrılarevinde o günlerde (1934’lerde). Ama günlük sahibinin sağlığıyla ilgilenmekten de geri kalmıyor. Onun bir süredir içinin daralmasını, başının ağrıyıp durmasını Dostoyevski’yi okumasına bağlıyor. “Bende de öyle olmuştur. Dostoyevski’nin bir yapıtını okuduktan sonra bir sıkıntı ortamına girmişimdir, baş ağrısı çekmişimdir” diyor.</p>

  <p class="normal">Sık sık Rimbaud’dan, “Sarhoş Gemi”den, arada sırada Lukács’tan söz açıyor. Sevmiyor Lukács’ı, Brecht. Sanırım bu konuda biraz fazlaca ileri de gidiyor. Ağır sözler ediyor.</p>

  <p class="normal">Ankara’ya bu iki yazıyla geldim. Gelir gelmez de Necati Tosuner’e rastladım. İlk sözü, “Romanı bitirdim, Cengiz Tuncer’e verdim” oldu.</p>

  <p class="normal">Vecihi Timuroğlu edebiyat tarihi yazma çalışmalarına başlamış. Eski Mısır şiirini incelememi öğütlüyor bana. Princeton yayını büyük Şiir ve Şairler Ansiklopedisi’nden söz ediyoruz. Gerçekten ilginç bir kitap bu. Eski, yeni, bütün ülkelerin, halk topluluklarının şiirleri madde başı: Hitit şiiri, Asur şiiri, Vietnam şiiri, Endonezya şiiri... Ayrıca şiirsel kavramlar, şiir akımları madde başı. Yalnız bu sonuncularda daha çok Anglo-Sakson şiirinin sorunları temele alınmış gibi geldi bana.</p>

  <p class="normal">Orhan Duru’nun nicedir çekmecede duran Kısas-ı Enbiya’sı önümüzdeki günlerde Ada Yayınları arasında çıkacak. Soyut’taki yazılarını da Kıyı Kıyı, Kent Kent adıyla toplamış, Tarık Dursun’a vermiş. “Bilim-kurgu öykülerimi nasıl buluyorsun?” diyor. Bunların birkaçı yayımlandı. Ama Orhan Duru asıl yeni yazdığı “Öğrenciler” adlı uzun öyküye önem verdiğini söylüyor. Çetin Altan geçenlerde bizde yazarların bilim-kurguya yönelemediklerini yazmıştı. Az da olsa bu alanda çalışan yazarlar var. Orhan Duru’yu, Zühtü Bayar’ı örnek gösterebiliriz.</p>

  <p class="normal">Orhan Duru’yla, Demir Özlü’nün romanı üstünde konuşuyoruz: Bu romanda değme yazarın ulaşamayacağı bir anlatım yüceliği, özgünlüğü olduğu kanısında birleşiyoruz. Bana sorarsanız, 1950 kuşağının romanları, öyküleri, denemeleri eskilerinkinden anlatım yönünden çok daha üstün.<sup class="calibre3"><a href="../Text/Gunubirlik_split_181.html#footnote-100-22" id="footnote-100-22-backlink">[22]</a></sup> Alın işte Demir Özlü’yü, alın Ferit Edgü’yü. Erdal Öz’ü alın. Bunun iki nedeni var bence: 1950 kuşağı yazarları dil değerleriyle daha çok uğraştılar; ikinci olarak Türkçe bu son biçimiyle onların zamanında oturmaya başladı. Bir romanda, bir öyküde anlatım en önemli şey değil elbet. Ama çok önemli bir öğe olduğu da yadsınamaz. Ne yazık ki kimi eleştirmenler bunu es geçiyorlar.</p>

  <p class="normal">Ara Güler’e rastladım. Yeni tamamladığı film iki saat sonra sansürden geçirileceği için enikonu rahatsız. “Ne olur ne olmaz” diyor. Filmin adı Kahramanın Sonu. Yavuz zırhlısının hayatını ve ölümünü anlatan 16 mm.lik belgesel bir film. Dünyada yapım süresi belki en uzun film: 14 yılda tamamlanmış.</p>

  <p class="normal">Ara Güler dedim de, onun fotoğrafçılığa yazarlıktan geçtiğini bilir miydiniz? Dokuz oyun yazmış. Öykücülükte bir başarısı da var: Yirmi beş yıl önce Dünya Öykü Yarışması’nda derece almış, Samim Kocagöz’den, Necdet Ökmen’den sonra üçüncü olmuştu.</p>
</body>
</html>
