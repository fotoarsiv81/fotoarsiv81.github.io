<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>00Gunubirlik</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_26">Lukács</h2>

  <p class="normal">Lukács’a göre 1789 Fransız Devrimi’nden sonra toplumun gelişmesi öyle bir yol izlemiştir ki, gerçek yazarların çabaları hep çağlarının edebiyatı ve okuru ile çatışma içinde olmuştur. Ancak bu genel tanımını yaparken Lukács yalnız Balzac gibi yazarları ele alıyordu. Lanetlenmiş yazarlar, öncü (avangard) yazarlar? Lukács’a göre o çatışma eğiliminin şimdiki mirasçıları yalnızca sosyalist gerçekçilerdi. Gerçek yazarlar onlardı. Öncü yazarları bilinci saptıran, karanlıkçı kimseler olarak görüyordu. Gerçeküstücülerden dışavurumculara çekilen çizgi üstünde yer alan bütün sanatçılar, bütün “modern sanat”, burjuva dekadansının ürünleriydi. Lukács, 1930 yıllarında Brecht’le girdiği ünlü tartışmada Joyce’u, Kafka’yı ve onların tekniklerinden yararlanan bütün yazarları mahkûm ediyordu. Bunun nedenini biraz da onun entelektüel serüveninin özelliğine ve olaylara bağlayanlar var. Lukács edebiyatın faşizm karşısında daha etkili silahlar edinmesini istiyordu. Bunun için edebiyat tanımını iyice siyasal bir noktaya oturtmuştu. O tanımın dışında kalan yazarlar gerçek yazarlar değildi. Oysa tuhaf bir rastlantıyla, Hitler rejimi de o sıralarda Kafka gibi yazarları “yozlaşmış”, bozulmuş olarak görmekteydi.</p>

  <p class="normal">Lukács “gerçek yazar” tanımını bıçaksırtı bir yerden yapmaktaydı. Bunun sonradan Stalincilerin elinde edebiyatı savunanlara karşı, bir noktada kendisine de karşı, keskin bir silah olacağını düşünmemişti elbet. Sonuç olarak önce 1929-1931 yılları arasında, sonra da 1933-1945 yılları arasında olmak üzere iki kez sürgün olmuş, bu yıllarını Moskova’da geçirmiştir. İki kez özeleştiri yapmak zorunda kalmıştır. Lukács sürgün yılları sırasında uzun süre “gerçek yazar” ve “dekadan” deyimlerini kullanmayacaktır. Ancak 1969’da yayımladığı Estetiğin Özelliği’nde yine eski görüşünü ileri sürdüğü görülüyor. Bu kez gerçek yazar olarak bir ad daha öneriyordu: Soljenitsin. Ona göre Kanser Koğuşu ve İlk Çember de o büyük gerçekçiliğin ürünleriydi. Lukács’ın Stalinci dönemden sonra düşüncesinin ağırlığını siyasal ve felsefi planda Stalinciliğe karşı bir noktaya kaydırdığı görülüyor. Ancak, estetik açıdan, son zamanlara kadar kendisini mahkûm eden tavırla birleştiği söylenebilir.</p>

  <p class="normal">Lukács öldükten hemen sonra Les Lettres Françaises’de Pierre Daix’nin bir yazısı çıkmıştı. Pierre Daix burda 1956’da Doğu Almanya’da II. Yazarlar Kurultayı’nda Lukács’la ilgili bir anısını anlatıyordu. Nâzım Hikmet de ordaymış. Lukács yine avangard yazarların “gerçek yazar”lar olmadıklarını söylemiş. Bir ara kurultay salonu dışında ufak bir tartışma da olmuş aralarında: Pierre Daix, faşizme karşı direnen sanatçıları, Picasso’dan Tzara’ya, Eluard’dan Aragon’a, bir sürü yazarı, bunların sanatlarını nasıl açıkladığını, yoksa onları gerçek yazarlar saymadığını mı sormuş. Lukács şöyle demiş: “Onlar bunu yaptıklarında artık avangard olmaktan çıkmışlardır.”</p>

  <p class="normal">Nâzım Hikmet atılmış, gerçeğin hiç de böyle olmadığını söylemiş. Lukács’ın yaptığı ayrıma şiddetle karşı çıkmış.</p>

  <p class="normal">Ekliyor Pierre Daix:</p>

  <p class="normal">“Lukács, Nâzım’ın bu çıkışı karşısında az önce söylediği cümleyi yinelemekle yetindi, ‘Hayır efendim, onlar o sırada artık avangard değillerdi’ dedi. Bu söylediğine gerçekten inanıyordu Lukács. Sovyetler Birliği’nde geçirdiği uzun yıllarda Batı’daki sanat gelişimleriyle ilgisi kopmuştu. Sözgelimi Brecht’in birçok büyük yapıtını bilmiyordu.”</p>

  <p class="normal">Burda Nâzım Hikmet’in tavrı çok etkiledi beni. Onun sanatta kısıtlayıcı düşüncelere karşı çıkışı, koca Lukács’a bağırışı, gurbetteki sanat tavrını açıklaması bakımından önemli geldi bana.</p>

  <p class="normal">Bir nokta daha var: Ülkemizde Lukács’ın her söylediği kelam gibi alınıyor. Oysa bu büyük düşünürün teorisi, trajik hayatı içindeki duraklara göre değerlendirilmelidir. Zaman zaman değişmeleri, çelişmeleri, kaymaları da olmuştur. Bunları temeldeki hiç değişmeyen ana düşüncesine vurarak değerlendirmedikçe, irdelemedikçe, daha büyük çelişkilere düşmek kaçınılmazdır. Stalin öncesi sosyalist sanatın bir düşünürüdür o.</p>
</body>
</html>
