<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>00Gunubirlik</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_158">Türk Dili Dergisi</h2>

  <p class="normal"><span class="ideitalik">Türk Dili</span> dergisi bir kurumun yayın organı olması niteliğiyle öbür dergilerden ayrılıyor. Dergiyi değerlendirirken bu noktayı gözden uzak tutmamak gerek. Böylesi bir yayın organının başarısı biraz da o kurumun tüzüğündeki amaçlara uygunluğuyla ölçülmektedir. Yalnız <span class="ideitalik">Türk Dili</span> aynı zamanda bir sanat, edebiyat dergisidir.</p>

  <p class="normal">Bir dil ve edebiyat organı olarak <span class="ideitalik">Türk Dili</span>’nin oylumunun dar tutulduğu kanısındayım. Derginin baskı sayısı yüksek (11 binin üstünde). Birkaç forma büyümesi çok yönden yararlı olacaktır; ayrıca böylece derginin kendi gerçek biçimini daha iyi kuracağı söylenebilir. Üç kişilik yazı kurulu, teknik sorumluları, denebilirse bir bürokrasisi var <span class="ideitalik">Türk Dili</span>’nin. Buna karşın, edebiyat konularında dergide bir mutfak çalışması görmüyoruz. Bu da onu gelen yazılara bağlı olmaya götürüyor. Güldeste olmaya götürüyor. Dil konusunda ise öyle değil. “Güncel Sözlük”, ”Terim Sözlüklerimizden Örnekler”, ”Batı Kaynaklı Sözcüklere Karşılıklar” gibi bölümler dergiye ayrı bir güç kazandırmakta. Bir de dünyadaki dilbilim çalışmalarını sürekli ve sıcağı sıcağına izleyen bir bölüm açılsa, dilbilim yapıtları her sayıda tanıtılsa büyük bir eksiklik daha kapatılmış olacak. Son yıllarda Batı ülkelerinde de, Doğu ülkelerinde de Marksist yayınlardan sonra en büyük gelişme dilbilim alanındaki yayınlarda olmuştur. Ne yazık ki Türk okuru, hatta Türk dilcisi bu alanda ortaya çıkmış büyük düşünürleri, okulları tanımıyor.</p>

  <p class="normal">Güldeste dedim demin, edebiyat bölümleri için. Öyle. Ayrıca dar bir güldeste. Gelgelelim iyi bir güldeste olduğu söz götürür. Hele şiir bölümünün çok duruk olduğunu söyleyeceğiz: hep aynı adların yinelendiği, sık sık en kötü, en kalık şairlerin boy gösterdiği bir bölüm bu. Seçilen şiirlerin hiç değilse dil beğenisi taşıması gerekir galiba. Oysa çoğunca böyle olmuyor. Genç şair olarak da birçok yeteneksiz kişiye olanak sağlandığını görüyoruz. Tanınmış adlar da en üvey şiirlerini <span class="ideitalik">Türk Dili</span> için ayırıyorlar sanki. Bu durum gerçek şairlerin çoğunda dergiden uzaklaşma eğilimi doğurmuştur. Zaman zaman güzel şiirler de yayımlanmıyor değil elbet. Ama genel görünüm bu dediğim gibi. Yayımlanan öykülerde ise daha bir çeşitlilik var gibi. Ve bunlar, yine de daha iyi seçiliyor sanki. Daha doğrusu gerçek öykücülerin dergiden kaçmadıkları görülüyor. Son bir yılda yayımlanan güzel öykülerin bir bölüğü <span class="ideitalik">Türk Dili</span>’nde çıkmış.</p>

  <p class="normal">Edebiyat ve sanat konularında, deneme, eleştiri niteliğindeki yazılar arasında kimi zaman çok güzel örnekler var.</p>

  <p class="normal">Bu tür yazıların konu yönünden sınırlı oldukları da bir gerçek. Yine de sözgelimi eski edebiyatımız üstüne güzel incelemeler okuyoruz <span class="ideitalik">Türk Dili</span>’nde.</p>

  <p class="normal"><span class="ideitalik">Türk Dili</span> dergisi Salâh Birsel’in yayın kolu başkanlığı sırasında bu son biçimini almıştı. Cahit Külebi bunu bozmadı. Salâh Birsel zamanında edebiyat dergisi niteliği ağır basmaktaydı. Şimdi daha çok dil dergisi. Bence bu kayma iyi olmuştur. <span class="ideitalik">Türk Dili</span> siyasaya iyice kapalı olduğu için hiçbir zaman iyi bir edebiyat dergisi olmayacaktır zaten.</p>

  <p class="normal">Yazı kurulu üyelerinin dergide yazı yayımlamaktan genellikle çekindikleri görülüyor. Cahit Külebi bile şiirlerini başka dergilerde yayımlamıştır. Bunun son sıralarda biraz kırılır gibi olduğuna tanık oluyoruz. Mustafa Şerif Onaran’ın yazılarını örnek gösterebiliriz.</p>

  <p class="normal">Yazı kurulu yalnızca gelen yazıları seçmekle kalacaksa ne işlevi olacak o kurulun?</p>

  <p class="normal">“Olaylar ve Gerçekler” bölümünün geliştirilmesini, genişletilmesini özlüyor kişi.</p>

  <p class="normal"><span class="ideitalik">Türk Dili</span>’nin özel sayıları var bir de. Bunları gerçek ve bir daha yerine getirilmez katkılar olarak düşünmek gerek. Özel sayılar hazırlanırken bazı büyük yanlışlara düşülmüş olsa da.</p>

  <p class="sagnormal">8 Haziran 1976</p>
</body>
</html>
