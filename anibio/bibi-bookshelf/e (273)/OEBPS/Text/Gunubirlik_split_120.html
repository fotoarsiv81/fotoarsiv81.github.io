<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>00Gunubirlik</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_117">Adam</h2>

  <p class="normal"><span class="ideitalik">Adam</span> dergisinin birkaç sayısını gördüm. Kendi alanında ilginç bir yayın organı. Özenle hazırlandığı, üstünde çalışıldığı belli. İşittiğime göre, baskı sayısı da oldukça yüksekmiş (70-80 bin). Bir özelliğiyle bugüne kadar çıkmış aynı tür dergilerden hemen ayrılıyor: Ülkemizde zaman zaman yayımlanmış erotik dergilerde göze iyice batan “ahmakça bir bayağılık” vardı. Burada “ahmakça” sözcüğünün altını kapkalın çizmek gerek. Yalnız açık saçık fotoğraflara ve yine “ahmakça”, ayrıca ”zavallıca” çiziktirilmiş resim altlarına dayanan dergilerdi bunlar. Gerçi böylesi yayın organlarında (<span class="ideitalik">Peri</span> vb) zaman zaman yabancı kaynaklardan makaslanmış yazılara, sözgelimi Faruk Nafiz Çamlıbel’in ya da Necip Fazıl’ın şiirlerine de rastlanmaz değildi. Ama onları “genelev enstantaneleri” olmaktan bunlar da kurtaramıyordu.</p>

  <p class="normal"><span class="ideitalik">Adam</span> böyle değil. Hiç değilse kendi alanında gerçek bir dergi olmak istiyor. İlhan Berk gibi, Zühtü Bayar gibi gerçek yazarlara kadrosunda yer verebiliyor. Bu yazarlara tam yetki vermese de, onların belli konulardaki katkılarından yararlanabiliyor. Ayrıca büyük bir girişim. Bir yerde Amerika’daki <span class="ideitalik">Playboy</span>’a benzemeye çalışıyor. Fransa’daki <span class="ideitalik">Lui</span>’ye yaklaşmak istiyor.</p>

  <p class="normal">Alain Prévost’un <span class="ideitalik">Playboy</span> üstüne bir yazısını okumuştum. Aşağı yukarı şöyle diyordu: <span class="ideitalik">“Bu Amerikan dergisi aynı anda iki ayrı şeyi yapmak savını taşıyor, kimi zaman. Kafa verimleriyle baldırbacak verilerini sayfalarında yan yana koyuyor. Çıplak kadın fotoğraflarının yanı sıra Fidel Castro’yla, Jean Paul Sartre’la yapılmış uzun ve ağırbaşlı konuşmalar yayımlıyor. Düşünüyorum da, neden olmasın? Kapitalizmin gerçekçiliği diyebiliriz buna. Reklamcılık çabası bugün öyle sınırlara ulaşmış bulunuyor ki nicedir araba satışlarıyla makarna ya da sabun satışlarının bir arada yürütülmesini hiç yadırgamıyoruz. Alıştık artık. Cinsellik niçin ayrı kalsın?”</span> <span class="ideitalik">Playboy</span> büyük bir yayın organı. Baskı sayısı 3 milyona değiyor.</p>

  <p class="normal">Yalnız, <span class="ideitalik">Adam</span> dergisinin bir yanı var ki, dergiyi hazırlayanların bazı konular üstünde pek fazla düşünmediklerini gösteriyor. Erotik fotoğraflar ve yazılar dışında kalan bölümlerden söz etmek istiyorum. Sözgelimi av ve avcılıkla ilgilenenlerin pek fazla sayıda olduklarını hiç sanmam. Salt bu tür yabancı dergilerde var diye konulmuş bir sayfa. Bunun gibi başka sayfalar, başka bölümler de gösterilebilir. <span class="ideitalik">Adam</span>’ın erotik edebiyatın ürünlerine yer vermesi kendisi için yararlı olacak, ayrıca bir boşluğu dolduracaktır. Bence bu dergi <span class="ideitalik">Playboy</span> ve <span class="ideitalik">Lui</span>’den çok Fransa’da yayımlanan <span class="ideitalik">Plexus</span> dergisini örnek alsa daha ilginç olur. Çünkü <span class="ideitalik">Plexus</span> yine de, cinselliği bir araç gibi değil, bir sorun gibi ele alıyor.</p>

  <p class="normal"><span class="ideitalik">Adam</span> gibi dergilerden eğitsel bir işlev beklemek fazla, hatta yanlış bir şeydir. Yine de, her şeyin yüksek düzeyde olanının, hiç değilse global planda, böyle bir işleve ters düşmeyeceği kanısındayım. Bununla <span class="ideitalik">Adam</span>’a yüksek düzeyde bir dergi demiş olmamalıyım. Ama benzerlerinden çok farklı olduğu da açık. Pornografiyi minderden kaldırıp koltuğa oturtuyor. Ağzını da güzelce büzmesini öğretiyor ona.</p>

  <p class="normal">Çocukları ve delikanlıları, cinselliğe ilişkin ve türlü yıkıntılar yapabilecek yayınlara karşı korumak için alınan tedbirler uygun olabilir. Ama alkolizme karşı savaş söz konusu olduğu zaman niçin kimsenin aklına içkievlerini kapatmak gelmiyor? O zaman, ergin kimseler için yasak olmayan bir yayının salt çocuklara ve delikanlılara zararı dokunabilir diye yasaklanmasını nasıl açıklayacağız?</p>

  <p class="normal">Geçende değinmiştim, erotizmin yasaklanması cinselliğe koşullanmış bir edebiyata yol açabilir.<sup class="calibre3"><a href="../Text/Gunubirlik_split_181.html#footnote-100-23" id="footnote-100-23-backlink">[23]</a></sup> Her şeyi cinselliğe bağlayan bir toplumun da giderek kokuşacağı, çürüyeceği kanısındayım. Aslında herkes bu kanıda.</p>

  <p class="sagnormal">5 Aralık 1975</p>
</body>
</html>
