<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>00Gunubirlik</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_142">Mart Ayı Dergileri</h2>

  <p class="normal"><span class="ideitalik">Türk Dili</span>’nde İlhan Başgöz’ün “İnsan Adları ve Toplum” başlıklı ilginç bir incelemesini okuduk. İlhan Başgöz, bu konudaki çalışmasını 1972’den bu yana, Erdemli Yörükleri, Divriği demir işçileri, Divriği Gürpınar köylüleri, Ankara’nın aydınları, Ankara’nın gecekonducuları arasında sürdürmüş. Şöyle diyor: <span class="ideitalik">“Eski adlar batıyor, yerlerini yeni ve Öz Türkçe adlar alıyor. Yüz yıl sonra eski adlarımızdan pek azı yaşayacak.”</span> Yeni adların aydın çevrelerden köylere doğru yayıldığını belirtiyor. Ad seçmede çeşitli etkenlerin rol oynadığını, ama bunlar arasında iki öğenin öbürlerini kenara bırakacak kadar büyük payı olduğunu söylüyor: kentleşme ve makineleşme.</p>

  <p class="normal">Militan</p>

  <p class="normal"><span class="ideitalik">Militan</span>’da A. Kadir’le yapılmış ayrıntılı bir konuşma var. Daha önce Vedat Türkali ile de böyle bir konuşma yapılmıştı. Bu tür konuşmalarda yöneltilen sorular önemli. Sorular gerçekten yazarı, sanatçıyı kavrıyorsa, o da apaçık konuşuyor, kaçamak yollara başvurmuyorsa, ortaya tam bir belge çıkıyor. Bence böyle bir belge on eleştiriye bedeldir. A. Kadir’e sorulan sorular da, onun verdiği karşılıklar da ilginç. Sanırım, A. Kadir’in şiirimizi nasıl gördüğü bu konuşmasında olduğu gibi ortaya çıkıyor.</p>

  <p class="normal">Yine <span class="ideitalik">Militan</span>’da Mehmet Ergün’ün “Kemal Özer’in Şiirinin Yeni Dönemi” başlıklı bir eleştirisi var. Kemal Özer’in toplumcu şiire geçtikten sonra bir yineleme içinde olduğunu, yapıtlarında sesleni öğesiyle yetindiğini, insani durumları birer nesne gibi dışta bıraktığını söyleyerek onun iyi niyetli ama yeterli olmayan bir girişimi sürdürdüğünü söylüyor. Mehmet Ergün’ün gösterdiği kanıtların çoğuna katılmamak elde değil. Bana sorarsanız, Kemal Özer’in şiiri eskiden de böyle donuk ve duruktu. Hiçbir zaman özgün bir yan bulmamışımdır onun yapıtlarında. Gerçekte onun iki değil, üç dönemi vardır: İlk sıralarda Garip şiirinin izindeydi, 1956’larda İkinci Yeni’ye katıldı, 1970’ten sonra da toplumcu, kavgacı şiire yönelmek istedi. Ama her değişiminde bir önceki dönemini toptan inkâr etmiş, eski ustalarına karşı çıkmıştır. İkinci Yeni’nin adı edilen şairlerinin arasına girişi de (niçin saklamalı) biraz beleşten olmuştur. Bir Tevfik Akdağ, bir Ergin Günçe, bir Özdemir İnce, başlangıçta bir Hilmi Yavuz kenarda görülmüş, Kemal Özer iyi bir şair sayılmıştır. Bence Kemal Özer üç döneminde de beylik araçlarla çalışmıştır. Sözgelimi İkinci Yeni döneminde hep <span class="ideitalik">“başkalarının kıravatıyla”</span> (söz Ece Ayhan’ındır) resim çektirmişti. Toplumcu şiire geçtikten sonra da aynı tutumu izlemiştir. Eskiden mazmunlarla yazıyordu, şimdi de sloganlarla yazıyor. Ben bu ikisi arasında bir ayrım görmüyorum. Yine de İkinci Yeni dönemindeki şiirlerinde daha bir işçilik değeri olduğu kanısındayım. Çünkü o sıralarda daha amatördü, şiiri daha çok seven bir arkadaştı Kemal Özer.</p>

  <p class="normal">Varlık</p>

  <p class="normal"><span class="ideitalik">Varlık</span>’ta Oktay Akbal’la bir konuşma yapılmış. Oktay Akbal, öykülerini, romanlarını “otobiyografik” nitelikte bulanlara tutuluyor. Şöyle diyor bir yerde: <span class="ideitalik">“ ‘Ben’ diye yazınca, ‘ben’i Oktay Akbal’ın ta kendisi sayıyor kimi okurlar, eleştirmenler ya da eleştirmen heveslileri. Kolaya kaçmaktır bu, hem de en kolaya. Burda bir açıklama yapsam mı? Benim öykülerim okurlarda bir gerçeklik, bir yaşanmışlık duygusu uyandırır. Bu yüzden yaşanmış öykülerdir onlar, diyorum, ben ‘yaşadım’ demiyorum. Romanlarımda geçen olayları, sevileri, serüvenleri benim yaşadığımı sananlar aldanırlar. Bunlardan pek azında ben varım. Kişi olarak değil, yazar olarak yaşadığım olaylardır onlar.”</span> Oktay Akbal benim “Günübirlik”te “Otobiyografiye Kapananlar” başlıklı yazımdan da biraz alınmış.<sup class="calibre3"><a href="../Text/Gunubirlik_split_181.html#footnote-100-31" id="footnote-100-31-backlink">[31]</a></sup> Geçende rastlaştığımızda söyledi. Kendisine anlattım, burda da açıklayayım: O yazımın Oktay Akbal’ın yapıtlarıyla bir ilgisi yoktu. Ben romanda otobiyografiye kılıkılına bağlı kalanlara, bütün romanlarının sınırı hiç zorlamadan yazanlara değinmek istemiştim. Oktay Akbal bu konuşmada eleştiri üstüne sözler de ediyor. Ona bakarsanız, bizde eleştiri yok, kitap tanıtma yazıları da yetersiz: <span class="ideitalik">“Kimileri var, kitabı değil, kendini tanıtıyor... Kitabı değil, kitap tanıtıcısının özyaşam öyküsünü okuyoruz bu tanıtmalarda. Ben şöyle böyle otuz yıldır edebiyat alanındayım. Tek bir eleştirici, ama gerçek anlamıyla eleştirici yetişmedi daha.”</span></p>

  <p class="normal">Yeni Ufuklar</p>

  <p class="normal">Afşar Timuçin, <span class="ideitalik">Yeni Ufuklar</span>’da Sabahattin Eyüboğlu için şunları söylüyor: <span class="ideitalik">“Onda gerçek anlamında özgün düşünceyi buluyoruz. O ne büyük bir filozofun gönüllü çömezidir, ne de herhangi bir felsefe okulunun sözcüsü ve yorumcusu. Düşünmek metin yorumculuğunu aşan bir şeydir (...) Sabahattin Eyüboğlu Batı hayranlarını da, Batıyı umacı sayanları da gülünç düşüren bir düşünce genişliğine ulaşmıştı.”</span></p>

  <p class="normal">Birikim</p>

  <p class="normal"><span class="ideitalik">Birikim</span> dergisinde ilginç yazılar var. En çok Mehmet Ayhan’ın “Kültür Sorunu veya Kültür Teorisi” başlıklı yazısı dikkatimi çekti. Mehmet Ayhan’a göre, kültürü üstyapı olarak görmek isteyenlere rastlanıyor; oysa kültürü toplumsal bütün içinde yalnız üstyapıya ya da altyapıya özgü bir öğe olarak görmek doğru sonuç vermez. Kültür de, dil gibi (yazar burda Stalin’in dil görüşünü anıyor) üstyapıya sığmamaktadır. Mehmet Ayhan A. A. Zvorkin’in kültür tanımını ele alıyor: <span class="ideitalik">“doğanın yarattıklarına karşın, insan tarafından yaratılan her şey.”</span></p>

  <p class="normal">Hisar</p>

  <p class="normal"><span class="ideitalik">Hisar</span>’da, Mehmet Kaplan “Seçim ve Sorumluluk” başlıklı yazısında Tevfik Fikret’in “Tefelsüf” adlı manzumesinden söz ederken şöyle diyor: <span class="ideitalik">“Bu şiir varoluşçu filozofların ve fikirleri onlarınkine çok yakın alan Alain’in düşüncelerine tamamiyle uyar.“</span> Mehmet Kaplan bizim sanatçılarımızla varoluşçu felsefe arasında bağlantı kurmayı çok seviyor nedense. Birkaç yıl önce Milli Kütüphane’de Cahit Sıtkı Tarancı’nın anısına düzenlenmiş bir toplantıda da bu şairin varoluşçu olduğunu söylemişti. Bilmem, o konuşmasının metnini sonradan yayımladı mı? Bence Tevfik Fikret’le de, Cahit Sıtkı Tarancı’yla da varoluşçu felsefe arasında hiçbir ilişki, bir benzerlik kurulamaz. Bir iki noktanın benzerliği kişiyi kimi zaman aldatıcı sonuçlara götürebiliyor.</p>

  <p class="normal">Ya Alain? Alain’in varoluşçulara çok yakın olduğunu söylüyor Mehmet Kaplan. Bu yargıya nasıl varıyor acaba?</p>

  <p class="sagnormal">13 Mart 1976</p>
</body>
</html>
