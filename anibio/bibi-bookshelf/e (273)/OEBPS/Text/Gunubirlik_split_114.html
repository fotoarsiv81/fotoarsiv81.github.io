<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>00Gunubirlik</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_111">Amma Masal Ha! (2)</h2>

  <p class="normal">Anna Masala’ya göre Sait Faik’te, esinlendiği romantik kaynağa karşın, bir argo anlatımı, bir Doğu ve derviş ruhu vardır. Sait Faik’e argoyla yazan bir yazar denilmeyeceği gibi, dilde kendine özgü bir argo, bir “jargon” kurmuş bir yazar da denemez. Sait Faik, ortak dilin, en yaygın bir konuşma dilinin şiirini yakalamış bir sanatçıdır. Ayrıca bayan Anna Masala Sait Faik’te Halit Ziya’dan, Ömer Seyfettin’den, Refik Halit Karay’dan ve Maupassant’dan gelen etkiler arıyor. Bir yerde de Emile Zola’nın natüralizmine bağlamak istiyor onu. Ömer Seyfettin kim, Sait Faik kim? Zola nerde, Sait Faik nerde? Anlaşıldığına göre Bayan Anna Masala Sait Faik’i yapıtlarından okuma olanağını bulamamış, kendisine dostlarının verdiği sözlü bilgilerle yetinmiş, kimi zaman da bunları birbirine karıştırmış.</p>

  <p class="normal">Bayan Anna Masala daha sonra 1972’de Roma’da <span class="ideitalik">Çağdaş Türk Şiiri</span> (<span class="ideitalik">Poesia Turca Contemporanea</span>) başlığı altında yayımladığı güldestede adları geçen şairleri sayıyor: <span class="ideitalik">Vietnam Savaşımız</span>’ın şairi Fazıl Hüsnü Dağlarca, Oktay Rifat, Melih Cevdet Anday ve Orhan Veli Kanık, Asaf Hâlet Çelebi, Bedri Rahmi Eyüboğlu, İlhan Berk, Behçet Necatigil, Kemalettin Kamu, Attilâ İlhan, Edip Cansever, Asaf Özdemir, Sezai Karakoç. Bunların yanı sıra çok önemsediği bir ad: Osman Türkay.</p>

  <p class="normal">Ama demin de belirttiğimiz gibi Bayan Anna Masala’nın günümüz yeni Türk şiirinde asıl önemsediği şair Ümit Yaşar Oğuzcan’dır. Ümit Yaşar Oğuzcan için ayrıca özel bir bölüm açmanın, onun üstünde ayrıntılı olarak durmanın zorunlu olduğunu söylüyor. Çünkü bu sanatçı çağdaş Türk şiirinin en “bereketli” şairidir. Çarpıcı, çok ilginç bir şiir deneyidir onunki. Kendini “militan” bir şiire adamıştır. Türk duyarlığını canlandırmaktadır.</p>

  <p class="normal"><span class="ideitalik">“Günde yirmi dört saat düşünen”</span> bu ağır işçinin yapıtı üstünde nice durulsa yeridir. Aslında onun yaşamı da yapıtı gibi ilginç ve değişiktir. Karısının adı Özhan’dır: Ümit Yaşar Oğuzcan karısında kadınlık ülküsünün en değerli temsilcisini bulmuştur. Bir şans olmuştur onun için Özhan gibi bir kadına rastlamak. Anna Masala, daha sonra, Ümit Yaşar Oğuzcan’ın İş Bankası’nın “Kültür Servisi”ni yönettiğini belirttikten, İş Bankası’nın İtalyancasını da yazdıktan sonra, bir dipnot düşüyor, onun, Âşık Veysel’in anısına adadığı <span class="ideitalik">Dostlar Beni Hatırlasın</span> adlı seçmeler kitabının ne kadar sattığını da belirtiyor: <span class="ideitalik">“yaklaşık”</span>olarak 500.000 satmış bu yapıt.</p>

  <p class="normal">Bayan Anna Masala böylece çok dikkatli bir araştırmacı olduğunu ortaya koyuyor, <span class="ideitalik">“yaklaşık olarak”</span> deyimini de kullanmakla kesin konuşmayı sevmediğini de kanıtlıyor. İş bununla bitse iyi, Bayan Anna Masala’nın yüz yıllık Türk şiirine kuşbakışı bakma savaşındaki yirmi iki sayfalık incelemesinde İtalyan şiirseverler için iyice aydınlatıcı başka dipnotlar da var. Sözgelimi ezandaki “Ulu Tanrı” sözcüğüyle “Allahüekber” sözcüğünün aynı anlama geldiğini de öğreniyorlar İtalyan şiirseverler. Dahası Ionesco’nun <span class="ideitalik">Gergedan</span> adlı yapıtının 1971’de İstanbul’da Kabare Tiyatrosu’nda sahneye konduğunu, Samet Ağaoğlu’nun babasının ünlü bir siyasa adamı olduğunu, adının Ahmet Ağaoğlu olduğunu da belirtiyor. Bunun üstüne, onların Adalet Ağaoğlu ile bir soy ilişkileri olmadığını belirten başka bir dipnot daha arıyorsunuz, ama bulamıyorsunuz.</p>

  <p class="normal">Bayan Anna Masala’nın yeni Türk şiirinde çok önemsediği ve çok ilginç bulduğu bir şair daha var: Şinasi Özdenoğlu. Bu şairin 1956’da yayımladığı <span class="ideitalik">Macar Rapsodisi</span>, 1967’de yayımladığı <span class="ideitalik">Vietnam Şiiri</span> adlı kitapların ayrı bir yeri olduğu kanısında.</p>

  <p class="normal">Düzyazı alanında XX. yüzyıl Türk yazarlarını da ele alıyor Bayan Anna Masala. Halide Edip Adıvar’ın <span class="ideitalik">Yeni Turan</span>, <span class="ideitalik">Ateşten Gömlek</span>, <span class="ideitalik">Sinekli Bakkal</span> adlı yapıtlarını, Yakup Kadri Karaosmanoğlu’nun <span class="ideitalik">Nur Baba</span>’sını ve <span class="ideitalik">Yaban</span>’ını andıktan sonra son çağ yazarlarına getiriyor sözü. Reşat Nuri Güntekin’in, Peyami Safa’nın, Mithat Cemal Kuntay’ın, Abdülhak Şinasi Hisar’ın, Mahmut Yesari’nin adlarını da anıyor. Türk edebiyatının 1930-1940 yılları arasında üç büyük toplulukça temsil edildiğini belirtiyor: a) bağımsızlar, b) toplumcu topluluk, c) yeni eğilim. Ne var ki bu toplulukları meydana getiren yazarlar üstüne tek sözcük söylemiyor.</p>

  <p class="normal">Sonra da Sait Faik’i, Halikarnas Balıkçısı’nı, Samet Ağaoğlu’nu, Haldun Taner’i, Tarık Buğra’yı, Cengiz Dağcı’yı, Mustafa Necati Sepetçioğlu’nu, Ali Yörük’ü, Afif Yesari’yi ele alıyor. Bunlar Bayan Anna Masala’nın önemsediği adlardır. Bunun yanı sıra şu yazarların yalnızca adlarını, doğum-ölüm ya da doğum tarihlerini yazmakla yetiniyor: Sadri Ertem, Sabahattin Ali, Selahattin Enis, Bekir Sıtkı Kunt, Cevdet Kudret Solok, İlhan Tarus, Kemal Tahir, Kemal Bilbaşar, Orhan Kemal, Samim Kocagöz, Faik Baysal, Mehmet Seyda, Talip Apaydın, Fakir Baykurt, Tarık Dursun ve Yaşar Kemal. Yaşar Kemal’i önemsiyor, ona ayrı bir bölüm açıyor.</p>

  <p class="normal">Hele bu adlar arasından biri için öyle bir şey yapıyor ki araştırma tarihlerinin her birine önsöz olarak geçeceği kanısındayız. Reşat Enis’i iki ayrı yazar olarak tanıyor Bayan Anna Masala: Reşat Enis ve Reşat Enis Aygen. İki adı da ayrı ayrı anıyor aynı topluluk içinde. Reşat Enis’in Balzac’tan, Zola’dan, Marx’çı düşünceden esinlendiğini yazıyor. Reşat Enis Aygen’in ise yalnızca adını etmekle yetiniyor. Yani Reşat Enis’i Reşat Enis Aygen’den daha ilginç bir yazar buluyor.</p>

  <p class="sagnormal">28 Ekim 1975</p>
</body>
</html>
