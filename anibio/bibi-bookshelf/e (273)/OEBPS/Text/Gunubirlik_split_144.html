<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>00Gunubirlik</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_141">Gelenek Bağı</h2>

  <p class="normal">Şiirin kavgasını yapan, yıkıcı, öncü davranışın yanı sıra yapıcı, onarıcı, toplayıcı, çekili düzenli bir şiirin de yaşaması gereğini kimse yadsıyamaz. Sanırım, yadsıyamıyor da. Eliot gibi, Saint-John Perse gibi, Yahya Kemal gibi geleneğe bağlı ustalar, kendi ülkelerindeki şiirin bir kesimde ulaştığı sanat uygarlığını da temsil ediyorlar. Yurdumuzda bugün eski şiir yöndeşi şairler için bunu hangi ölçüde söyleyebiliriz?</p>

  <p class="normal">Sanatta öncülerin gelenekçilere göre ülke çapında daha etkin, daha yaygın oldukları tek ülke belki de Türkiye. Neden bu? Önce, gelenekçiler geleneğin yalnız ölü biçimlerini kullanmaktalar. Donmuş sözcüklerle, eskiye eskiye pörsümüş benzetmelerle, görüntü değerini yitirmiş laf dizileriyle şiirlerini kurtarmak istiyorlar. Üstelik bunu şimdilerde Orhan Veli’yle gelen şiirin ilk kuruluş olanaklarını kullanarak, yani karşı çıktıkları biçimlere bel bağlayarak yapıyorlar. Neoklasik bir edebiyat yaratacaklarına, yenilik şiirinin biçimlerini alıyorlar, özünü boşalttıktan sonra, bir iki romantik öğeyle dolduruyorlar. Bu bakımdan biçim yönünden de, öz yönünden de bunların gerçek gelenekçiliklerinden rahatça kuşkulanabiliriz. İşte bu tutarsızlıktır ki gelenekçi kesimde yıllardır yeni ve önemli bir şairin yetişmesini önlemiştir. Çünkü 1940’tan bu yana şiirimizin kendisini birkaç kez yenilemeye kalkışmasıyla güçlü, yetenekli şairlerin çoğu öncü devinimlere katılmışlardır, güçlü eleştirmenlerin hemen hepsi bunları desteklemiştir, eski şiiri sürdürmek isteyenler nicelik bakımından da, nitelik bakımından da azınlıkta kalmışlardır. Sonuç olarak klasik eğilimin gücü uçmuştur. Dil devrimi de eski sözcüklerin çağrışım zenginliklerini silip süpürünce durum iyice değişmiştir. Eski şiiri savunan eleştirmenlerin yetersizlikleri, etkisizlikleri, şiir konusundaki bilinçsizlikleri de üstüne üstlük.</p>

  <p class="normal">Aslında her sanat yapıtının bir gelenek bağı taşıması gereklidir. Ne var ki, bu doğal bir şey, zaten olan bir şey. Hiçbir sanatçı bir edebiyatta bir başına değildir. Ancak geleneği olduğu gibi sürdürmekle “gelenek bağı” apayrı şeylerdir.</p>

  <p class="normal">Gelenek bağı kavramı birbiri ardı sıra akmış birçok gelenek dönemini, birçok da çıkış devinimini içermektedir. Gelenekler kendilerine aykırı sonuçlar da doğurabiliyor. Sözgelimi Rus nihilizmini geleneksel Rus dindarlığı doğurmuştur. Bizim eski şiiri olduğu gibi sürdürme çabasında olan gelenekçilerimize ressam Rouault’nun şu sözlerini anımsatmak yerinde olacak: <span class="ideitalik">“Geçmişteki ustaları ancak onlardan başka türlü olmakla, onlarınkine benzemeyen bir yapıt yaratmakla sevebiliriz.”</span></p>

  <p class="normal">Eski şiir yöndeşlerinin özellikleri bu kadar değil. Başka noktalarda da beliren tutumları var.</p>

  <p class="normal">Bunların 1940’tan bu yana gelişen şiire karşı takındıkları tavır iyice siyasal bir tavırdır. Yeni şiiri yadsırken şiirsel planda değil, yüzde yüz ideolojik planda devinmektedirler. Bu bakımdan güdümlü edebiyata karşı ne söylenebilirse onlara karşı da söylenebilir.</p>

  <p class="normal">Böyle olunca, bütün özgürlük türkülerine karşın çok dar bir alanda devinmek zorunda bırakıyorlar kendilerini. Bütün yollarını tıkıyorlar. Bu da şundan oluyor belki: bizdeki gelenekçinin sanat tavrı kendine özgü bir çizgide oluşmamaktadır, karşı kesimde ne oluyorsa onun tersini yapmak, böylece bütün silahlarını yeni şiirin, öncü sanatın varlığından çıkarmak gibi bir davranış var. Oysa gelenekçilerin şiirde kendiliklerinden sahip çıkacakları bazı şeyler olması gerekirdi.</p>

  <p class="normal">Üçüncü olarak gelenekçiler, nedense, şiir üstüne kafa yormuyorlar.</p>

  <p class="sagnormal">11 Mart 1976</p>
</body>
</html>
