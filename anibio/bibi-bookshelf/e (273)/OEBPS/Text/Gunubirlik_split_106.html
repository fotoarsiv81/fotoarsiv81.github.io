<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>00Gunubirlik</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_103">TDK Ödülleri</h2>

  <p class="normal">Bu yılki Türk Dil Kurumu ödülleri yalnız roman, öykü, çeviri dallarında verildi. Öbür dallarda ödüle katılan yapıtların gerekli oyu sağlamadığı anlaşılıyor: şiir, deneme-eleştiri-gezi, oyun dallarında ödül verilmemiş. Oyun dalındaki aday yapıtları bilmiyorum. Ama şiir, deneme-eleştiri kitaplarını okudum. Şiirde Edip Cansever’in, Bedri Rahmi Eyüboğlu’nun, Özdemir İnce’nin, Halim Uğurlu’nun, Mehmet Karabulut’un kitapları var. Deneme-eleştiri-gezi dalında Rauf Mutluay’ın, Asım Bezirci’nin, Bekir Yıldız’ın kitapları.</p>

  <p class="normal">Ödüller günümüzde önem kazanmaya başlamıştır. Çünkü ödül, bir yapıtın pazarlanmasında önemli bir öğedir artık. Ödül kazanan kitabın satış şansı artıyor, yeni baskılar yapabilmesi olanağı doğuyor; yazarın, adı duyulduğu için, bir bakıma yolu açılıyor; eski ve yeni yapıtları okur yönünden daha çok değerlendiriliyor, eleştirmenin dikkatini daha çok çekiyor, tartışılıyor. Bu yüzden, bundan sonra ödüllerin kavgası da, eleştirisi de eskiye oranla daha çok yapılacaktır.</p>

  <p class="normal">Seçiciler kurulu bazı dallarda niçin ödüle layık yapıt bulamamış acaba? Sözgelimi şiirde bir Bedri Rahmi Eyüboğlu’nun ya da bir Edip Cansever’in yapıtlarını niçin yadsımış da, öbür dallarda, sözgelimi romanda, bazı yapıtları taçlandırmış?</p>

  <p class="normal"><span class="ideitalik">Türk Dili</span> dergisinin Ekim sayısında Bedri Rahmi Eyüboğlu’nun ölümü üstüne yayımlanan haberde şu cümleleri okuyoruz: <span class="ideitalik">“Resmimizin etkin araştırıcısı ve eğiticisi oluşunun yanısıra, çok değerli bir ozan ve yazar olarak da ulusal çığır açıcı bu büyük ustanın, genç sayılacak bir yaşta aramızdan ayrılması derin üzüntü yarattı. Yapıtlarıyla yüzyıllar süresince yaşayacağına inanmaktayız.”</span></p>

  <p class="normal">İşin ilginç yanı seçici kurulun bir üyesinin aynı zamanda <span class="ideitalik">Türk Dili</span> dergisinin yazı kurulu üyesi olması. O üye yapıtlarıyla yüzyıllar süresince yaşayacağına inandığını belirttiği bu “çok değerli” şaire ödül raporunda oyunu vermiş mi acaba?</p>

  <p class="normal">İşi başka bir yönden ele alalım. Türk Dil Kurumu edebiyat ödülleri altı dalda verilir. Oylarla altı dalda bir bütün kurulması da önemli. Füruzan’a romanda ödül verilirken, şiirde Edip Cansever’in değerlendirilmeyişi de ilginçtir. Çünkü Füruzan’ın <span class="ideitalik">47’liler</span>’le romanda ulaştığı noktayla Edip Cansever’in <span class="ideitalik">Sonrası Kalır</span> adlı yapıtının şiirde vardığı çizgi arasında ister istemez bir karşılaştırma yapmaya götürüyor kişiyi. Bence, <span class="ideitalik">Sonrası Kalır</span>, ergin, usta işi bir yapıt. <span class="ideitalik">47’liler</span> ise başarısı söz götürür, üstelik Türkçe yanlışlarıyla dolu, kusurlu bir ilk yapıt. Aynı karşılaştırmayı <span class="ideitalik">47’liler</span>’le roman dalında ödüle katılmış başka aday yapıtlar arasında da yapabiliriz. <span class="ideitalik">47’liler</span> Erdal Öz’ün <span class="ideitalik">Yaralısın</span>’ından, Mehmed Kemal’in <span class="ideitalik">Sürgün Alayı</span>’ndan daha mı iyi bir yapıt? Ama bu o kadar önemli olmayacaktır. Seçiciler kurulu bir yapıtı öbürüne karşı seçmiştir. Kurulun gerçeğidir artık o sonuç. Bir dalda hiç ödül verilmeyişi öyle değil ama.</p>

  <p class="normal">Bir dalda hiç ödül verilmeyişi yanlış ödüllendirilmeden daha dramatik bir sonuçtur. Çünkü aday yapıtları bir aşağılama tavrı da gizlidir onda. Ayrıca seçici kurul üyelerini daha çok bağlar. Üstelik, Türk Dil Kurumu edebiyat ödülleri seçici kurul üyelerinin çoğunluğunu şairler meydana getiriyor: Cevdet Kudret, Sabahattin Kudret Aksal, Necati Cumalı, Mustafa Şerif Onaran, Sami Karaören.</p>

  <p class="normal">Seçici kurul üyelerinin çoğu şair ya, hepsi aynı zamanda deneme, eleştiri yazarı. Buna karşın, deneme-eleştiri-gezi dalında da ödül almaya layık yapıt bulamamışlar.</p>

  <p class="normal">Türk Dil Kurumu’nun son kurultayında seçici kurul raporlarının yayımlanması önerilmişti. Kurum yöneticileri, hiç değilse, oy dağılımını yayımlamalıdırlar. Hangi seçici kurul üyesi hangi yapıta oy vermiş, belli olmalıdır. Yoksa her üye sonuçlara katılıyor demektir.</p>

  <p class="normal">Ben Bedri Rahmi Eyüboğlu’nun aldığı oyu merak ediyorum.</p>

  <p class="normal">Çünkü, çok iyi biliyorum ki, seçici kurul toplantısı birkaç gün sonra yapılsaydı şiir ödülü onun kitabına verilecekti.</p>

  <p class="normal">O zaman şu soru: Seçici kurul üyeleri bir yapıtın yazarı diriyse başka, ölüyse başka türlü mü oy kullanıyor?</p>

  <p class="sagnormal">9 Ekim 1975</p>
</body>
</html>
