<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>00Gunubirlik</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_144">Alkış</h2>

  <p class="normal"><span class="ideitalik">Alkış</span> adlı yeni bir tiyatro dergisi yayımlanmaya başladı. İlk sayıda derginin amacı şöyle belirtiliyor: Her şeyden önce, çağın gerçeklerine, Türkiyenin koşullarına ters düşmeyen ilerici, devrimci, kısacası namuslu bir yayın organı olmak; salt büyük kentlerin tiyatrosever okuyucularına değil, tüm Anadolu halkına seslenebilmek; kendi konusunda bilimsel yazıların, araştırmaların yanı sıra, eğlendirici türde yazılar da yayımlamak.</p>

  <p class="normal">İlk sayıda Erkan Kemal’in “Türkiye’de Tiyatro Dergileri“ başlıklı bir derlemesi var. Bu derlemeden öğreniyoruz ki, ülkemizde bugüne dek kırk kadar tiyatro dergisi çıkmış; yazarın aldığı dergilerin yedisi eski yazıyla, otuz ikisi yeni yazıyla yayımlanmış. Yalnız, sayının büyüklüğü bizi aldatmasın, bu dergilerin hemen hepsi belli tiyatro girişimlerinin program dergileridir. Bununla tiyatroların program dergilerini küçümsemiş mi oluyorum? Değil, program dergilerinde de çok güzel yazılar, özellikle yabancı oyunlar üstüne tanıtıcı yazılar yayımlanmakta. Ancak bunların, bizim anladığımız anlamda gerçek dergi niteliği taşımadıkları da bir gerçek. Çünkü hiçbiri ülkemizdeki öbür tiyatroların çalışmalarıyla ilgili yazılara, eleştirilere yer vermez. Sözgelimi Sururilerin program dergisi Kenterlerdeki oyunlarla ilgilenmez. İçinde bulunduğu ortama eleştirel gözle bakmayan yayın organlarına dergi diyemiyorum ben.</p>

  <p class="normal">Ülkemizde yayımlanmış gerçek tiyatro dergilerinin sayısı üçü-dördü geçmemiş. Bunların arasında, Muhsin Ertuğrul’un <span class="ideitalik">Perde ve Sahne</span>’sini, Haldun Taner’in <span class="ideitalik">Oyun</span>’unu, Tanju Cılızoğlu’nun, Akarsuların dergilerini sayabiliriz. Şimdi de, işte, <span class="ideitalik">Alkış</span> yayımlanıyor. <span class="ideitalik">Alkış</span> gerçek bir tiyatro dergisi olabilecek mi? İlk sayıda bunun ipuçları var. Bence, repertuvar eleştirisine girmeli <span class="ideitalik">Alkış</span>. Bütün yayın topluluklarını bu açıdan sıcağı sıcağına gözden geçirmeli.</p>

  <p class="normal">Dergide Ülkü Tamer’in “Tiyatro Krizi Üzerine” başlıklı yazısı çok ilginç geldi bana. Ülkü Tamer, tiyatrocuların son yıllarda hep bir tiyatro krizinden söz ettiklerini, neden olarak da televizyonu, belediye rüsumunun, bilet bedellerinin, salon kiralarının yüksekliğini gösterdiklerini söylüyor, sonra da şöyle bir soru atıyor ortaya: <span class="ideitalik">“Tiyatro var mı ki, kriz olsun?”</span></p>

  <p class="normal">Ülkü Tamer’i dinleyelim: <span class="ideitalik">“Tiyatrolara gidiyorsunuz, oyun yok, oyuncu yok, dekor yok, ciddiyet yok. Bir başka deyimle satılan mal berbat. Bu mal nasıl alıcı bulsun? Önemli olan, oyunlar tutmuyor, çünkü televizyon seyircisi çoğaldı bahanesinin arkasına gizlenmek değil, güçlü olmak, tutarlı olmak, kaliteli olmak, seyirciyi televizyonun başından koparıp perdenin önüne getirmektir.“</span> Yazarıyla, yöneticisiyle, oyuncusuyla, dekorcusuyla pırıl pırıl ortaya çıkmış her oyunun seyirci bulduğunu da söylüyor Ülkü Tamer. Sonra, daha ileri gidiyor, ekliyor: <span class="ideitalik">”Üstelik, başka ülkelerde daha ilk temsilden, hatta ilk perdeden sonra afişten indirilecek berbat oyunlar uzun süre oynamışlardır.”</span></p>

  <p class="normal"><span class="ideitalik">Alkış</span>’ın ilk sayısı biraz da aceleye gelmiş gibi geldi bana. Doldurma yazılar, haberler de var. Ama dergilerin ilk sayıları hiçbir zaman istendiği gibi olmaz. Nice uğraşılırsa uğraşılsın, böyledir bu. Çıkacak yeni sayılarda daha doyurucu olacağını, ayrıca kendine uygun bir sayfa düzeni ve biçim kuracağını umarım. Bu durumuyla, biçim yönünden, olanaksızlıklar içinde ilkel kalmış bazı yayın organlarını anımsatıyor.</p>

  <p class="normal">Kıbrıs’ta da bir dergi çıkıyor: <span class="ideitalik">Sanat 75</span>. Küçük, temiz bir dergi. Kıbrıslı Türk sanatçıların sesini duyurmak, onların sorunlarına eğilmek için çıkıyor.</p>

  <p class="normal">Ankara’da çıkan <span class="ideitalik">Oluşum</span> dergisinin haziran ve temmuz sayılarının, Türk Dil Kurultayı’nın toplanışı nedeniyle, “Kurultay” özel sayıları olacağını öğrendim. Bu özel sayılarda Kurum’un sorunları ele alınacakmış.</p>

  <p class="sagnormal">24 Mart 1976</p>
</body>
</html>
