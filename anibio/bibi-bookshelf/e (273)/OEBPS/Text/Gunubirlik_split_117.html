<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>00Gunubirlik</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_114">Edebiyat Dergisi (Soyut)</h2>

  <p class="normal">Adı “Edebiyat Dergisi”. Soyadı “Soyut”. Kasım sayısı yeni çıktı (sayı 85). Güzel bir yayın organı. Bugün çıkmakta olan edebiyat dergilerinin en iyilerinden biri. On yıldır çıkıyor. Birçok kez biçim değiştirdi; hatta son bir yılda ad da değiştirdi: <span class="ideitalik">Soyut</span>’ken, <span class="ideitalik">Edebiyat Dergisi</span> oldu. Bu on yılda derginin çıkmasında, yürümesinde üç kişinin rolünü görüyoruz: Halil İbrahim Bahar, Günel Altıntaş, Sait Maden.</p>

  <p class="normal">Halil İbrahim Bahar derginin sahibi ve yazı işleri yönetmeni. Ancak <span class="ideitalik">Soyut</span> döneminde yıllarca Günel Altıntaş’ın emeği ön planda olmuştur. <span class="ideitalik">Soyut</span>, daha çok onun ilişkileriyle, onun çalışmalarıyla çıkmıştır. Dergi batmadan bugüne dek gelmişse, bunu büyük ölçüde Günel Altıntaş’a borçludur. Halil İbrahim Bahar, hele bir ara, sanırım, derginin finansmanıyla uğraşmakla yetinmiştir. Sait Maden’in de baştan beri <span class="ideitalik">Soyut</span>’un bir çeşit “estetik danışmanı” olarak katkılarda bulunduğunu biliyoruz. Ancak bu danışmanlık daha çok derginin biçim olarak hazırlanmasıyla, sayfa düzeniyle vb. ilgiliydi. Günel Altıntaş dergiden ayrıldıktan, <span class="ideitalik">Soyut</span> adı <span class="ideitalik">Edebiyat Dergisi</span>’ne dönüştükten sonra ise Sait Maden’in daha ön planda çalıştığı belli oluyor. Halil İbrahim Bahar da şimdi daha etkin bir biçimde çalışmak durumunda.</p>

  <p class="normal"><span class="ideitalik">Edebiyat Dergisi</span> baştan itibaren birtakım özellikler taşıyor. Bunlarla öbür yayın organlarından ayrılıyor. <span class="ideitalik">Edebiyat Dergisi</span>’ne, yazarları en özgür olan dergi diyebiliriz. Yönetici, ya da yöneticiler, beğendikleri bir yazıyı düşünce, ideoloji, kişisel sataşma niteliklerine fazla önem vermeden basabilmektedirler. Asıl olan harekettir. Bu yüzden güldeste niteliğinde bir dergi <span class="ideitalik">Edebiyat Dergisi</span>. Kümeleşmelerin, akımların dışında kalan yazarlarla her kümeden yazar, rahatça bir arada görünebiliyor. Bu durumun bir sonucu olarak da, on yıllık yayın serüveni içinde, derginin profili (üst üste beş on sayı toplaşan yazarların niteliklerine, tutumlarına göre) zaman zaman değişik görünümler kazanmıştır. Hele Günel Altıntaş’ın atak, delifişek, ele avuca sığmaz kimliği art arda değişik kesimlerden yazarların, sanatçıların görünmesine yol açmıştır. Kısacası, <span class="ideitalik">Edebiyat Dergisi</span>, güldeste niteliğinde bir dergidir, ama bu nitelik aynı sayıda değil, sayıdan sayıya, daha doğrusu sayılardan sayılara belirerek sürmüştür. Böylece derginin on yılda içinde bir tek yüzü değil, birçok yüzü olmuştur.</p>

  <p class="normal">Derginin temel bir tavrı olmamış mı? Bir yüzü olmamış mı? Dikkat edersek, en değişken, ayrıca sık sık değişken bir yazar kadrosunun ötesinde, o yazarların özel tutumlarının ötesinde, <span class="ideitalik">Edebiyat Dergisi</span> edebiyat değerlerini savunmak istemiş hep. Bağnaz yazılara da yer verdiği halde, gerçekte bağnazlığa karşı çıkan bir tutum içinde olmuş. Bütün kuşakları, bütün akımları bir bütün içinde görmek istemiş. Bu da Halil İbrahim Bahar’ın bilgece yansızlığı, hoşgörüsü, Günel Altıntaş’ın çoğunca yoksayıcılığa kadar giden yadsıyıcı hınzırlığını frenleyerek, bu iki tavır Sait Maden’de tartılanarak, dengelenerek meydana gelmiş. En iyi ile en kötü, nötr araştırmayla kişisel sataşma, en yaşlıyla en genç, en soyutla en somut yan yana gelmiş.</p>

  <p class="normal">Temelde bir şiir dergisi <span class="ideitalik">Edebiyat Dergisi</span>. Her türe açık olmakla birlikte, sonuçta bir şiir dergisi. Sonra öykü geliyor. Sonra da eleştiri. Ayrıca bir eleştiri dergisi gibi göründüğü halde, aslında bir ürün dergisi. ”Sürekli eleştiri” deyimi var ya, <span class="ideitalik">Edebiyat Dergisi</span>’ne de “sürekli eleştirmen dergisi” diyebiliriz. Eleştiri yapanların en çok değiştiği dergi.</p>

  <p class="normal">Adını değiştirdikten sonra, <span class="ideitalik">Edebiyat Dergisi</span>’nin daha bir oturmuş duruma geldiği, daha bir ağırbaşlılık kazandığı, edebiyat hayatımızda daha bir ağır bastığı gözlemleniyor. Bugünkü niteliğiyle, belki de, günümüzün en ilginç edebiyat dergisi. Ben, kendi payıma, her ayki sayısını merakla bekliyorum.</p>

  <p class="normal">Yalnız, alışkanlık beter bir şeydir; kişi, Günel Altıntaş adını her zaman arıyor <span class="ideitalik">Edebiyat Dergisi</span>’nin sayfalarında.</p>

  <p class="normal">Bulamayınca da hüzünleniyor.</p>

  <p class="normal">Yoksa on yıl, dostluklar için de uzun bir süre midir?</p>

  <p class="sagnormal">12 Kasım 1975</p>
</body>
</html>
