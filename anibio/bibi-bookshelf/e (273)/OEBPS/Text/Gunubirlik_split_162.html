<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>00Gunubirlik</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_159">Söz Derleme Yönetmeliği</h2>

  <p class="normal">4 Aralık 1932 tarihli bir Bakanlar Kurulu kararnamesi var: “Söz Derleme Yönetmeliği”.</p>

  <p class="normal">Yönetmeliğin 1. maddesinde şöyle deniyor:</p>

  <p class="normal"><span class="ideitalik">“Halk dilinde yaşayan Türkçe sözleri derlemek ve Türk Dili Tetkik Cemiyeti’ne yardımda bulunmak üzere her vilâyette valînin reisliği altında bir derleme heyeti kurulmuştur.”</span></p>

  <p class="normal">Böylece bundan kırk iki yıl önce Türkçe sözcükleri derlemek ve Türk Dil Kurumu’na yardımcı çalışmalar yapmak resmi bir devlet görevi olarak bütün ülke yüzeyine yayılmış oluyor. Kararnamenin altındaki imzalardan üçünü de analım burada: Cumhurbaşkanı Gazi Mustafa Kemal, Başbakan İsmet, Millî Eğitim Bakanı Dr. Reşit Galip.</p>

  <p class="normal">İllerde kurulan “heyet”in öbür üyelerinin kimlikleri de devletçe bu işe nice önem verildiğini gösteriyor. Her ilde valinin başkanlığında Türk Dili Tetkik Cemiyeti’nin il merkez üyeleri, belediye başkanı, en büyük kumandan, il milli eğitim müdürü, sağlık müdürü, ildeki lise, öğretmen okulları ya da ortaokul müdürleri.</p>

  <p class="normal">İlçelerde de söz derleme şubeleri kurulmuş. Kurullara kaymakamın başkanlığında belediye başkanı, “en büyük askerî makam sahibi”, milli eğitim memuru, hükümet hekimi, ortaokul müdürü ve seçilecek iki öğretmen katılıyor.</p>

  <p class="normal">Ülke yüzeyinde her okul bir “derleme ocağı” sayılmış. Okul müdürleri bu ocakların başkanları. Komitelerin her gün, il derleme kurulunun haftada bir gün toplanacağı belirtilmiş.</p>

  <p class="normal">Kararnamedeki şu sözler hükümetin dili Türkçeleştirme çabasına verdiği önemi çok güzel anlatıyor: <span class="ideitalik">“Derleme işi bir meslek ve millet işidir.”</span> Bu yolda büyük çaba ve başarı gösteren memurlara ödüller verileceğini de kararnameden öğreniyoruz. Çalışmaların iyi yürütülebilmesi için bir denetim sistemi de getirilmiş: milli eğitim müfettişleri sürekli olarak denetleyeceklerdir bu çalışmaları.</p>

  <p class="normal">Dil çalışmalarının bu biçimde devlet hizmeti olarak kamu görevlilerine aktarılması bugün bize ütopik gelebilir. Ancak Cumhuriyet’in ilk yıllarındaki ruhu belirtmesi bakımından önemlidir bu. 1926 tarihli Beden Terbiyesi yasasındaki (daha yenilerde değişti bu yasa) <span class="ideitalik">“on sekiz yaşını dolduran her Türk jimnastik yapmaya mecburdur”</span> hükmünü de bu yönden değerlendiriyorum ben. Her alanda korkusuz bir atılım gücü, hiç değilse isteği görülüyor o yıllarda. Her alanda. 1937’de Teşkilâtı Esasiye Kanunu’nun bazı maddelerinin değiştirilmesi konusundaki Büyük Millet Meclisi görüşmelerinin tutanağını okudum geçende. Sınırsız bir atılım gücü varmış o görüşmelere katılan milletvekillerinde. Elbet kendi koşulları içinde.</p>

  <p class="normal">Derleme çabasına dönelim yine. Çalışmanın “millet işi” sayılarak yaygınlaştırılması birkaç koldan yapılmaktadır. Türk Dili Tetkik Cemiyeti’nin de ülke yüzeyine dağılmış bir örgütü vardır. Şubesi olmayan yerlerde halkevleriyle organik bir bağlantı kurulmuştur.</p>

  <p class="normal">Ama o ruhu en iyi belirten bir belge de, Birinci Dil Kurultayı’nda kabul edilen Türk Dili Tetkik Cemiyeti tüzüğünün 9. maddesidir.</p>

  <p class="normal">O maddeyi okuyalım:</p>

  <p class="normal"><span class="ideitalik">“Kendisinde kanunî vasıflar bulunan her Türk, cemiyete aza olabilir. Bunun için yapılacak müracaat üzerine Umumi Merkez Heyeti karar verir.”</span></p>

  <p class="normal">Zaten Türk Dili Tetkik Cemiyeti’nin resmi bir niteliği de var. Derneğin onursal başkanı Milli Eğitim Bakanıdır.</p>

  <p class="normal">Acaba o il derleme kurulları, ilçe derleme şubeleri, okullardaki derleme ocakları nasıl çalıştı? Türk Dili Tetkik Cemiyeti’ne verdikleri raporlar ne gibi katkılar getirdi?</p>

  <p class="normal">Türk Dil Kurumu’nun o eski tüzüğü 1950’lerde değişti sanırsam. Kurum’un üye sınırlamasına gidişi çeşitli yönlerden değerlendirilebilir. Ama, kuşkusuz, her şeyden önce, başlangıçtaki amacı savunma düşüncesiyle yapılmıştır bu.</p>

  <p class="normal">1950 tarihi, kültür alanında çok şeyin bozulduğu, sıkıştığı, kenara itildiği bir tarih olarak karşımıza çıkıyor. Dil konusunda da öyle elbet. Ama, elbet, bunun sonucu olarak, kültür dallarındaki çalışmaların yapısı da, niteliği de değişiyor bu tarihten sonra. Devletten kopan düşünce ve sanat hayatı bir yerde yaygınlığını yitiriyor belki, ama bir yerde de özerkleşiyor, eleştirici bir tavır kazanıyor. İsterseniz buna da işin iyi yanı diyelim.</p>

  <p class="sagnormal">10 Haziran 1976</p>
</body>
</html>
