<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>00Gunubirlik</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_162">Kocakurt</h2>

  <p class="normal">Ahmet Say yayımladığı öykülerle dikkati üstüne çekmişti. Değişik, özgün bir yazar olarak belirmişti. Yenilerde yayımlanan ilk romanı <span class="ideitalik">Kocakurt</span>’la da ayrı bir ilgi uyandıracağı kanısındayım. 1950 kuşağı, 1960 kuşağı öykücülerinde pek rastlanmayan bir <span class="ideitalik">humour</span>’la, eğleniyle dolup taşan bir anlatımı var Ahmet Say’ın. Argoyu da çok güzel kullanıyor, öyle 20-30 sözcüğün içine sıkışıp kalmıyor, şiirsel bir gerilim, içeriğe uygun bir anlatım kıvamı tutturuyor. Bu niteliğiyle <span class="ideitalik">Kocakurt</span>’u bir solukta okuyup bitiriveriyorsunuz. Daha da var mı diyorsunuz. Son yıllarda böyle hızlı bir tempo tutturmuş kitap okumadım desem yeri.</p>

  <p class="normal"><span class="ideitalik">Kocakurt,</span> son çeyrek yüzyıl Türkiye’sinin, bir “lumpen” tipin ağzından ve onun girdiği serüvenlerle, bir öyküsü, bir yerde eleştirisi oluyor. Gerçekte Kocakurt, Ceza Yasası deyimiyle “mazanne-i sû’”<sup class="calibre3"><a href="../Text/Gunubirlik_split_181.html#footnote-100-37" id="footnote-100-37-backlink">[37]</a></sup> tipin 1946’dan, özellikle de 1950’den sonra Türk toplumunda nasıl var olduğunu, politikacı ve tacir tipin arasında benzerliklerinden ötürü nasıl elekten geçtiğini, hatta bir ara, denebilirse, nasıl yükseldiğini gösteren bireşik bir tip. Yazar Kocakurt’u mahpushanede tanıdığını söylüyor. Ama, Jerzy Kosinsky’nin <span class="ideitalik">Boyalı Kuş</span>’ta yaptığı gibi, tipik olayları onun başından geçirmiş. Böylece bir Kocakurt’un değil, Kocakurtların toplumdaki serüvenini anlatmış. Ahmet Say ne yaptığının iyice farkında bir yazar. Türk toplumunda belirli bir kesimin insanını ortaya koyarken, yapıtında kurduğu düzen, olayların gelişişi büyük bir tutarlık içinde. Demin Kosinsky’den söz etmiştim. Yanıltmış olmayayım, Kosinsky’yi salt bir yapıtının kuruluşu dolayısıyla anmıştım, yoksa Ahmet Say’ın onunla hiçbir ilgisi yok. Üstelik Ahmet Say’ın romanının gerisinde Türkiye’ye özgü bir tarihsel şema da var. Ahmet Say bir yerde bir Brecht esprisiyle yaklaşıyor insanlara. Kocakurt’un serüveniyle Türkiye’nin son çeyrek yüzyılda uğradığı tarihsel değişmeler arasında bağlar kuruyor. Ama Kocakurt’un serüveni de ayrı bir serüven olarak bütün ayrıntılarıyla ortaya çıkıyor. Büyük Çiçikof’ların duldasında ve onlardan habersiz çok küçük Kocakurt’ların geliştiğini, çoğaldığını anlatıyor Ahmet Say.</p>

  <p class="normal">Kocakurt değişen hayatın seli içinde sürüklenirken her yeni duruma ayarlıyor kendini. 1950’den sonra gelişen ticaret ve aracılık sisteminin alt sırasında çeşitli işler yaratıyor kendine.</p>

  <p class="normal">Ahmet Say özellikle 1950’den sonra beliren ticaret ortamında her şeyin kapanın elinde kaldığını anlatırken, bunun “lumpen” takımında nasıl bir hırs parıltısı yarattığına da dikkati çekiyor. Bu arada kişiye inanılmaz gibi gelen olaylara da yer veriyor. O hırs, o her an gerçekleşebilme şansı taşıyan başarı isteği düşleri de inanılmaz kılmaktadır.</p>

  <p class="normal">Kocakurt’un anıları belki bir ölçüde düşleri de kapsamaktadır. Yazar baştan sona Kocakurt’u konuşturmakla bu açıdan çok elverişli bir biçim seçmiş. Böylece romandaki bazı açıklar, bazı düğümler kusur olmaktan çıkıyor. Bence Kocakurt bir Murtaza gibi ileri kalacaktır.</p>

  <p class="normal"><span class="ideitalik">Kocakurt</span>’u önemli kılan bir yan da onun tam bir Türk romanı, tam bir Türk yapıtı olmasındadır diyorum: her şeyiyle, tipleriyle, kurgusuyla, olaylarıyla.</p>

  <p class="normal">Romanın sonu da çok iyi bağlanmış. Kocakurt mahpusta genç siyasiler arasında iki genci tanır. Bunların bir gecekonduyu yıktırırken dozerin koluna asılan iki çocuk olduğunu anımsar. Aklında çakılı kalmıştır zaten o tablo. Bu yeni kuşağın ortaya çıkması, koca Kocakurt’u susturacaktır. Çağın, serüven biçiminin, anlatılacak şeylerin, her şeyin değiştiğini anlar. Onlara bir çeşit çekingen saygıyla bakar. Kocadığını da anlamıştır artık. Anlatılacak şeyler değişmiştir. Bitmiştir Kocakurt.</p>

  <p class="normal">Sanırım, Ahmet Say bu kez ilk romanıyla sanat çevresinde büyük ilgi uyandıracak, iş bununla da kalmayacak, yapıtı geniş yığınlara uzanacak. O nefis öyküleri de yayımlanırsa, okur, edebiyatımızın çok değerli bir yazar kazandığını bir de orda görecek. Ahmet Say’ın öyküleri Bilgi Yayınevi’nde şimdi. Yayınevinin tez elden o öyküleri gün ışığına çıkarmasını dileyelim.</p>

  <p class="normal">Yeni yazar, yeni hava.</p>

  <p class="normal">17 Haziran 1976</p>

  <p class="normal"><span class="ideitalik">Türkçe Bilenin İşi Rast Gider</span></p>

  <p class="normal">“Yolda” başlıklı yazımda iki sözcük eksik çıkmış.<sup class="calibre3"><a href="../Text/Gunubirlik_split_181.html#footnote-100-38" id="footnote-100-38-backlink">[38]</a></sup> 1950 kuşağı yazarlarının romanda, öyküde, denemede, anlatım yönünden, daha bir nitelikli olduklarını söylemiştim. “Anlatım yönünden” sözcükleri düştüğü için bir yanlış anlama olabilir. 1950 kuşağının, sözgelimi romanda daha önceki kuşağı aştığı sanılabilir. Oysa doğru değil bu. Bugün bir Kemal Tahir, bir Yaşar Kemal romanda aşılmış değil. Kemal Tahir’in, Yaşar Kemal’in, Orhan Kemal’in, Kemal Bilbaşar’ın yapıtlarını bugün de doruk yapıtlar olarak görüyorum. Yalnız yeni yazarları daha bir tatla okuduğumu da saklamamalıyım. Yeni yazarlar ortak dili kalkındırıyorlar da ondan mı? Sanırım öyle. Ortak dilden uzaklaşan yazar, bir süre büyük parıltılar yaratsa bile, geçici oluyor bu. ”Jargon”la “anlatım”ın ayrımını da burda buluyorum ben. Anlatım, ancak genel dilde gerçekleşebilir. Ya da o dilde gerçekleştiği zaman yücelebilir. Eski dergilerdeki “şive taklidi” tartışmalarını anımsıyorum. O sıralarda öğrenciydim. Yeni yeni yayın yapmaya başlamıştım. Ama o günlerde de anlamsız buluyordum bu tartışmayı. Kimler katılmıştı o tartışmaya? Bir iki ad aklımda: Orhan Kemal, Oktay Akbal, Tarık Buğra...</p>

  <p class="normal">“Fantastik” kavramıyla “olağanüstü “ kavramını karşılaştırırken bazı yazarlar “olağanüstü”yü “fantastik”in bir bölümü olarak görmüşlerdir. Oysa günümüzde “fantastik”, “olağanüstü”ye göre tanımlanmakta, bir yerde onun tersi öğelerden oluştuğu söylenmektedir. Jargon’la anlatım için de aynı şeyi söylemek mümkün. Anlatım jargon’dan uzaklaştıkça ortaya çıkıyor. Jargon’a dadandıkça biraz tanınmaz hale geliyor.</p>

  <p class="normal">1950 kuşağı yazarlarının öykülerinde, romanlarında ortak dile dayanmaları bir özellik olarak ortaya çıkmakta. Köy romancılarının hemen hepsinin 1950 kuşağından olmaları bugün bu gerçeği değiştirmiyor artık. Önemli bir çıkış noktasıdır bu. Son yıllarda 1940 kuşağı yazarlarının da buna daha çok önem vermeye başladıkları görülüyor. Sözgelimi Yaşar Kemal’in <span class="ideitalik">Yusufçuk Yusuf</span>’taki büyük başarısının gizi biraz da burdadır. Orhan Kemal de ölümünden hemen önceki yıllarda ortak dile daha yaslanmaya başlamıştı. Onun eski yapıtlarının daha güçlü olduğunu nasıl açıklayacağız? Bence Orhan Kemal’de son yıllarda bir iniş başlamıştı da ondan bu.</p>

  <p class="normal">Tolstoy, Rus halkının hep atasözleriyle konuştuğuna dikkat etmiş. Bunu eleştirir. Bu tür konuşmanın düşünceyi öldürdüğü kanısındadır. Bir sıvışma, işin içinden sorumsuzca çıkma olarak görür bunu. Bence burda Tolstoy’un yazara bir bildirisi var. Abbas Sayar, peki? Abbas Sayar’ın bütün yapıtı öyle değil mi? Sanırım, Abbas Sayar bu türün ülkemizdeki son iyi temsilcisidir.</p>

  <p class="normal">Atasözü dedim, burda hemen bir İran atasözünü anımsayabiliriz: “Türkçe bilenin işi rast gider”. Türkçe böylesine büyük bir dil. Ama dilimizin son yüzyılda kendisini iki kez yenileme çabasına girdiğini de unutmayalım. Türkçe dil devriminden sonra yeni yeni oturuyor. Bugün de tam oturdu sayılamaz. Belki de bazı yazarları “şive taklidi”ne sürükleyen nedenlerden biri de o günlerde Öz Türkçenin getirdiği sorunlardı, dilin oturmamışlığıydı belki de. 1940 kuşağından olup şive taklidine yönelmemiş yazarların on beş yıl kadar önce yazdıkları bugün daha okunaklı değil onlarınkinden.</p>

  <p class="normal">1950 kuşağı, o yazımda da belirttiğim gibi dil devriminin değerleri içinde daha çok yaşadı. 1960 kuşağı da öyle. Yeni kuşaklar için bu daha çok böyle olacak. Her şey daha doğallaşacak.</p>

  <p class="normal">Şair Oğuz Kâzım Atok yazdığı denemeleri bir kitapta toplamış. Bilmiyordum, emekli generalmiş Oğuz Kâzım Atok. Ülkemizde tek general şair o sanırsam.</p>

  <p class="normal">Ve yeni bir şair: Metin Altıok. <span class="ideitalik">Gezgin</span>’i bir iki kez okudum. Güzel şiirler var içinde. Duyarlılıkla tıka basa. Ama daha önemlisi, şiirin bir dil uğraşı olduğunu daha bu iki kitabında kavramış Metin Altıok. Son yıllarda kullanılmış bazı biçimlere fazlaca bağlı. Yine de ayrıntıda yenilmiyor onlara. Bir hüzün var Metin Altıok şiirlerinde. İç kapayıcı değil, iç açıcı bir hüzün, ancak böyle dersem anlatabiliyorum.</p>

  <p class="sagnormal">1 Temmuz 1976</p>
</body>
</html>
