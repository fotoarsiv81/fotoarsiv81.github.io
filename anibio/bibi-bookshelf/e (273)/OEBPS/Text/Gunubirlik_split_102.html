<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>00Gunubirlik</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_99">Dergiler</h2>

  <p class="normal">Son birkaç yıl içinde bazı dergiler kapandı: <span class="ideitalik">Yeni Edebiyat</span>, <span class="ideitalik">Yeni A</span>, <span class="ideitalik">Güney</span>, <span class="ideitalik">Yordam</span>, <span class="ideitalik">Papirüs</span>, <span class="ideitalik">Türkiye Defteri</span>, vb. Aylık <span class="ideitalik">Yeni Dergi</span>’nin üç ayda bir yayımlanmaya başlayacağı söyleniyor. Belki o da kapandı. Bu arada yeni yayın organları belirdi: <span class="ideitalik">Birikim</span>, <span class="ideitalik">Militan</span>, <span class="ideitalik">Yansıma</span>, <span class="ideitalik">Evrim</span>, <span class="ideitalik">Oluşum</span>, <span class="ideitalik">Milliyet Sanat Dergisi</span>... Şu sıra bir yayın bunalımı içindeyiz. En büyük yayınevlerinin sarsıntıya uğradığı bir dönemde dergilerin iyi durumda olduğu düşünülemez. Bunalımın hangi dergileri alıp götüreceği belli değil.</p>

  <p class="normal">Hüseyin Cahit Yalçın <span class="ideitalik">Edebi Hatıralar</span>’ında yeni bir kuşağın temsilcileri olarak <span class="ideitalik">Servet-i Fünun</span> dergisinde nasıl yazmaya başladıklarını, daha sonra salt kendilerinin olacak <span class="ideitalik">Yeni Mecmua</span> adlı bir dergi kurmak için nasıl çırpındıklarını çok güzel anlatmıştır. O sıralarda <span class="ideitalik">Servet-i Fünun</span>’un baskı sayısı 500’ü aşmamakta, gençlerin kurmak istedikleri <span class="ideitalik">Yeni Mecmua</span>’nın maliyet bedeli 45 lirayı geçmemektedir. Ama asıl önemli olan, gençlerin, o günlerde içinde bulundukları ruhsal durumdur. Büyük bir tutku birleştirmektedir onları. Yeni bir şey yapmanın, ya da bir şeyler yapmanın sevinci, hırsı, sevgisi... <span class="ideitalik">Servet-i Fünun</span>’dan bugüne yıllar geçti. Art arda birçok kuşak geldi. Yüzlerce dergi yayımlandı. Şu önemli nokta ise hiç değişmedi: edebiyatta yeni bir devinimin gücü, büyük ölçüde, o devinimi götürecek sanatçıların birbirlerine karşı duydukları sevgide, güvende de saklıdır. Hep öyle olmuştur. Yayın organlarının yükseliş dönemleri hep sanatçılar, yazarlar arasında inancın ve sevginin yarattığı doğurgan diyalog evrelerine rastlar. Bu diyalog olmadan özellikle düşünce planında hiçbir şey gerçekleştirilemez.</p>

  <p class="normal">Dergiler, başka ülkelerde, sözgelimi Fransa’da, eleştirinin birimidir. Ülkemizde ise bundan daha fazla bir şeydir. Türkiye’de yalnız eleştirel yazılar değil, roman dışındaki bütün edebiyat türleri önce dergilerde boy gösterir. Yapıtlar önce parça parça dergilerde yayımlanır, sonra kitap haline gelir. Öyle ki, zaman içindeki dinamik etkileşmeler yüzünden bu durum Türk edebiyatını ortaklaşa bir edebiyat haline getirmiştir. Kolektif bir edebiyattır bizim edebiyatımız. Bu bakımdan Türkiye’de dergiler edebiyatın birimidir. Son yıllarda edebiyat ürünlerinin kitap halinde ortaya çıkma olanağını kazanması, bu durumu değiştiremiyor henüz.</p>

  <p class="normal">Türk edebiyatında dergilerin önemini anlatmak için bir örnek verelim. Çıkan bütün edebi kitapları okuyan, ama dergilere hiç bakmayan bir kimse düşünelim. Böyle bir kimse Türk edebiyatını bütünüyle hiçbir zaman tanıyamayacaktır. Türk edebiyatının oluşumundaki dinamiği, o dinamik içindeki karşılıklı etkileşmeleri sezemeyecektir. Tersine, yalnızca dergileri izleyen bir kimsede Türk edebiyatı üstüne bazı doğru saptamalar doğabilir.</p>

  <p class="normal">Günlük gazetelerin sanata edebiyata yer vermeleri bu durumu değiştirebilir mi? Ben kendi payıma, sanmıyorum. Çünkü gazeteler bunu ancak zaman zaman yapıyorlar. Bir süre sonra, bakıyorsunuz, vazgeçmişler.</p>

  <p class="sagitalik">26 Eylül 1975</p>
</body>
</html>
