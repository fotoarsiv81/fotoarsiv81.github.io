<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>00Gunubirlik</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_161">Pan-Alkolizm</h2>

  <p class="normal">Dün, Prof. Köknel’in uyuşturucu maddeler üstüne yapıtından söz etmiştim. Bir de Paul Morelle’in incelemesi var bu konuda. Onu özetlemek de yararlı olacak. Şairler, edebiyatçılar, müzisyenler, ressamlar arasında uyuşturucu maddelerin yaygın bir biçimde kullanılması daha çok XIX. yüzyılda başlamıştır. Bu çağın ünlü yazarlarının büyük bir bölüğü, uyuşturucu madde kullanmıştır. Sözgelimi, Whitman, Edgar A. Poe, Th. Gautier, Nerval, Baudelaire. Ayrıca bu çağda konusu uyuşturucu madde olan birçok yapıt yayımlanmıştır: <span class="ideitalik">Kontes Morfin</span> (Marcel Malla), <span class="ideitalik">Afyon</span> (P. Bonnetin), <span class="ideitalik">Morfin Cinleri</span> (M. Talmeur). Bu arada, azgın denecek ölçüde afyonkeş olan Pierre Loti’nin, Claude Farrère’in, L.<br class="chapter" />
  Teilharde’ın, Maurice Magre’ın yapıtlarını da unutmamak gerek. (Pierre Loti ve Claude Farrère büyük Türk dostları olarak bilinir. Bunları Anadolu’ya bağlayan biraz da esrar dostluğu olmasın?)</p>

  <p class="normal">XX. yüzyılın ilk yarısında Birinci Dünya Savaşı’nın bitiminden hemen sonra ortaya çıkan Dada ve gerçeküstü akımlarıyla birlikte yazarlar arasında uyuşturucu madde kullanma eğiliminin büyük hızla arttığı görülüyor: G. Apollinaire, Alfred Jarry, Max Jacob, Jean Cocteau, Jacques Rigaud, Jacques Vaché, Adamov, Henri Michaux vb.</p>

  <p class="normal">Kübizmin gelişiminde, caz müziğinin yaratılışında da uyuşturucu maddenin rolü olduğu söylenir. Kokain kullananlar çoktur kübik çalışan ressamların ve cazcıların arasında.</p>

  <p class="normal">Paul Morelle’e göre bütün bu dönemler ortak bir noktada birleşiyor. Gerçekçiliğe tepki olarak ortaya çıkmış, gerçekdışını, gerçeküstüyü öneren her akım uyuşturucu maddeye daha bir yakınlık duymuştur.</p>

  <p class="normal">Romantizm, Fransız devrimini izleyen “termidor” edebiyatına bir tepkiydi; simgecilik, 1870 bozgununa bir tepkiydi; Dada ve gerçeküstücülük, Birinci Dünya Savaşı’nın yarattığı durumlara ve burjuva değerlerine karşı bir tepkiydi.</p>

  <p class="normal">Yazar XIX. yüzyılda ve XX. yüzyılın başında uyuşturucu madde kullanan yazarların bunu daha çok bireysel bir kaçış ya da tepki olarak yaptıklarını belirtiyor. Kendi acısını dindirecek, kalıtım yoluyla edindiği aksaklıkları bir an için durduracak, yaşama güçlüğünde kısa bir tatil duygusu yaratacaktır sanatçı. Kısacası, bu işi yüzde yüz bireysel bir kaygıyla yapacaktır. Ortak bir başkaldırma, genel bir direnme kaygısı yoktur onda.</p>

  <p class="normal">Bugünse uyuşturucu madde kullanarak anlambilim (<span class="ideitalik">semantique</span>) araştırmaları yaptıklarını ileri süren yazarlara rastlıyoruz.</p>

  <p class="normal">Bunlara göre uyuşturucu madde, sınırda, bir anlamda şiir demekmiş.</p>

  <p class="normal"><span class="ideitalik">“Ama,”</span> diye karşılık veriyor Paul Morelle böyle düşünenlere, <span class="ideitalik">“şiir, uyuşturucu maddeyle yer değiştirirse, uyuşturucu madde onu öldürüyor. Coleridge’in dehası afyonda sönmüştü.”</span></p>

  <p class="normal">Türk sanatçısının dehasında ise aynı yıkıntıyı aşırı alkolün yaptığı söylenebilir. Beng sorunu yok son elli yıldaki Türk sanatçısında, bâde sorunu var.</p>

  <p class="normal">Uyuşturucu maddelerin en büyük sorun olduğu ülke Birleşik Devletler’dir. Uyuşturucu madde Amerikan gencinin Amerikan değerlerine karşı çıkarken başvurduğu bir araçtır; olumsuz bir özgürlük deneyi, bir tepki aracı, kültür savaşının bir simgesi. Amerikan aydını tekellerin oluşturduğu bir düzene umutsuzca karşı koyuyor, bir bakıma kaçarak karşı koyuyor bununla.</p>

  <p class="normal">Bizde ise aydın kişiden çok yarı aydın kişi afyona, esrara yöneliyor. Bir de yoksul kişiler yöneliyor.</p>

  <p class="normal">Bu sonuncuyu şöyle açıklayacağız: esrar alkolden ucuzdur ülkemizde.</p>

  <p class="sagnormal">15 Haziran 1976</p>
</body>
</html>
