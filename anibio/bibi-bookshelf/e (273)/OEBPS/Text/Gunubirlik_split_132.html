<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>00Gunubirlik</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_129">Latin Amerika Edebiyatı</h2>

  <p class="normal">Dilbilim açısından Latin Amerika ülkelerinde iki büyük kümeleşme görüyoruz: 120 milyon insan İspanyolca, 55 milyon insan Portekizce konuşuyor. Yalnız Arjantin İkinci Dünya Savaşı’ndan sonra özerk bir dil kurma çabası içinde. Ayrıca kıtaya değişik oranlarda dağılmış birçok kültür var: yerli kültürü (özellikle Meksika’da ve Peru’da); zorla yerleştirilmiş bir İspanyol ve Portekiz kültürü; XVIII. yüzyıldan sonra girmiş bir Avrupa kültürü; daha çok teknik alanda görülen bir Anglo-Sakson kültürü; kara derili kölelerin getirdiği bir Afrika kültürü.</p>

  <p class="normal">Şili, Arjantin ve Uruguay daha çok Avrupa değerlerine bağlanmış ülkeler. Buna karşılık Meksika’da, Guatemala’da, Venezuela’da, Kolombiya’da, Peru’da yerli-Avrupa karışımı kültür değerleri var; ve yerli kültür diriliğini yitirmemiş durumda. Brezilya ile Küba ise Zenci-Avrupa karışımı içinde; ama, elbet, buralarda da Avrupa değerleri öne çıkıyor.</p>

  <p class="normal">Ama bu saptama, Latin Amerika ülkelerindeki edebiyatın dağılım biçimini kesin olarak açıklamaya yetmiyor. Edebiyat, daha karmaşık bir gelişim sonucu olarak insani, toplumsal, siyasal sorunların toptan bir karşılığı olarak doğup belirlenmekte.</p>

  <p class="normal">Yeni Latin Amerika edebiyatının geçmişi çok eskilere gitmiyor, çok çok elli yıl gerilere götürebiliriz bu edebiyatı. Bağımsızlık savaşının birinci aşamasında Avrupa egemenliğinden kurtulduktan sonradır ki, bu ülkelerde bir sanat ve edebiyat özgünlüğünün başladığına tanık olabiliyoruz. Yine de olup bitmiş değildir bu. Bir oluşum süreci içinde sürüp gitmektedir.</p>

  <p class="normal">Hakçası, Latin Amerikalı yazar bugün de büyük ölçüde Avrupa kültürünün ve edebiyatının değerleriyle beslenmektedir. Şöyle diyelim: Latin Amerikalı yazar bu kültür ve edebiyatı bugün yerel değerlerle kaynaştırma aşamasındadır. Ama Avrupa kültürüyle yerel kültürün bireşiminin, Latin Amerikalı yazarın eliyle, Kuzey Amerika’ya karşı bağımsızlık savaşında değerli bir silah olduğu da bir gerçek. Kıtanın toplumsal yapısında yaşayakalmış feodal değerlerle Batı değerleri yan yana, iç içedir. Latin Amerikalı yazar, özellikle son yirmi beş yıl içinde, bu verilerin çok değerli, gerçekçi bir tanığı olmuş, kıtanın uyanışında büyük rol oynayacak bir değerler hazinesi ortaya koymuştur.</p>

  <p class="normal">Avrupa egemenliğinden siyasal anlamda kurtuluş 1810-1826 yılları arasında gerçekleşmiştir. Gerçek bir kültür uyanışı da o tarihlerden sonra başlar. Önce başta Fransız ve İspanyol edebiyatına olmak üzere büyük bir öykünme dönemine girilmiştir. Yüzyılımızın ilk yarısına kadar Latin Amerika yazarı hep Avrupa sanatını, Avrupa okullarını izlemiştir.</p>

  <p class="normal">1900’lerden sonra ise kıta kendi yazarını çıkarmaya başlamış, Latin Amerika üretici bir edebiyat aşamasına girmiştir. Kübalı José Marti, Nikaragualı Ruben Dario, Şilili Gabriela Mistral (1945 Nobel ödülü) bu dönemin öncüleri olmuşlardır. Daha sonraki kuşak ise bugün bütün dünya dillerinde tanınmış, romanda, özellikle de şiirde, özgün, güçlü temsilciler getirdi: Neruda (Şili), Asturias (Guatemala), Nicolas Guillen (Küba), R. Gonzales Tunion (Arjantin), Virgilio Piñera (Küba), José Icaza (Ekvador), Octavio Paz (Meksika), Jorge Amado (Brezilya)...</p>

  <p class="normal">Latin Amerika yazarlarının yapıtlarında yerel ayrım ve özelliklerden sonra, büyük bir kıta karakteri görüyoruz. En çok da Neruda’nın yapıtında beliriyor bu. Yalnız Şili’yi değil, bütün Güney Amerika’yı anlatır Neruda; hatta zaman zaman Kuzey Amerika halklarına çağrılarda bulunur.</p>

  <p class="normal">Türk yazarı için, Latin Amerika edebiyatının serüvenine eğilmek çok yararlı sonuçlar doğuracaktır. Kimi yerde iki edebiyat arasında büyük benzerlikler, paralellikler var çünkü. Koşullar arasındaki benzerlikler ise daha da çok.</p>

  <p class="sagnormal">28 Ocak 1976</p>
</body>
</html>
