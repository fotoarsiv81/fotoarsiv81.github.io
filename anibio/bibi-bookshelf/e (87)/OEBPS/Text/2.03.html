<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h1>3 <span><em>Vermissa, 341 Numaralı Loca</em></span></h1>

  <p>Bir sürü heyecanlı olayın yaşandığı gecenin sabahı, McMurdo eşyalarını Jacob Shafter’in pansiyonundan kasabanın varoşlarındaki, dul MacNamara’nınkine taşıdı. Kısa bir süre sonra da, trende tanışmış olduğu Scanlan’ın Vermissa’ya taşınması gerekti ve ikisi aynı yerde kalmaya başladılar. Pansiyonda başka kimse kalmıyordu; ev sahibesi de onları kendi başlarına bırakan, yumuşak başlı, İrlandalı bir kadındı; böylece paylaşacak sırları olan insanların hoşuna giden bir konuşma ve hareket etme özgürlüğüne sahiptiler.</p>

  <p>Shafter biraz yumuşamış ve McMurdo’nun istediğinde gidip yemeklerini orada yiyebileceğini söylemişti. Bu sayede de Ettie’yle olan teması kesilmemişti. Tersine, haftalar birbirini kovaladıkça, bu bağ daha da güçlendi ve birbirlerine daha da yakınlaştılar.</p>

  <p>McMurdo yeni konutundaki odasında sahte para kalıplarını ortaya çıkarmakta bir sakınca görmedi ve locadan birkaç biradere yemin üstüne yemin etmelerinden sonra gelip bunlara bakmaları için izin verdi, her biri cebinde, harcanması en ufak bir güçlük ya da tehlike yaratmayacak kadar kusursuz görünen bu sahte paradan örnekler götürüyordu. McMurdo’nun böyle harika bir sanatı varken, ne diye çalışmaya tenezzül ettiğini arkadaşları hiç anlayamıyorlardı; gerçi kendisine bunu soran herkese, görünürde bir işi olmadan yaşarsa, polisin hemen peşine düşeceğini açıklamıştı.</p>

  <p>Aslında bir polis görevlisi çoktan peşine düşmüştü; ama şans eseri maceracı bu adama bu olayın zarardan çok yararı oldu. McGinty ile tanışmalarından sonra, çoğu akşamı onun barında geçiriyordu, amacı “çocuklarla” yakın bir ilişki kurmaktı; o yöreye dadanan tehlikeli çete üyeleri birbirlerinden bu hoş sözcükle söz ederlerdi. Girişken tavrı ve lafını esirgememesi sayesinde hepsinin sevgisini kazanmıştı; bu arada barın duvarları arasında kalan bir dalaşma sırasında hasmını bir çırpıda etkisiz kılması da bu kaba saba toplulukta saygı uyandırmıştı. Yine de başka bir olay onların gözünde daha da değer kazanmasını sağladı.</p>

  <p>Bir gece tam da barın kalabalık olduğu saatlerde kapı açıldı ve üzerinde maden ocağı polisinin mavi üniformasıyla kepi olan bir adam içeri girdi. Yöreye dehşet salan örgütlü kabadayılar karşısında tam anlamıyla çaresiz kalan devletin güvenlik güçlerine yardım etmek için demiryolu ve maden işletmecilerinin kurduğu özel bir birimdi bu. Bu adam içeri girince herkes susup meraklı gözlerle ona baktı; ama Birleşik Devletler’in bazı bölgelerinde polis görevlileriyle suçlular arasında garip bir ilişki vardır ve barın arkasında duran McGinty de bu adamın müşterilerinin arasına katılmasına şaşmadı.</p>

  <p>“Bana sek viski ver, hava çok soğuk,” dedi görevli. “Daha önce tanışmamıştık, değil mi sayın Meclis Üyesi?”</p>

  <p>“Siz yeni başkomiser olmalısınız?” dedi McGinty.</p>

  <p>“Evet. Bu kasabada yasalara uyulmasını ve düzeni sağlamak için size ve öbür önde gelen yurttaşlara güveniyoruz sayın Meclis Üyesi. Benim adım Marvin. Başkomiser Marvin.”</p>

  <p>“Siz olmadan da düzeni sağlarız Başkomiser Marvin,” dedi McGinty soğuk bir tavırla, “çünkü kasabada kendi polis örgütümüz var ve ithal güçlere gerek duymuyoruz. Kapitalistlerin zavallı yurttaşları coplamak ya da vurmak için işe aldıkları paralı işçilerden başka nesiniz ki siz?”</p>

  <p>“Peki, peki, bunu tartışmayalım,” dedi görevli iyi niyetle. “Sanırım hepimiz görevimizi kendi görüşlerimize göre yerine getiriyoruz, ama hepimiz aynı görüşte olamayız.” İçkisini içmiş, çıkıp gitmek üzereydi ki, dirseğinin dibinde durup çatık kaşlarla kendisine bakmakta olan McMurdo’ya ilişti gözü. “Hey, merhaba!” diye haykırdı onu tepeden tırnağa süzerek. “İşte eski bir tanıdık!”</p>

  <p>McMurdo geri çekildi. “Ben hiçbir zaman ne senin, ne de başka bir lanet olası aynasızın dostu olmadım,” dedi.</p>

  <p>“Tanıdıklar her zaman dost değildirler,” dedi başkomiser sırıtarak. “Sen Chicago’lu Jack McMurdo’nun ta kendisisin, sakın değilim deme!”</p>

  <p>McMurdo omuz silkti. “Değilim demiyorum,” dedi. “Adımdan utandığımı mı sanıyorsun?”</p>

  <p>“Ama utanman için yeterli nedenler var.”</p>

  <p>“Ne demek istiyorsun sen?” diye gürledi McMurdo yumruklarını sıkarak.</p>

  <p>“Hayır, hayır, Jack, bana kabadayılık sökmez. Bu lanet olası kömür çukuruna gelmeden önce Chicago’da polis görevlisiydim ve Chicago’lu bir düzenbazı görünce tanırım.”</p>

  <p>McMurdo’nun yüzü asıldı. “Sen Chicago Merkez Karakolu’ndaki Marvin olmayasın!” diye haykırdı.</p>

  <p>“Eski dostun Teddy Marvin karşında. Jonas Pinto’nun öldürülmesini unutmadık orada.”</p>

  <p>“Ben vurmadım onu.”</p>

  <p>“Demek vurmadın ha? Kanıtların da vardır herhalde. Ama ölümü senin işine çok yaradı, yoksa dolarları küreklemekten içeri girecektin. Ama buna geçmişte kaldı gözüyle bakabiliriz; zira, aramızda kalsın… gerçi belki de bunu söylemekle görevimin sınırlarını aşıyorum ama… senin aleyhinde doğru dürüst kanıt bulamadılar ve Chicago’nun kapıları sana açık.”</p>

  <p>“Ben buradan memnunum.”</p>

  <p>“Ben kalkmış sana bilgi veriyorum, sense inatçı bir keçi gibi bana teşekkür bile etmiyorsun.”</p>

  <p>“Herhalde niyetin iyi ve sana teşekkür ederim,” dedi McMurdo, ama pek de minnettar görünmüyordu.</p>

  <p>“Düzgün bir yaşam sürdüğünü gördüğüm sürece ağzımı sıkı tutarım,” dedi başkomiser. “Ama başını belaya sokarsan, o zaman başka! Şimdi sana iyi geceler… size de sayın Meclis Üyesi.”</p>

  <p>Bardan çıkıp gitti, ama bir yerel kahraman yaratmıştı bile. McMurdo’nun Chicago’daki maceraları konusunda zaten fısıldaşmalar oluyordu. Sorulan bütün soruları, sanki büyüklük taslamak istemiyormuş gibi, gülümseyerek cevapsız bırakmıştı. Ama şimdi her şey resmi bir ağızdan doğrulanmıştı. Bardakiler çevresini sarıp hararetle elini sıktılar. Bundan sonra topluluk yakasını bırakacaktı. Aslında çok fazla içki içse de etkilenmezdi, ama o akşam eğer dostu Scanlan orada olup onu kaldığı yere götürmese, alkışlanan kahraman herhalde geceyi bar tezgâhının altında geçirecekti.</p>

  <p>McMurdo bir cumartesi gecesi locaya tanıtıldı. Birliğe daha önce Chicago’da üye olduğu için bu kez tören yapılmadan katılacağını sanmıştı, ama Vermissa’dakilerin iftihar ettikleri kendi âdetleri vardı ve bütün adayların buna uyması gerekiyordu. Toplantı, Birlik Evi’nde bu amaçla kullanılan büyük bir odada yapıldı. Vermissa’da altmış kadar üye vardı, ama örgütün gücü bununla sınırlı değildi, çünkü vadide ve iki yanındaki dağların ötesinde başka localar da vardı; ciddi bir mesele doğduğunda, bu localar arasında üye değiştokuşu olurdu, böylece suçu o bölgenin yabancıları işlerdi. Kömür madeni bölgesinde toplam en az beş yüz üye vardı.</p>

  <p>Çıplak toplantı odasında adamlar uzun bir masanın çevresinde oturmuşlardı. Kenarda, üzerine şişeler ve kadehler dizili bir masa daha vardı ve bazı üyelerin gözleri şimdiden oraya takılıyordu. Masanın en başında McGinty oturuyordu, başında dağınık saçlarını örten siyah kadifeden bir kep, boynunda da mor renkli bir fular vardı; böylece şeytani bir töreni yöneten bir rahibi andırıyordu. Sağında ve solunda kıdemli loca üyeleri vardı ve aralarında Ted Baldwin’in acımasız, yakışıklı yüzü göze çarpıyordu. Bu üyelerin her birini boynuna görevlerinin bir simgesi olarak ya bir fular ya da bir madalyon takmıştı.</p>

  <p>Çoğu olgun yaşta adamlardı; ama geri kalanlar, on sekiz ile yirmi beş yaş arasında, üstlerinin buyruklarını yerine getirmeye hazır, becerikli gençlerdi. Yaşlılar arasında çoğunun yüzünden ruhlarındaki acımasızlık okunuyordu; ama kıdemsizlere bakıldığında, bu hevesli ve temiz yüzlü gençlerin aslında tehlikeli bir cinayet çetesi üyeleri olduklarına, işlerinde ehil olmakla gurur duyacak kadar ahlaki çöküntüye uğramış zihinler taşıdıklarına ve “temiz iş” diye adlandırdıkları eylemler gerçekleştirmekle ünlü bir adama derin bir saygı duyduklarına inanmak zordu.</p>

  <p>Çarpık kişilikleri dolayısıyla, onlara hiçbir kötülüğü dokunmamış, hatta çoğu zaman hayatlarında hiç görmedikleri birtakım kişilere karşı bir eylemde bulunmak için gönüllü olmak onlar için cesurca ve mertçe bir davranış olup çıkmıştı. Cinayeti işledikten sonra, ölümcül darbeyi kimin indirdiği konusunda kavga eder, ölenin çığlıklarını ve ıstırabını birbirlerine anlatarak eğlenirlerdi.</p>

  <p>Başlangıçta eylemlerini gizlilik içinde yürütüyorlardı, ama bu öyküde anlatılan aşamada her şey apaçık ortada gerçekleştiriliyordu, zira yasaların tekrar tekrar etkisiz kalması onlara bir yandan kimsenin aleyhte tanıklık etmeye cesaret edemeyeceğini, öte yandan da başvuracakları bir sürü sadık tanığa ve eyaletteki en yetenekli avukatı tutabilmek için gerekli parayı sağlayan içi dolu bir hazine sandığına sahip olduklarını göstermişti. Suçla dolu geçen on yıl gibi uzun bir süre içinde bir tek mahkûmiyet kararı alınmamıştı ve Çete’yi tehdit eden yegâne tehlike kurbandan gelebilirdi… çünkü üzerine ne kadar çok kişi çullanırsa çullansın ve ne kadar gafil avlanırsa avlansın, saldırganlarının üzerinde bir iz bırakabilirdi ve seyrek de olsa bıraktığı oldu.</p>

  <p>McMurdo, kendisini çetin bir sınavın beklediği konusunda uyarılmış, ama kimse bunun ne olduğunu söylememişti. Şimdi asık suratlı iki biraderin eşliğinde başka bir odaya götürüldü. Tahta bölmenin ötesinden toplantı odasındaki birçok sesin mırıldandığını duyabiliyordu. Bir iki kez adının söylendiğini işitti ve kendi adaylığını tartıştıklarını anladı. Derken içeriye, göğsüne yeşilli ve simli bir kuşak sarmış olan bir iç güvenlik görevlisi girdi.</p>

  <p>“Büyük Üstat onun bağlanmasını, gözbağı takılmasını ve içeriye alınmasını buyuruyor,” dedi.</p>

  <p>Üçü birden McMurdo’nun ceketini çıkardılar, gömleğinin sağ kolunu sıvadılar, sonra dirseklerinin üzerinden bir ip dolayarak sıkıca bağladılar. Ardından, kafasına yüzünün üst bölümünü örten kalın bir siyah başlık taktılar; böylece hiçbir şey göremez oldu. Bundan sonra da onu toplantı odasına götürdüler.</p>

  <p>Başındaki başlık yüzünden ortalık zifiri karanlıktı ve boğuluyor gibiydi. Çevresinde dolaşanların hışırtılarını ve mırıldanmalarını duyuyordu, sonra kulağına başlığın arkasından McGinty’nin boğuk ve uzak sesi geldi.</p>

  <p>“Jack McMurdo,” dedi ses, “sen Hür Biraderler Birliği üyesi misin?”</p>

  <p>Başıyla doğruladı.</p>

  <p>“Locan Chicago’da, 29 numaralı Loca mı?”</p>

  <p>Yine doğruladı.</p>

  <p>“Karanlık geceler hiç çekilmez,” dedi ses.</p>

  <p>“Evet, yolculuk yapan yabancılar için,” diye cevap verdi.</p>

  <p>“Gökyüzünde kalın bulutlar var,” dedi ses.</p>

  <p>“Evet, fırtına geliyor.”</p>

  <p>“Biraderler tatmin oldular mı?” diye sordu Büyük Üstat.</p>

  <p>Hepsinden olumlu mırıldanmalar yükseldi.</p>

  <p>“Parola ve karşı parolayı doğru söylediğin için senin gerçekten bizden biri olduğunu anladık birader,” dedi McGinty. “Ama bu yörede ve buradaki başka yörelerde erkeklik gerektiren birtakım âdetlerimiz ve birtakım görevlerimiz var. Sınanmaya hazır mısın?”</p>

  <p>“Hazırım.”</p>

  <p>“Cesur bir adam mısın?”</p>

  <p>“Evet.”</p>

  <p>“Bunu kanıtlamak için bir adım öne gel.”</p>

  <p>Bu söz söylenirken, McMurdo gözlerine batmak üzere olan iki sert nokta hissetti; öne doğru bir adım atsa, gözlerini kaybetme tehlikesi vardı. Buna karşın, cesaretini toplayıp adımını attı ve aynı anda gözlerindeki batma duygusu yok oldu. Alkış sesleri işitti.</p>

  <p>“Cesur bir adammış,” dedi ses. “Acıya dayanabilir misin?”</p>

  <p>“Herkes kadar,” diye cevap verdi.</p>

  <p>“Sınayın onu!”</p>

  <p>Çığlık atmamak için kendini güç tuttu, çünkü kolunda korkunç bir acı hissediyordu. Ansızın uğradığı şoktan neredeyse bayılacaktı, ama dudağını ısırıp yumruklarını sıkarak ıstırabını gizledi.</p>

  <p>“Bundan fazlasına da dayanabilirim,” dedi.</p>

  <p>Bu sefer alkışlar yükseldi. Daha önce locaya katılan kimse bu kadar fazla dayanamamıştı. Sırtını sıvazlıyorlardı ve başlığı kafasından çekip aldılar. Biraderlerin kutlamaları arasında gözlerini kırpıştırarak ve gülümseyerek duruyordu.</p>

  <p>“Son bir şey daha McMurdo Birader,” dedi McGinty. “Gizlilik ve sadakat yeminini zaten etmişsindir ve buna uymamanın cezasının derhal ve kaçınılmaz bir ölüm olduğunu biliyorsun, değil mi?”</p>

  <p>“Biliyorum,” dedi McMurdo.</p>

  <p>“Ve Büyük Üstat’ın buyruklarını her koşulda yerine getirmeyi kabul ediyor musun?”</p>

  <p>“Ediyorum.”</p>

  <p>“Şu halde, Vermissa 341 numaralı Loca adına, bu locanın ayrıcalıklarını ve görüşlerini paylaşmak üzere sana hoş geldin diyorum. İçkiyi masaya koy Scanlan Birader, değerli biraderimiz şerefine içelim.”</p>

  <p>McMurdo’nun ceketi getirilip kendisine verilmişti, ama bunu giymeden önce hâlâ epeyce acıyan sağ kolunu inceledi. Bileğiyle dirseği arasında, kızgın demirle dağlanan yerde, derin ve kırmızı bir yara halinde, bir çemberin içine çizili bir üçgen işareti vardı. Yanında duranlardan bir ikisi de kollarını sıvayıp loca işaretlerini gösterdiler.</p>

  <p>“Hepimize yapıldı bu,” dedi biri, “ama hiçbirimiz senin kadar cesur davranamadık.”</p>

  <p>“Yok canım! Hiç acımadı,” dedi; ama yarası hâlâ yanıp sızlıyordu.</p>

  <p>Üyelik töreni şerefine içilen içkiler bitince, sıra locanın işlerinin konuşulmasına geldi. Chicago’daki sıkıcı görüşmelere alışık olan McMurdo kulak kesildi ve konuşulanları dinlerken göstermeye cesaret edemeyeceği kadar büyük bir şaşkınlığa uğradı.</p>

  <p>“Gündemimizin ilk konusu,” dedi McGinty, “Merton Beldesi, 249 numaralı Loca’nın Şube Başkanı Windle’in mektubu. Şöyle yazmış:</p>

  <blockquote>

    <p>“MUHTEREM EFENDİM… Buraya yakın bir maden işletmesi olan Rae ve Sturmash’tan Andrew Rae ile ilgili bir eylem yapılması gerekiyor. Hatırlayacağınız gibi, geçen sonbaharda bir polis görevlisi meselesiyle ilgili olarak iki biraderimizin hizmetlerinden yararlanmış olduğunuz için, locanız bize borçlu durumdadır. Göndereceğiniz iki kişi bu locadan olan ve adresini bildiğiniz Muhasebeci Higgins’in emrine verilecektir. Higgins kendilerine ne zaman ve nerede eylemde bulunulacağını söyleyecektir.</p>

    <p class="right">Saygılarımla,<br/>J. W. WINDLE, D.M.A.O.F.”</p>

  </blockquote>

  <p>“Bir iki adamını bize ödünç vermesini istediğimizde, Windle bizi hiçbir zaman geri çevirmedi, onu geri çevirmek bize yakışmaz.” McGinty susup donuk, kötücül bakışlarını odadakilere yöneltti. “Bu iş için kim gönüllü?”</p>

  <p>Birkaç genç ellerini kaldırdılar. Büyük Üstat onlara gülümseyerek takdirini belirtti.</p>

  <p>“Sen yap bu işi, Kaplan Cormac. Geçen seferki kadar iyi bir iş çıkarırsan, her şey yolunda gider. Bir de sen Wilson.”</p>

  <p>“Benim tabancam yok,” dedi gönüllü olan. Henüz yirmi yaşına basmamış bir gençti.</p>

  <p>“Bu ilk işin olacak, değil mi? Eh, her şeyin bir başlangıcı vardır. Senin için de iyi bir başlangıç. Tabancaya gelince, sana bir tabanca bulacağız. Pazartesi günü orada olmanız yeterli. Döndüğünüzde sizi kutlayacağız.”</p>

  <p>“Bu kez ödül yok mu?” diye sordu Cormac. Tıknaz, karanlık suratlı, vahşi görünüşlü bir gençti; vahşiliği yüzünden “Kaplan” lakabını edinmişti.</p>

  <p>“Ödülü unut. Bu işi sana kazandıracağı şeref için yap. Belki iş bittiğinde kutunun dibinde bir iki dolar bulursun.”</p>

  <p>“Bu adam ne yapmış?” diye sordu Wilson.</p>

  <p>“Adamın ne yaptığını sormak herhalde sizin gibilere düşmez. Orada yargılanmış. Bizi ilgilendirmez bu. Tek yapacağımız, tıpkı onların bizim için yaptıkları gibi, onlar adına bu işi yerine getirmek. Aklıma gelmişken, Merton Locası’ndan iki birader gelecek hafta buraya gelip burada bir iş yapacaklar.”</p>

  <p>“Kim bunlar?” diye sordu birisi.</p>

  <p>“Bana inanın, sormamak daha akıllıca. Eğer bir şey bilmezseniz, tanıklık edemezsiniz ve başınıza bir şey gelmez. Ama temiz iş çıkaracak adamlar bunlar.”</p>

  <p>“Zamanı da gelmişti!” diye bağırdı Ted Baldwin. “Buradakiler laçkalaştı. Daha geçen hafta Ustabaşı Blaker üç adamımızı geri çevirdi. Kaç zamandır kaşınıyor, aradığını bulacak.”</p>

  <p>“Ne bulacak?” diye fısıldadı McMurdo yanındakine.</p>

  <p>“Bir tabanca mermisinin ucunu!” diyerek yüksek sesle güldü adam. “Bizim işler konusunda ne düşünüyorsun birader?”</p>

  <p>McMurdo’nun katil ruhu şimdi bir üyesi olduğu topluluğun ruhundaki kötülüğü şimdiden özümlemişti. “Hoşuma gitti,” dedi. “Tam da gözü kara birisine uygun bir yer burası.”</p>

  <p>Yakınında oturanlardan birkaçı sözlerini duyup onu alkışladı.</p>

  <p>“Neler oluyor orada?” diye bağırdı kara yeleli Büyük Üstat masanın öbür ucundan.</p>

  <p>“Yöntemlerimiz efendim, yeni biraderimizin hoşuna gitmiş.”</p>

  <p>McMurdo bir anda ayağa kalktı. “Demek isterim ki, Muhterem Efendimiz, eğer bir adam gerekirse, locaya yardım etme şerefine ben nail olmak isterim.”</p>

  <p>Bunun üzerine büyük bir alkış koptu. Herkes ufukta yeni bir güneşin doğduğu duygusuna kapıldı. Ama bazı kıdemliler için biraz ileri gidilmişti.</p>

  <p>“Benim görüşüm,” dedi oturum başkanının yanı başında oturan sekreter Harraway, “McMurdo Birader’in loca kendisini uygun görene kadar beklemesi.” Akbaba suratlı, sakalına kır düşmüş yaşlı bir adamdı bu.</p>

  <p>“Tabii ki, ben de bunu demek istemiştim, emrinizdeyim,” dedi McMurdo.</p>

  <p>“Sana da sıra gelecek birader,” dedi başkan. “Seni gayretli birisi olarak belledik ve buralarda iyi iş çıkaracağına inanıyoruz. Eğer istersen, bu akşam yardım edebileceğin ufak bir mesele var.”</p>

  <p>“Daha önemli bir iş çıkana kadar beklesem daha iyi.”</p>

  <p>“Sen yine de bu akşam gel, bu toplumda yerimizin ne olduğunu anlamana yardım eder. Duyuruyu sonra yapacağım. Bu arada,” önünde duran gündem sayfasına baktı, “toplantıya sunmak istediğim bir iki konu daha var. Birincisi, muhasebecimize bankadaki bakiyemizi sormak istiyorum. Jim Caraway’in dul eşine bağladığımız maaş meselesi de var. Locanın işini yaparken can verdi, eşinin kayba uğramamasını sağlamak görevimiz.”</p>

  <p>“Jim geçen hafta Marley Creek’li Chester Wilcox’u öldürmeye çalışırlarken vuruldu,” diye açıkladı McMurdo’nun yanında oturan adam.</p>

  <p>“Fonlarımız şu anda yeterli,” dedi muhasebeci önündeki banka defterine bakarak. “Şirketler son zamanlarda cömert davranıyorlar. Max Linder Şirketi rahat bırakılması karşılığında beş yüz dolar ödedi. Walker Biraderler yüz dolar gönderdi, ama ben bunu geri gönderip beş yüz dolar istemeyi uygun gördüm. Çarşamba gününe kadar haber almazsam, kullandıkları vinç arıza yapabilir. Geçen yıl ancak kırma makinelerini yakmamızdan sonra makul davranmaya başlamışlardı. Batı Bölgesi Kömür Şirketi yıllık katkısını ödedi. Şu anda elimizde zorunlu masraflarımızı karşılamaya yetecek kadar para var.”</p>

  <p>“Ya Archie Swindon’dan ne haber?” diye sordu bir birader.</p>

  <p>“Her şeyini satıp bölgeyi terk etti. Yaşlı mendebur, bir şantajcılar güruhunun boyunduruğu altında büyük bir maden işletici olmaktansa, New York’ta özgür bir çöpçü olmayı yeğlediğini yazdığı bir mektup bırakmış bize. Vay canına! İyi ki mektup elimize geçmeden sıvıştı! Bence bir daha bu vadiye ayak basmaz.”</p>

  <p>Suratı tıraşlı, yüzünden iyilik akan, yaşlı bir adam masanın öbür ucundan ayağa kalktı. “Bölge dışına sürdüğümüz bu adamın malını mülkünü kimin satın aldığını sorabilir miyim?” dedi.</p>

  <p>“Evet, Morris Birader. State ve Merton Demiryolu Şirketi satın aldı.”</p>

  <p>“Peki Todman ile Lee’nin geçen yıl aynı yoldan satışa sunulan maden işletmelerini kim satın aldı?”</p>

  <p>“Aynı şirket, Morris Birader.”</p>

  <p>“Ya geçenlerde terk edilen dökümhanelerden Manson’unkini, Shuman’ınkini, Van Deher’inkini ve Atwood’unkini kim aldı?”</p>

  <p>“Hepsini de Batı Gilmerton Madencilik Şirketi aldı.”</p>

  <p>“Bunları bölge dışına taşımadıklarına göre Morris Birader,” dedi başkan, “kimin aldığının bize niye ilgilendirdiğini anlamıyorum.”</p>

  <p>“Size saygım sonsuz olmakla birlikte Muhterem Efendimiz, bence bizi çok ilgilendirir. Bu süreç on yıldır böyle sürüp gidiyor. Giderek bütün küçük işletmecileri işlerinden ediyoruz. Sonuç ne oluyor? Onların yerine yöneticileri New York ya da Philadelphia’da olan ve tehditlerimize aldırış etmeyen büyük demiryolu ya da maden şirketlerini buluyoruz karşımızda. Yerel patronlarının tepelerine binebiliriz gerçi, ama bunların yerine yeni adamlar gönderirler. Üstelik kendimizi de tehlikeye atıyoruz. Küçük işletmeciler bize zarar veremiyordu. Ne güçleri vardı, ne de paraları. Fazla sıkboğaz etmeseydik, bizim nüfuzumuz altında işlerini sürdürürlerdi. Ama bu büyük şirketler kâr etmeyi düşünürken karşılarında bizi bulurlarsa, peşimize düşüp bizi mahkemeye vermek için hiçbir çabayı ve parayı esirgemezler.”</p>

  <p>Felaket habercisi bu sözler üzerine herkesin sesi kesildi ve kederli bakışmalar oldu. Bunlar öylesine güçlü ve meydanı boş bulmuş adamlardı ki, cezalandırılma olasılığı akıllarına bile gelmemişti. Oysa bu fikir aralarındaki en vurdumduymazların bile kanını dondurdu.</p>

  <p>“Benim tavsiyem,” diye konuşmasını sürdürdü yaşlı üye, “küçük işletmecilere karşı biraz yumuşak olalım. Onların hepsinin birden buradan gittiği gün birliğimizin gücü de sona erer.”</p>

  <p>İnsanlar işlerine gelmeyen gerçekleri sevmezler. Konuşmacı yerine otururken kızgın bağrışmalar duyuldu. McGinty kederli bir yüz ifadesiyle ayağa kalktı.</p>

  <p>“Morris Birader,” dedi, “sen hep şom ağızlıydın. Bu locanın üyeleri birlik oldukları sürece, Birleşik Devletler’deki hiçbir güç kıllarına bile dokunamaz. Bunu mahkemelerde sık sık görmedik mi? Tıpkı küçük işletmeciler gibi, büyük şirketlerin de çarpışmaktansa ödeme yapmayı seçeceklerini umuyorum. Şimdi biraderler,” McGinty konuşurken siyah kepini ve fularını çıkardı, “bu locanın bu akşamki toplantısı bitmiştir. Yalnızca vedalaşma sırasında ufak bir meseleye değinebiliriz. Şimdi sıra biraderliğimizi ahenkle tazelemeye geldi.”</p>

  <p>İnsan ne tuhaf bir yaratıktır. Cinayetle haşır neşir, kim bilir kaç kez bir ailenin babasının, gözü yaşlı eşi ya da çaresiz çocukları için hiç pişmanlık yahut acıma duygusu hissetmeden, hiçbir kişisel düşmanlıklarının olmadığı bir adamın canını almış bu adamların, müziğin tatlı ve dokunaklı nağmelerine kulak verince adeta gözleri yaşarıyordu. McMurdo’nun çok güzel bir tenor sesi vardı ve o ana kadar loca üyelerinin sevgisini kazanmamış bile olsaydı, “Merdivende Oturuyorum Mary” ve “Allan Irmağı’nın Kıyılarında” adlı iki ezgiyi söyledikten sonra bunu kazanmamasına olanak yoktu.</p>

  <p>Katıldığı bu ilk toplantıda, bu yeni üye bütün biraderler arasında en gözdesi olup çıktı ve yüksek konumlara doğru ilerleyeceği belli oldu. Gelgelelim, saygın bir Hür Birader olabilmek için iyi ilişkiler kurmanın yanı sıra, başka özellikler de gerekiyordu ve toplantının bitiminden önce bu özelliklerden birini öğrendi. Viski şişesi pek çok kez aralarında dolaşmıştı ve Büyük Üstat bir kez daha onlara seslenmek üzere ayağa kalktığında, adamlar patırtı çıkarmaya hazır durumdaydılar.</p>

  <p>“Çocuklar,” dedi, “bu kasabada bir ders verilmesi gereken bir adam var ve ona bu dersi vermek size düşüyor. Herald gazetesindeki James Stanger’den söz ediyorum. Bize yine nasıl verip veriştirdiğini görmediniz mi?”</p>

  <p>Bu sözleri onaylayan mırıldanmalar duyuldu, çoğu kişi de sövdü. McGinty yeleğinin cebinden bir gazete kupürü çıkardı.</p>

  <p>“‘Yasalar ve Düzen’… yazısına bu başlığı koymuş. ‘Kömür ve Demir Madenleri Bölgesindeki Terör. Aramızda bir cinayet şebekesinin varlığını kanıtlayan ilk cinayetlerden bu yana on iki yıl geçti. O günden beri bu vahşet hiç bitmedi, ama artık bizi uygar dünyanın yüz karası haline getirecek kadar arttı. Büyük ülkemiz Avrupa’daki zulümden kaçan yabancılara bunun için mi kucak açıyor? Onlara sığınacak bir yer sağlayanların başına despot kesilsinler, yıldızlı özgürlük bayrağımızın altında yasadışı bir terör devleti kursunlar diye mi? Oysa böyle bir durumun doğudaki en yoz bir monarşinin hüküm sürdüğü bir yerde olduğunu okuyacak olsak tüylerimiz ürperirdi. Bu adamların adları biliniyor. Bu örgütü herkes tanıyor. Daha ne kadar katlanacağız buna? Ömrümüz boyunca…’</p>

  <p>“Herhalde bu zırvaları yeterince okudum!” diye haykırdı başkan, elindeki gazete kupürünü masaya fırlatarak. “Bizim için bunları söylüyor. Asıl soru, bizim ona ne söyleyeceğimiz?”</p>

  <p>“Gebertelim onu!” diye bağırdı bir düzine kadar öfkeli ses.</p>

  <p>“Buna itiraz ediyorum,” dedi Morris adlı tıraşlı ve yüzünden iyilik akan birader. “Size söyledim biraderler, bu vadide ellerimiz yeterince kana bulandı ve öyle bir an gelecek ki, herkes kendini savunmak için birleşip bizi ezecek. James Stanger yaşlı bir adam. Gerek kasabada, gerek bu bölgede saygı görüyor. Gazetesi bu vadinin sağlam değerlerini temsil ediyor. Eğer bu adamın canını alırsak, bu eyalet ayaklanır ve biz mahvoluruz.”</p>

  <p>“Bizi nasıl mahvedeceklermiş bakalım Bay Çekimser?” diye bağırdı McGinty. “Polis gücünü kullanarak mı? Öyle ya, yarısı paralı adamımız, öbür yarısı bizden korkarken! Yoksa mahkemeler ve yargıçlarla mı? Daha önce bu denenmedi mi, ne çıktı peki?”</p>

  <p>“Böyle bir davaya bakabilecek Lynch adlı bir yargıç var.”</p>

  <p>Bu görüş üzerine herkes öfkeyle bağırmaya başladı.</p>

  <p>“İki yüz adamımla bu kasabayı yerle bir etmek için parmağımı oynatmam yeter,” diye bağırdı McGinty. Sonra da birden sesini daha da yükseltip kalın kaşlarını korkunç bir biçimde çattı. “Beni dinle Morris Birader, gözüm üstünde ve şimdiye kadar sabrettim! Sen yüreksiz bir adamsın ve ötekileri de kendine benzetmeye çalışıyorsun. Kendi adının da gündemimizde yer aldığı gün senin için kötü olacak ve bunu yapmayı düşünüyorum.”</p>

  <p>Morris bembeyaz kesilmişti, sanki bacakları tutmuyormuş gibi koltuğuna çöktü. Titreyen eliyle kadehini tuttu ve cevap vermeden önce içkisini içti. “Eğer gereğinden fazla konuştuysam, Muhterem Efendimiz, sizden de, bu locadaki bütün biraderlerden de özür dilerim. Ben sadık bir üyeyim… bunu hepiniz bilirsiniz… kaygılarımı dile getirmemin nedeni, bu locanın başına kötü bir şey gelirse diye olan korkum. Ama kendi görüşlerimden çok sizinkilere güvenirim Muhterem Efendimiz ve bir daha karşı gelmemeye söz veriyorum.”</p>

  <p>Onun alttan alması üzerine Büyük Üstat’ın yüz ifadesi düzeldi. “Aferin Morris Birader. Sana bir ders vermek gerekecek olsa, ben de üzülürdüm. Ama ben bu koltukta oturduğum sürece bu locanın sözlerinde ve davranışlarında birlik ve beraberlik olmalı. Şimdi, çocuklar,” diye konuşmasını sürdürdü üyelere birer birer bakarak, “şu kadarını söyleyeyim ki, eğer Stanger’e hak ettiği cezayı verirsek, ummadığımız kadar belaya bulaşırız. Bu gazeteciler birbirlerini tutarlar ve eyaletteki bütün gazeteler polis diye feryat eder. Ama herhalde ona şiddetli bir uyarıda bulunabilirsiniz. Sen bu işi halleder misin Baldwin Birader?”</p>

  <p>“Elbette,” dedi delikanlı hevesle.</p>

  <p>“Kaç adam gerek sana?”</p>

  <p>“Yarım düzine kadar, iki kişi de kapıyı tutar. Gower sen gel, Mansel, Scanlan ve iki Willaby kardeşler, siz de gelin.”</p>

  <p>“Yeni biraderimize de söz vermiştim,” dedi başkan.</p>

  <p>Ted Baldwin unutmadığını ve bağışlamadığını gösteren bakışlarla McMurdo’ya baktı. “Eh, istiyorsa o da gelebilir,” dedi huysuz bir tavırla. “Bu kadar adam yeter. İşe ne kadar çabuk başlarsak, o kadar iyi olur.”</p>

  <p>Adamlar bağrışıp naralar atarak ve şarkılar söyleyerek dağıldılar. Bar hâlâ âlem yapanlarla doluydu ve biraderlerin çoğu onlara katıldı. Görevlendirilenler dikkat çekmemek için kaldırımda ikişer üçer kişilik gruplara ayrılmış olarak yürüyorlardı. Buz gibi soğuk bir geceydi, yıldızlarla dolu gökyüzünde bir de yarımay parlıyordu. Adamlar durup yüksek bir binanın karşısındaki bir avluda toplandılar. Aydınlık pencerelerin arasında sarı yaldızlı harflerle yazılmış “Vermissa Herald” tabelası vardı. İçeriden baskı makinesinin uğultusu duyuluyordu.</p>

  <p>“Hey, sen,” dedi Baldwin, McMurdo’ya, “aşağıda kapının önünde bekle ve yolu gözle. Arthur Willaby de seninle birlikte kalsın. Ötekiler benimle gelsin. Korkmayın çocuklar; şu anda Birlik Barı’nda olduğumuza tanıklık edecek bir düzine adamımız var.”</p>

  <p>Neredeyse gece yarısı olmuştu ve evlerine dönmekte olan birkaç bar müşterisi dışında sokakta kimsecikler yoktu. Grup karşı kaldırıma geçti ve gazete bürosunun kapısını itip açtıktan sonra Baldwin ile adamları içeriye daldılar ve karşılarındaki merdiveni tırmanmaya koyuldular. McMurdo ile öbür adam aşağıda kaldı. Yukarıdaki odadan bir çığlık, imdat diye bağıran bir ses, sonra da tepinmeler ve düşen sandalyelerin sesleri geldi. Biraz sonra beyaz saçlı bir adam kendini sahanlığa zor attı.</p>

  <p>Fazla uzaklaşamadan adamlar onu yakaladı. Adamın gözlüğü McMurdo’nun ayaklarının dibine düştü. Bir darbe sesi ve bir inilti işitildi. Adam yüzükoyun yerdeydi ve üzerine çullanan yarım düzine kadar adam ellerindeki sopaları ona indiriyorlardı. Adam kıvranıyor, uzun, incecik bacakları yediği darbeler altında titriyordu. Berikiler sonunda durmuşken, Baldwin acımasız yüzünde melun bir gülümsemeyle adamın kafasına vurup duruyor, o da boş yere kollarıyla kendini korumaya çalışıyordu. Beyaz saçlarında kan damlaları vardı. Baldwin hâlâ onun üzerine doğru eğilmiş, bulabildiği yere feci darbeler indirirken, McMurdo merdivenlerden yukarı koştuğu gibi onu tutup geri çekti.</p>

  <p>“Adamı öldüreceksin,” dedi. “Bırak adamı!”</p>

  <p>Baldwin afallayarak baktı ona. “Lanet olsun sana,” diye bağırdı. “Sen kim oluyorsun da karışıyorsun… sen daha yeni üye olmadın mı? Çekil kenara!” Sopasını ona doğru kaldırdı, ama McMurdo çoktan tabancasını çekmişti.</p>

  <p>“Sen çekil kenara!” diye bağırdı. “Eğer bana dokunursan, suratını dağıtırım. Locaya gelince, Büyük Üstat adamı öldürmememizi emretmedi mi… sense öldürüyorsun onu.”</p>

  <p>“Doğru söylüyor,” dedi adamlardan biri.</p>

  <p>“Vay canına! Acele etseniz iyi ederseniz!” diye seslendi aşağıdaki adam. “Pencerelerde ışıklar yanmaya başladı, beş dakikaya kalmaz bütün kasaba burada olur.”</p>

  <p>Gerçekten de sokaktan bağrışma sesleri geliyordu ve aşağıda karşı saldırıya geçmeye hazırlanan küçük bir dizgici ve matbaa işçileri grubu toplanmıştı. Suçlular gazetecinin takatsiz ve hareketsiz bedenini merdivenlerin başında bırakıp koşarak merdivenleri indiler ve kendilerini bir çırpıda sokağa attılar. Birlik Evi’ne vardıktan sonra, kimi McGinty’nin barındaki kalabalığa katılarak tezgâhın önünde duran patrona işin halledildiğini fısıldadı. Kimi de McMurdo gibi, ara sokaklara sapıp başka başka yollardan evine döndü.</p>
</body>
</html>