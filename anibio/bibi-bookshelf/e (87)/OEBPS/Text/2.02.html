<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h1>2 <span><em>Büyük Üstat</em></span></h1>

  <p>McMurdo adından çabucak söz ettiren birisiydi. Nereye gitse, varlığını hemen hissettiriyordu. Bir hafta içinde Shafter’in pansiyonundaki en önemli kişi olup çıkmıştı. Orada on, on iki kadar pansiyoner kalıyordu, ama bunlar dürüst ustabaşılar ya da dükkanlarda çalışan sıradan tezgâhtarlardı ve hiçbiri bu genç İrlandalının çapında değildi. Akşamları bir araya geldiklerinde, en çabuk espri yapan, en güzel konuşan ve en iyi şarkı söyleyen hep McMurdo oluyordu. Sohbetine doyum olmayan, çevresindekilerin ilgisini bir mıknatıs gibi kendine çekmeyi çok iyi bilen bir adamdı.</p>

  <p>Gelgelelim, tren vagonunda olduğu gibi, zaman zaman da onu tanıyanlarda bir çekinme duygusu, hatta korku uyandıran ani ve şiddetli bir öfke göstermeye de eğilimi vardı. Yasaları ve yasal görevleri olan herkesi ise öylesine hor görüyordu ki, pansiyonda kalan öbürlerinin kimisi bundan hoşlanırken, kimisi de dehşete düşüyordu.</p>

  <p>Daha ilk günden itibaren, pansiyon sahibinin kızının güzelliğini ve zarafetini gördüğü anda ona gönlünü kaptırdığını, hayranlığını apaçık göstererek belli etti. Kur yapmaktan çekinecek biri değildi. İkinci gün kıza onu sevdiğini söyledi ve bundan sonra da onun cesaretini kırmak için kız ne söylerse söylesin, aynı teraneyi söylemeyi sürdürdü.</p>

  <p>“Yoksa başka birisi mi var?” diye haykırıyordu. “Eh, o zaman o kişi derdine yansın! Kendini iyi korusun! Hayatımın şansını ve kalbimin sahibini başka birisine mi kaptıracağım ben? Sen istediğin kadar hayır de, Ettie. Evet diyeceğin gün gelecek, gencim, beklerim.”</p>

  <p>İrlanda şivesinin konuşmasına kattığı çekicilik ve tatlı dili yüzünden tehlikeli bir talipti. Dahası, onda bir kadının önce ilgisini çekecek, sonunda da sevgisini kazanabilecek bir deneyimlilik ve gizem havası vardı. Doğduğu yer olan Monaghan Beldesi’nin güzelim vadilerinden, uzaktaki şirin adadan, alçak tepelerden ve yeşil çayırlardan söz eder, bu pislik ve kar altındaki yerde yaşayan birisi de bunları daha da güzel olarak hayal ederdi.</p>

  <p>Kuzeydeki kentlerle, Detroit ile, Michigan’daki kerestecilerin yaşamıyla ve bir bıçkıhanede çalıştığı Chicago ile ilgili olarak da anlatacağı çok şey vardı. Derken sıra maceracılığa gelirdi; o kocaman kentte tuhaf şeyler yaşadığı duygusunu verirdi, söz edemeyeceği kadar tuhaf ve gizli. Özlem dolu bir sesle orayı aniden nasıl terk ettiğini, bağlarını nasıl kopardığını, tuhaf bir dünyaya kaçarak sonunda kendini nasıl bu kasvetli vadide bulduğunu anlatır, Ettie de onu dinlerdi, siyah gözleri acıma duygusu ve sevecenlikle parlayarak… öyle iki duygu ki, bir çırpıda ve doğal olarak sevgiye dönüşebilir.</p>

  <p>McMurdo öğrenim görmüş biri olduğu için muhasebeci olarak geçici bir iş bulmuştu. Dolayısıyla gündüzleri dışarıda oluyordu ve henüz kendini Hür Biraderler Birliği’nin loca üstadına tanıtmak için fırsat bulamamıştı. Oysa bir akşam, trende tanıştığı Mike Scanlan adlı üye kendisini ziyaret ederek bu ihmalini hatırlattı. Ufak tefek, yüz hatları keskin, siyah gözlü bir adam olan Scanlan onu yeniden görmekten hoşnut görünüyordu. Beraberce bir iki kadeh viski içtikten sonra ziyaretinin amacını söyledi.</p>

  <p>“Bak, McMurdo,” dedi, “adresini hatırlayıp seni bir ziyaret edeyim dedim. Büyük Üstat’a kendini tanıtmamış olman beni şaşırttı. Patron McGinty’yi niçin henüz görmeye gitmedin?”</p>

  <p>“Bir iş bulmak zorundaydım. Meşguldüm.”</p>

  <p>“Başka şeye zaman ayıramasan da, ona ayırmalısın. Tanrım! Ahbap buraya gelişinin ertesi sabahı Birlik Evi’ne gidip adını kaydettirmemekle aptallık etmişsin! Ona karşı gelecek olursan… yani karşı gelmemelisin, hepsi bu!”</p>

  <p>McMurdo biraz şaşırmıştı. “Ben iki yıldan uzun süredir loca üyesiyim Scanlan, ama görevlerin bu denli ivedi olduğunu hiç işitmemiştim.”</p>

  <p>“Belki Chicago’da böyle değildir.”</p>

  <p>“Ama buradaki de aynı birliğin locası.”</p>

  <p>“Öyle mi?”</p>

  <p>Scanlan gözlerini ona dikmiş uzun uzun bakıyordu. Bakışlarında kötücül bir şey vardı.</p>

  <p>“Değil mi?”</p>

  <p>“Bir aya kalmaz bunun cevabını kendin verirsin. Duyduğuma göre, ben trenden indikten sonra polis görevlileriyle konuşmuşsun.”</p>

  <p>“Nereden biliyorsun?”</p>

  <p>“Duyuldu… buralarda iyi şeyler de, kötü şeyler de duyulur.”</p>

  <p>“Evet, kendileriyle ilgili düşüncelerimi söyledim o av köpeklerine.”</p>

  <p>“Vay canına, McGinty sana bayılacak!”</p>

  <p>“Yoksa o da mı polis örgütünden nefret ediyor?”</p>

  <p>Scanlan kahkahayı bastı. “İyisi mi sen gidip gör onu ahbap,” dedi oradan ayrılırken. “bunu yapmazsan, polis örgütünden değil, senden nefret edecek! Şimdi, bu dost tavsiyesine uy ve hemen git!”</p>

  <p>Bir rastlantı sonucu, aynı akşam McMurdo kendisine aynı tavsiyede bulunan başka birisiyle daha görüştü. Belki Ettie’ye gösterdiği ilgiyi büsbütün açığa vurmuştu, belki iyi kalpli Alman ev sahibinin yavaş işleyen zihni bu ilgiyi ancak kavramıştı; ama hangi nedenden olursa olsun, pansiyon sahibi McMurdo’yu kendi çalışma odasına çağırıp lafı dolandırmadan konuya girdi.</p>

  <p>“Bana öyle geliyor ki bayım,” dedi, “sen gözünü benim Ettie’me diktin. Bu doğru mu, yoksa yanılıyor muyum?”</p>

  <p>“Evet, doğru,” diye cevap verdi genç adam.</p>

  <p>“Eh, sana şu kadarını söyleyeyim ki, boşuna uğraşıyorsun. Senden önce sırada birisi var.”</p>

  <p>“Ettie bunu bana söyledi.”</p>

  <p>“Doğruyu söylediğinden emin olabilirsin. Ama kim olduğunu söyledi mi?”</p>

  <p>“Hayır, ona sordum, ama söylemek istemedi.”</p>

  <p>“Söylemek istemez elbette! Belki de senin gözünü korkutmak istememiştir.”</p>

  <p>“Gözümü korkutmak mı?” McMurdo bir anda parlamıştı.</p>

  <p>“Evet, dostum! Ondan korkmak seni utandırmamalı. Adamın adı Teddy Baldwin.”</p>

  <p>“Peki kim oluyor bu Teddy Baldwin?”</p>

  <p>“Çete’deki patronlardan biri.”</p>

  <p>“Çete ha! Onları daha önce de duymuştum. Çete şurada, çete burada, onlardan hep fısıldayarak söz ediliyor! Hepiniz neden korkuyorsunuz? Kim bu çeteciler?”</p>

  <p>Pansiyon sahibi bir içgüdüyle sesini alçalttı, tıpkı bu korkunç çeteden söz eden herkes gibi. “Çete,” dedi, “Hür Biraderler Birliği’dir!”</p>

  <p>Genç adam bakakaldı. “Ama ben de o birliğin bir üyesiyim.”</p>

  <p>“Sen ha! Bilseydim, seni asla evime almazdım… bana haftada yüz dolar bile ödesen.”</p>

  <p>“Birliğin ne kötülüğünü gördünüz? Hayırsever ve yardımsever bir kuruluştur. Kuralları bunlardır.”</p>

  <p>“Belki başka yerlerde öyledir. Ama burada değil!”</p>

  <p>“Buradaki ne yapıyor?”</p>

  <p>“Buradaki bir cinayet şebekesi, o kadar.”</p>

  <p>McMurdo inanmayarak güldü. “Bunu nasıl kanıtlayabilirsin?” diye sordu.</p>

  <p>“Kanıtlamak mı? Elli cinayet bunu kanıtlamaz mı? Milman ve Van Shorst’a, Nicholson ailesine, Bay Hyam’a, küçük Billy James’e ne oldu sanıyorsun? Kanıtlamakmış! Bu vadide bunu bilmeyen kadın ya da erkek kaldı mı?”</p>

  <p>“Dinle beni!” dedi McMurdo ciddi bir sesle. “Sözlerini geri almanı istiyorum ya da düzelt. Bu odadan çıkıp gitmeden önce bunlardan birini yapmalısın. Kendini benim yerime koy. Bu kasabada bir yabancıyım. Suçsuz diye bildiğim bir topluluğun üyesiyim. Bu birlik Birleşik Devletler’in her yerine yayılmıştır, ama hiçbir zaman suç işlemez. Şimdi, ben tam gidip buradakine katılacakken, sen kalkmış onun adı Çete olan bir cinayet şebekesi olduğunu söylüyorsun bana. Sanırım ya benden özür dilemelisin ya da bir açıklamada bulunmalısın, Bay Shafter.”</p>

  <p>“Ben sana yalnızca bütün dünyanın bildiği şeyi söylüyorum bayım. Birinin patronları, aynı zamanda öbürünün de patronları. Eğer birine karşı gelirsen, öbürü yakana yapışır. Bizim için bu çok sık kanıtlandı.”</p>

  <p>“Bunlar yalnızca dedikodu… ben kanıt istiyorum!” dedi McMurdo.</p>

  <p>“Burada yaşamayı sürdürürsen, kanıt bulursun. Ama kendinin de onlardan biri olduğunu unutma. Yakında sen de ötekiler kadar kötü olacaksın. Kendine kalacak başka bir yer bul, bayım. Burada kalmana izin veremem. İçlerinden birinin Ettie’me kur yapması ve onu geri çevirememem yeterince kötüyken, başka biri de pansiyonerim oluverdi. Evet, bu geceden sonra burada kalamazsın!”</p>

  <p>Böylece McMurdo gerek rahat odasından, gerek sevdiği kızdan uzağa sürgün cezası almış gibi oldu. Aynı akşam kızı tek başına oturma odasında buldu ve derdini ona döktü.</p>

  <p>“Baban beni buradan kapı dışarı ediyor,” dedi. “Mesele yalnızca odam olsaydı önemi yoktu, ama inan bana Ettie, gerçi seni tanıyalı yalnızca bir hafta oldu, ama benim yaşama nedenim sensin, sensiz yaşayamam!”</p>

  <p>“Susun, Bay McMurdo, böyle konuşmayın!” dedi kız. “Geç kaldığınızı söylememiş miydim size? Başka birisi var ve ona hemen evlenme sözü vermediysem bile, en azından başka kimseye de söz veremem.”</p>

  <p>“Tut ki, ilk teklif eden ben olsaydım, Ettie, şansım olur muydu?”</p>

  <p>Kız elleriyle yüzünü kapadı. “Keşke siz olsaydınız!” diyerek hıçkırdı.</p>

  <p>McMurdo bir çırpıda onun önünde diz çöktü. “Tanrı aşkına, Ettie, bunu yapma!” diye haykırdı. “Sırf söz verdin diye kendi yaşamını da, benimkini de mahvetme! Kalbinin sesini dinle! Ne söylediğini bilmeden verdiğin bir sözden daha doğru bir yol gösterecektir o sana.”</p>

  <p>Ettie’nin bembeyaz ellerini kendi güçlü kumral ellerinin arasına almıştı.</p>

  <p>“Benim olacağını söyle bana, her şeye birlikte göğüs gerelim!”</p>

  <p>“Burada mı?”</p>

  <p>“Evet, burada.”</p>

  <p>“Hayır, hayır Jack!” şimdi McMurdo onu kollarının arasına almıştı. “Burada olamaz! Beni buradan uzaklara götürebilir misin?”</p>

  <p>Bir an McMurdo’nun zihnindeki mücadele yüzüne yansıdı, ama sonunda ifadesi taş gibi sertleşti. “Hayır, burada,” dedi. “Senin için tüm dünyaya karşı savaşırım Ettie, burada, olduğumuz yerde!”</p>

  <p>“Niçin birlikte buradan gitmiyoruz?”</p>

  <p>“Hayır, Ettie, buradan gidemem.”</p>

  <p>“Ama neden?”</p>

  <p>“Kaçıp gidecek olursam, bir daha hiç başımı dik tutamam. Üstelik korkacak ne var ki? Biz özgür bir ülkede yaşayan özgür insanlar değil miyiz? Sen beni, ben de seni sevdikçe, aramıza girmeye kim cüret edebilir?”</p>

  <p>“Bilmiyorsun Jack. Buraya geleli daha çok kısa bir süre oldu. Baldwin denen o adamı tanımıyorsun. McGinty’yi ve Çete’yi tanımıyorsun.”</p>

  <p>“Hayır, tanımıyorum, onlardan korkmuyorum ve onlara inanmıyorum!” dedi McMurdo. “Çok belalı adamların arasında yaşadım sevgilim ve onlardan korkmak şöyle dursun, sonunda hep onlar benden korktular… hep Ettie. Bu delilik! Eğer babanın dediği gibi, bu adamlar bu vadide cinayet üstüne cinayet işledilerse ve herkes de adlarını biliyorsa, nasıl oluyor da kimse onları adalete teslim etmiyor? Buna cevap ver Ettie!”</p>

  <p>“Hiç kimse onlara karşı tanıklık etmeye cesaret edemiyor da ondan. Tanıklık ederse, bir ay bile yaşayamaz. Üstelik her zaman kendi adamlarından biri sanığın o saatte cinayet yerinden uzakta olduğuna yemin ediyor. Ama Jack, sen bütün bunları gazetelerden okumuş olmalısın. Birleşik Devletler’deki bütün gazeteler bu olayları yazıyorlar diye biliyordum.”</p>

  <p>“Bir şeyler okumasına okumuştum; ama ben hepsini bir öykü sanmıştım. Belki de bu adamların yaptıkları şeyler için birtakım gerekçeleri vardır. Belki haksızlığa uğramışlardır ve başka bir çareleri yoktur.”</p>

  <p>“Ah, Jack, senden bunları duymak istemiyorum! O da böyle diyor… şu öteki!”</p>

  <p>“Baldwin… o böyle diyor ha?”</p>

  <p>“Ve bu yüzden ondan nefret ediyorum. Ah, Jack, artık sana doğruyu söyleyebilirim. Ondan bütün kalbimle nefret ediyorum, ama aynı zamanda da korkuyorum. Hem kendim için, hem de daha fazla babam için korkuyorum. Biliyorum ki, gerçekte ne hissettiğimi söylemeye cesaret etsem, başımıza büyük bir felaket gelecek. Bu yüzden yarım ağız söz vererek onu oyaladım. Aslında tek umudumuz buydu. Ama benimle birlikte kaçarsan Jack, babamı da yanımıza alırız ve sonsuza kadar bu kötü adamların nüfuzundan uzakta yaşarız.”</p>

  <p>McMurdo’nun zihnindeki mücadele yine yüzüne yansıdı ve yüzü yine taş gibi sertleşti. “Sana bir zarar gelmeyecek, Ettie… babana da. Kötü adamlara gelince, belki de evlenmemizden önce benim de onların en kötüsü kadar kötü olduğumu düşüneceksin.”</p>

  <p>“Hayır, hayır, Jack! Sana sonsuz güvenim var.”</p>

  <p>McMurdo acı acı güldü. “Tanrım! Beni ne kadar az tanıyorsun! Masum ruhun benim ruhumdan gelip geçenleri tahmin bile edemez sevgilim. Ama bu da ne, kim geldi?”</p>

  <p>Kapı birdenbire açılmış ve içeriye azametli tavırlı genç biri girmişti. Gelen, yakışıklı ve McMurdo ile aynı yaş ve cüssede, gösterişli bir gençti. Çıkarma zahmetine girmediği, geniş kenarlı fötr şapkasının altında, sert ve egemen bakışlı gözleri ve kemerli bir burnu olan bir yüz şöminenin önünde oturan çifte haşin bakışlarla bakıyordu.</p>

  <p>Ettie şaşkınlık ve korku içinde ayağa fırlamıştı. “Sizi gördüğüme sevindim. Bay Baldwin,” dedi. “Bu kadar erken beklemiyordum sizi. Buyrun, oturun.”</p>

  <p>Baldwin ellerini beline dayamış dikiliyordu. “Bu da kim?” diye sordu sert bir sesle.</p>

  <p>“Benim bir arkadaşım, Bay Baldwin, bizim yeni pansiyonerimiz. Bay McMurdo, sizi Bay Baldwin’le tanıştırabilir miyim?”</p>

  <p>Gençlerin ikisi de, suratları asık, başlarıyla birbirlerini selamladılar.</p>

  <p>“Bayan Ettie aramızdaki ilişkiden size söz etmiştir herhalde.”</p>

  <p>“Aranızda bir ilişki olduğunu bilmiyordum.”</p>

  <p>“Bilmiyor muydunuz? Eh, şimdi artık biliyorsunuz. Bu genç hanımın bana ait olduğunu bilmek zorundasınız. Yürüyüşe çıkmak için güzel bir akşam.”</p>

  <p>“Teşekkürler, ama canım yürüyüşe çıkmak istemiyor.”</p>

  <p>“İstemiyor demek?” Adamın sert bakışları öfke kusuyordu. “Ama belki dövüşmek istiyordur canınız Bay Pansiyoner!”</p>

  <p>“Bakın onu istiyor!” diye bağırdı McMurdo. “Bundan daha iyi bir öneride bulunamazdınız.”</p>

  <p>“Tanrı aşkına Jack! Tanrı aşkına!” diye haykırdı zavallı, şaşkın Ettie. “Ah, Jack, Jack, o senin canını yakacak!”</p>

  <p>“Jack ha?” dedi Baldwin küfredercesine. “Demek şimdiden senli benli oldunuz?”</p>

  <p>“Ted, lütfen mantıklı ol… iyi davran! Hatırım için Ted, eğer beni seviyorsan, büyüklük et ve bağışla!”</p>

  <p>“Ettie, bence bizi baş başa bırakıp gidersen, bunu aramızda hallederiz,” dedi McMurdo usulca. “Ya da belki Bay Baldwin sokakta benimle birlikte bir yürüyüşe çıkarsınız. Güzel bir akşam ve bitişik binanın ötesinde boş bir alan var.”</p>

  <p>“Ben ellerimi kirletmeden de senin icabına bakarım,” dedi hasmı. “Seninle işimi bitirdiğimde, bu eve adımını attığına pişman olacaksın!”</p>

  <p>“Ne olacaksa, şimdi olsun,” diye bağırdı McMurdo.</p>

  <p>“Zamanına ben karar veririm bayım. Zamanını sen bana bırak. Bak da gör!” Birden ceketinin kolunu sıvadı ve bileğiyle dirseği arasındaki tuhaf dövmeyi gösterdi. Bir daire içine çizilmiş bir üçgendi bu. “Bunun anlamını biliyor musun?”</p>

  <p>“Bilmiyorum ve umursamıyorum!”</p>

  <p>“Merak etme, öğreneceksin, bana inan. Fazla yaşlanmayacağını da söyleyebilirim. Belki Bayan Ettie sana bununla ilgili bir şeyler anlatır. Sana gelince Ettie, bana gelip ayaklarıma kapanacaksın… duydun mu kızım?.. ayaklarıma kapanacaksın… seni nasıl cezalandıracağımı o zaman söyleyeceğim sana. Yemin ederim ki, ektiğini biçeceksin!” İkisine de hiddetle baktı. Sonra topuklarının üzerinde döndü ve bir dakika sonra kapıyı çarparak çıktığını işittiler.</p>

  <p>McMurdo ile kız bir iki dakika suskun kaldılar. Ardından Ettie onun boynuna sarıldı.</p>

  <p>“Jack, ne kadar cesurdun! Ama ne yararı var, kaçmalısın! Bu gece Jack, bu gece! Tek çaren bu. Senin canını alacak. Korkunç gözlerinde okudum bunu. Onun gibi düzinelercesi varken ve arkalarında da patron McGinty ve locanın tüm gücü varken, ne şansın olabilir?”</p>

  <p>McMurdo kızın boynuna sarılan ellerini kendinden uzaklaştırdı, onu öptü ve usulca bir koltuğa oturttu. “Sakin ol canım! Benim için kaygılanma ve korkma. Ben de o birliğin bir üyesiyim. Demin babana söyledim bunu. Belki de onlar kadar kötüyümdür, beni bir aziz sanma. Hatta bu kadarını sana şimdi söylediğim için benden de nefret ediyorsundur?”</p>

  <p>“Senden nefret etmek mi Jack? Yaşadığım sürece nefret edemem senden! Burası dışında, başka hiçbir yerde birlik üyesi olmanın kötü bir şey olmadığını duymuştum. Bu yüzden niçin hakkında kötü düşüneyim? Ama eğer birliğin bir üyesiysen Jack, ne diye gidip McGinty ile dostluk kurmuyorsun? Acele et Jack, acele et! Onunla önce sen konuş, yoksa bu av köpekleri peşini bırakmaz.”</p>

  <p>“Ben de aynı şeyi düşünüyordum,” dedi McMurdo. “Hemen gidip meseleyi halledeceğim. Bu gece burada kalıp sabah olunca kalacak başka bir yer bulacağımı söyle babana.”</p>

  <p>McGinty’nin barı her zamanki gibi kalabalıktı, çünkü kasabadaki kabadayıların vakit öldürmek için seçtikleri bir yerdi burası. Patronun kendisi de sevilen biriydi; zira kaba saba, neşeli mizacı, bunun gerisinde yatan pek çok şeyi gizleyen bir maske gibiydi. Oysa sevilmesinden başka, bütün kasabaya, hatta vadi boyunca elli kilometre kadar uzağa ve iki yanındaki dağların ötesine yaydığı korku duygusu bu barı doldurmaya yetiyordu; kimse ondan iyi niyetini esirgemeye cesaret edemezdi.</p>

  <p>Son derece acımasızca kullandığı herkesçe bilinen o gizli gücünün yanı sıra, yüksek kademeli bir kamu görevlisiydi; zorbaların oylarıyla belediye meclisi üyesi ve karayollarından sorumlu şube müdürü olarak seçilmişti ve kendisine oy verenler bunun karşılığını istiyorlardı. Katkı payları ve vergiler fahişti, rüşvet yiyen denetçiler hesaplarda yolsuzluklar yapıyorlardı ve namuslu yurttaşlar korkudan devlete rüşvet yediriyor, başlarına kötü bir şey gelirse diye ağızlarını bile açmıyorlardı.</p>

  <p>Böylece yıldan yıla patron McGinty’nin elmas kravat iğneleri daha da göze batar oldu, altın köstekleri daha da gösterişli hale gelen yeleklerinin üzerinde daha ağırlaştı ve meyhanesi de genişledikçe genişledi… ta ki Pazar Meydanı’nın bir tarafını tümüyle kaplayıncaya kadar.</p>

  <p>McMurdo meyhane kapısının iki kanadını hızla itip, içerideki kalabalığın arasından ve tütün dumanıyla göz gözü görmeyen, buram buram alkol kokan ortamda ilerledi. Burası pırıl pırıl aydınlatılmıştı ve bütün duvarlarda asılı olan çerçevesi yaldızlı aynalar bu gösterişli aydınlığı daha da artırıyordu. Gömlekli birkaç barmen, pirinç kaplı barın önünde dizilmiş aylaklara içki hazırlamakla meşguldü.</p>

  <p>Salonun uzak bir köşesinde, bara yaslanmış duran, ağzının köşesinden bir puro sarkan, uzun boylu, iri yapılı adam ünlü McGinty’den başkası olamazdı. Kara yeleli bir devi andırıyordu, elmacık kemiklerinden başlayan bir sakalı vardı ve simsiyah gür saçları yakasına kadar sarkıyordu. Bir İtalyan kadar yağız tenliydi ve tuhaf denecek kadar simsiyah gözlerindeki hafif bir şaşılık ona son derece tehditkâr bir görünüm kazandırıyordu.</p>

  <p>Bu adamdaki başka her şey –kalıplı cüssesi, düzgün yüz hatları ve içten görünümü– takındığı o neşeli, hoşsohbet tavrıyla uyum içindeydi. Söylediği şeyler ne kadar kaba olursa olsun, işte açık sözlü, dürüst, sağlam yürekli bir adam dedirtiyordu insana. Ancak o buz gibi, acımasız ve derin siyah gözlerini diktiği kişi, ardındaki güç, cüret ve kurnazlık yüzünden büsbütün ölümcül bir etkiye sahip dipsiz bir kötülükler kuyusunun ağzına gelmişçesine korkudan büzülürdü.</p>

  <p>Aradığı adama iyice baktıktan sonra, McMurdo her zamanki pervasız gözü pekliğiyle kalabalık arasında kendine yol açtı ve güçlü patronun çevresini saran, en ufak esprisi üzerine kahkahayı basarak ona yaltaklanan adamların arasına karıştı. Birdenbire dönüp ona bakan ölümcül simsiyah gözlere, genç yabancı da cüretkâr külrengi gözleriyle gözlüğünün arkasından bakıyordu.</p>

  <p>“Genç adam, kim olduğunu hatırlayamadım.”</p>

  <p>“Ben buraya yeni geldim, Bay McGinty.”</p>

  <p>“Bir beyefendiye hitap ederken onun unvanını kullanmayacak kadar yeni olamazsın.”</p>

  <p>“Sayın Meclis Üyesi McGinty demelisin, delikanlı,” dedi gruptan biri.</p>

  <p>“Özür dilerim sayın Meclis Üyesi. Buranın âdetlerine henüz yabancıyım. Ama sizi görmem tavsiye edilmişti.”</p>

  <p>“Eh, göreceğin kadar gördün işte. Benim hakkımda ne düşünüyorsun?”</p>

  <p>“Buna karar vermek için daha erken. Eğer yüreğiniz cüsseniz kadar büyükse ve ruhunuz yüzünüz kadar iyiyse, bundan fazlasını istemem,” dedi McMurdo.</p>

  <p>“Vay canına! Şu İrlanda şivesiyle konuşana bakın,” dedi bar sahibi. Bu küstah ziyaretçiyle dalga mı geçsin, yoksa ağırbaşlı mı davransın, pek karar verememişti.</p>

  <p>“Demek görünüşümü beğendin?”</p>

  <p>“Elbette,” dedi McMurdo.</p>

  <p>“Ve beni görmeni söylediler sana?”</p>

  <p>“Evet.”</p>

  <p>“Kim söyledi bunu?”</p>

  <p>“Vermissa’daki 341 numaralı Loca’dan Scanlan Birader. Sağlığınıza ve tanışmamız şerefine içiyorum.” McMurdo kendisine ikram edilen bir kadeh içkiyi dudaklarına götürdü ve başına dikerken küçük parmağını havaya kaldırdı.</p>

  <p>Onu dikkatle süzen McGinty’nin kalın siyah kaşları kalktı. “Demek öyle?” dedi. “Bu durumu daha yakından incelemem gerek Bay…”</p>

  <p>“McMurdo.”</p>

  <p>“Biraz yakına gelin Bay McMurdo, zira biz buralarda ne durup dururken insanlara güveniriz, ne de bize söylenen her şeye inanırız. Biraz buraya gelin, barın arkasına.”</p>

  <p>Barın arkasında içinde fıçılar duran küçük bir oda vardı. McGinty kapıyı dikkatle kapattı, sonra fıçılardan birinin üstüne oturdu; düşünceli bir tavırla purosunun ucunu ısırıyor ve huzursuz edici bakışlarıyla ziyaretçisini süzüyordu. Birkaç dakika hiç konuşmadan oturdu. McMurdo, bir eli ceketinin cebinde, öbürüyle kumral bıyığının ucunu çekiştirerek, bu incelemeye umursamadan katlandı. McGinty ansızın eğilip korkunç görünümlü bir tabanca çıkardı.</p>

  <p>“Bana bak, ahbap,” dedi, “eğer bize bir oyun oynadığını anlarsam, işini bitiririm.”</p>

  <p>“Amma tuhaf bir konukseverlik,” diye cevap verdi McMurdo vakarla, “hem de Birlik üyesi bir biradere bir Birlik locasının Büyük Üstat’ından.”</p>

  <p>“Evet, ama sen işte bunu kanıtlamak zorundasın,” dedi McGinty, “ve eğer kanıtlayamazsan Tanrı yardımcın olsun! Nerede üye oldun?”</p>

  <p>“Chicago’da, 29 numaralı Loca’da.”</p>

  <p>“Ne zaman?”</p>

  <p>“24 Haziran 1872’de.”</p>

  <p>“Büyük Üstat kimdi?”</p>

  <p>“James H. Scott.”</p>

  <p>“Bölge yöneticin kim?”</p>

  <p>“Bartholomew Wilson.”</p>

  <p>“Hımm! Sorulara çabuk cevap veriyorsun. Burada ne yapıyorsun?”</p>

  <p>“Çalışıyorum, tıpkı sizin gibi… ama daha mütevazı bir işte.”</p>

  <p>“Epeyce hazırcevapsın.”</p>

  <p>“Evet, ben hep çabuk konuşurum.”</p>

  <p>“Çabuk hareket edebilir misin peki?”</p>

  <p>“Beni iyi tanıyanlar öyle tanımlarlar.”</p>

  <p>“Umduğundan da erken seni deneyebiliriz. Buralardaki locayla ilgili bir şeyler duydun mu?”</p>

  <p>“Birader sayılmanın erkek işi olduğunu duydum.”</p>

  <p>“Doğru söylemişler Bay McMurdo. Chicago’dan neden ayrıldın?”</p>

  <p>“Söylemesem daha iyi!”</p>

  <p>McGinty’nin gözleri fal taşı gibi açıldı. Kendisine böyle cevap verilmesine alışık değildi ve hoşuna gitti bu. “Ne diye bana söylemeyecekmişsin?”</p>

  <p>“Hiçbir birader başka bir biradere yalan söyleyemez de ondan.”</p>

  <p>“Şu halde gerçek söylenemeyecek kadar korkunç mu?”</p>

  <p>“Öyle de denebilir.”</p>

  <p>“Bak bayım, benim Büyük Üstat olarak, locaya geçmişini gizleyen birisini almamı bekleyemezsin.”</p>

  <p>McMurdo şaşırdı. Sonra iç cebinden eski bir gazete kupürü çıkardı.</p>

  <p>“Bir dostunu ele vermezsin, değil mi?” dedi.</p>

  <p>“Benimle böyle konuşursan, suratına tokadı yersin!” diye bağırdı McGinty öfkeyle.</p>

  <p>“Haklısınız sayın Meclis Üyesi,” dedi McMurdo süklüm püklüm. “Sizden özür dilemem gerek. Düşüncesizce konuştum. Yanınızda güvende olduğumu biliyorum. Şu yazıya bir bakın.”</p>

  <p>McGinty, 1874’te, Noel haftasında, Chicago’daki Pazar Sokağı’nda, Göl Meyhanesi’nde Jonas Pinto adlı birisinin vurularak öldürüldüğünü bildiren yazıya göz gezdirdi.</p>

  <p>“Bu senin işin mi?” diye sordu, kupürü geri verirken.</p>

  <p>McMurdo doğrulayarak başını salladı.</p>

  <p>“Niye vurdun onu?”</p>

  <p>“Sam Amca’ya<a class="footnoteref" href="../Text/notlar.html#n4" id="ref4">4</a> sahte dolar dökümünde yardım ediyordum. Belki benimkiler onunkiler kadar altından değildi, ama görünümleri aynıydı ve daha ucuza mal oluyordu. Pinto adlı bu adam da bunları küreklemem için bana yardım ediyordu…”</p>

  <p>“Ne yapman için?”</p>

  <p>“Yani dolarları tedavüle sokmam için. Derken beni ele vereceğini söyledi. Belki gerçekten de ele vermiştir. Ben bunu beklemedim. Onu öldürüp kömür bölgesine sıvıştım.”</p>

  <p>“Neden kömür bölgesine?”</p>

  <p>“Çünkü buralarda yasaların pek sıkı olmadığını gazetelerde okumuştum.”</p>

  <p>McGinty güldü. “Önce kalpazan, sonra katilmişsin ve buralarda hoş görüleceğini düşündüğün için kalkıp gelmişsin.”</p>

  <p>“Öyle sayılır,” diye cevap verdi McMurdo.</p>

  <p>“Eh, daha gidecek yolun var. Baksana, o dolarlardan yine yapabilir misin?”</p>

  <p>McMurdo cebinden yarım düzine kadar dolar çıkardı. “Bunlar Philadelphia Darphanesi’nden çıkma değil,” dedi.</p>

  <p>“Deme yahu!” McGinty dolarları bir gorilinki kadar kıllı olan kocaman eline alıp ışığa tuttu. “Hiçbir fark göremiyorum. Vay canına! Bana kalırsa, sen çok işe yarayan bir birader olacaksın! Aramızda bir iki kötü adam olsa iyi olur dostum McMurdo, zira bazen kendimizi savunmak zorunda kalıyoruz. Bizi itip kakanlara karşı koymazsak, çok geçmeden duvara yapıştırırlar bizi.”</p>

  <p>“Eh, sanırım öteki çocuklarla birlikte ben de payıma düşeni yapacağım.”</p>

  <p>“Cesur bir adama benziyorsun. Bu silahı sana doğrulttuğumda gözünü bile kırpmadın.”</p>

  <p>“Tehlikede olan ben değildim.”</p>

  <p>“Kimdi peki?”</p>

  <p>“Sizdiniz sayın Meclis Üyesi.” McMurdo ceketinin cebinden horozu kaldırılmış bir tabanca çıkardı. “Gözüm sizdeydi. Sanırım sizin kadar çabuk ateş edebilirdim.”</p>

  <p>“Vay canına!” McGinty önce kıpkırmızı kesildi, sonra kahkahayı bastı. “Baksana, senin kadar kafa dengi adamların yolu pek sık düşmez buraya. Bence loca seninle gurur duyacak… Ne halt etmeye içeriye giriyorsun? Sizler rahatsız etmeden, şurada bir beyefendiyle beş dakika konuşamayacak mıyım?”</p>

  <p>Barmen afallamıştı. “Özür dilerim sayın Meclis Üyesi, ama Ted Baldwin geldi. Sizi derhal görmek istediğini söylüyor.”</p>

  <p>Barmenin bunu aktarmasına gerek yoktu, çünkü Baldwin’in sert, acımasız suratı onun omzunun üzerinden bakıyordu. Barmeni itip içeriye girdi ve kapıyı kapattı.</p>

  <p>“Demek,” dedi McMurdo’ya öfkeyle bakarak, “buraya benden önce geldin, öyle mi? Size bu adamla ilgili bir iki şey söyleyeceğim sayın Meclis Üyesi.”</p>

  <p>“Şu halde burada ve yüzüme karşı söyle,” diye haykırdı McMurdo.</p>

  <p>“Ne zaman ve ne şekilde söyleyeceğime ben karar veririm.”</p>

  <p>“Durun, durun!” dedi McGinty, oturduğu fıçıdan ayağa kalkarak. “Böyle davranmak olmaz. Karşımızda yeni bir biraderimiz var, Baldwin ve onu böyle karşılamak bize yakışmaz. Elini uzat ve onunla barış!”</p>

  <p>“Asla!” diye bağırdı Baldwin öfkeyle.</p>

  <p>“Ona karşı haksızlık ettiğimi düşünüyorsa, kendisine dövüşmeyi önerdim,” dedi McMurdo. “Onunla yumruk yumruğa dövüşebilirim ve eğer bu kendisine yetmiyorsa, nasıl isterse öyle dövüşürüm. Şimdi hangimizin haklı olduğuna karar vermek Büyük Üstat olarak size düşüyor sayın Meclis Üyesi.”</p>

  <p>“Mesele nedir?”</p>

  <p>“Genç bir hanım. Kendi seçimini yapmakta özgür.”</p>

  <p>“Özgür mü?” diye bağırdı Baldwin.</p>

  <p>“İkiniz de loca üyesi olduğunuza göre, genç hanım özgür,” dedi patron.</p>

  <p>“Demek kararınız bu, öyle mi?”</p>

  <p>“Evet, öyle Ted Baldwin,” dedi McGinty ona kötü bir bakış yönelterek. “İtirazın mı var?”</p>

  <p>“Daha önce yüzünü görmediğiniz biri uğruna, beş yıldır size hizmet eden birinden yüz çeviriyorsunuz demek? Ömür boyu Büyük Üstat olacak değilsin Jack McGinty ve Tanrı adına, gelecek oylamada…”</p>

  <p>Meclis Üyesi bir kaplan gibi onun üzerine çullandı. Ellerini boynuna geçirerek onu fıçılardan birine doğru savurdu. McMurdo araya girmemiş olsa, öfkesinden boğazını sıkıp onu öldürecekti.</p>

  <p>“Sakin olun sayın Meclis Üyesi! Tanrı aşkına, sakin olun!” diye bağırıyordu onu Baldwin’in üzerinden çekerken.</p>

  <p>McGinty ellerini gevşetti; Baldwin ölmesine ramak kalmış biri gibi yılmış, sarsılmış, soluk soluğa ve tir tir titreyerek, onun kendisini savurduğu fıçıya oturdu.</p>

  <p>“Sen zaten kaşınıyordun Ted Baldwin… ağzının payını aldın işte!” diye bağırdı McGinty; onun da göğsü inip kalkıyordu. “Galiba ben yeterli oy alamazsam, sen Büyük Üstat olursun sandın. Buna karar vermek locaya düşer. Ama ben başkanınız olduğum sürece kimsenin bana ya da kararlarıma karşı sesini yükseltmesine izin vermeyeceğim.”</p>

  <p>“Niyetim size karşı gelmek değildi,” diye mırıldandı Baldwin elini boğazına götürerek.</p>

  <p>“Şu halde,” diye haykırdı beriki, bir anda yine açık sözlü neşeli haline bürünerek, “işte yeniden hepimiz dostuz ve mesele sona erdi.”</p>

  <p>Raftan bir şampanya şişesi alıp mantarını çıkarmaya koyuldu.</p>

  <p>“Şimdi,” diye konuşmasını sürdürdü, üç kadehe şampanya doldururken, “locanın âdeti üzere, kavganın sonu şerefine kadeh kaldıralım. Bundan sonra, bildiğiniz gibi, aramızda hiçbir düşmanlık olamaz. Hadi, sol elini boğazıma koy. Sana söylüyorum Ted Baldwin, ne diyorduk?”</p>

  <p>“Gökyüzünde kalın bulutlar var,” diye cevap verdi Baldwin.</p>

  <p>“Ama gökyüzü sonsuza dek masmavi olacak.”</p>

  <p>“Buna yemin ederim!”</p>

  <p>İkisi de kadehlerini başlarına diktiler ve aynı merasim bu kez Baldwin ile McMurdo arasında tekrarlandı.</p>

  <p>“İşte!” dedi McGinty ellerini ovuşturarak. “Kavga bitti. Daha da ileriye giderse, loca disiplini uygulanır ve buralarda cezası ağırdır, Baldwin Birader’in iyi bildiği gibi… ve senin de yakında öğreneceğin gibi McMurdo Birader, eğer başını belaya sokarsan!”</p>

  <p>“Bana inanın, buna pek niyetim yok,” dedi McMurdo. Elini Baldwin’e uzattı. “Ben çabuk öfkelenir, çabuk bağışlarım. Ateşli İrlandalı kanımdan ötürü olduğunu söylüyorlar bunun. Ama benim için mesele kapanmıştır ve kin gütmüyorum.”</p>

  <p>Baldwin uzatılan eli sıkmak zorunda kaldı, çünkü korkunç patronun kötülük dolu gözleri onun üzerindeydi. Ama berikinin sözlerinin kendisini ne kadar az etkilediği somurtmasından belliydi.</p>

  <p>McGinty ikisinin de omuzlarını sıvazladı. “Ah şu kızlar! Şu kızlar!” dedi. “Demek aynı eksik etek iki adamımın arasına girdi! Şeytanın işi bu! Akıllarını taktıkları hatun halletmeli bu meseleyi, zira mesele bir Büyük Üstat’ın yetki alanını aşıyor… Tanrıya şükür! Kadınlar olmasa da başımızda yeterince dert var zaten. Sen 341 numaralı Loca’nın üyesi olacaksın, McMurdo Birader. Bizim âdetlerimiz ve yöntemlerimiz Chicago’dakilerden farklıdır. Cumartesi gecesi toplantımız olacak ve eğer gelirsen seni Vermissa Vadisi’nde sonsuza dek özgür kılacağız.”</p>
</body>
</html>