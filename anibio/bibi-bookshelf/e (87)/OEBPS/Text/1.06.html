<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h1>6 <span><em>Bir Işık Görünüyor</em></span></h1>

  <p>Üç dedektifin araştırması gereken birçok ayrıntı vardı, bu yüzden ben tek başıma köy otelindeki mütevazı odamıza dönmek üzere yola koyuldum. Ama otele gitmeden önce evin yanındaki garip, geçmişten kalma gibi görünen bahçede bir gezinti yaptım. Yan yana dizili, tuhaf biçimlerde budanmış çok yaşlı porsuk ağaçları bahçeyi çevreliyordu. İçinde ortasına bir güneş saati yerleştirilmiş, güzel bir çimenlik vardı ve tümüyle huzur verici ve yatıştırıcı manzara gerilen sinirlerime iyi geldi.</p>

  <p>Bu son derece dingin ortamda insan yerde kanlar içinde uzanmış yatan bir cesedin bulunduğu o karanlık çalışma odasını unutabilir ya da sanki yalnızca hayal ürünü bir kâbusmuş gibi hatırlayabilirdi. Gelgelelim, bahçenin ruhuma merhem olması için orada dolaşırken, bana yeniden faciayı hatırlatan ve uğursuz bir iz gibi zihnimde yer eden tuhaf bir olay oldu.</p>

  <p>Bahçeyi çepçevre süsleyen porsuk ağaçlarından söz etmiştim. Eve göre en uzak kalan köşede bu ağaçlar sıklaşarak adeta bir çit oluşturuyorlardı. Çitin öteki tarafında, evden doğru oraya yaklaşan birisinin göremeyeceği kuytu bir yerde, taştan bir bank vardı. Oraya yaklaşırken, kulağıma birtakım sesler geldi: Bir erkek gür bir sesle bir şey söylüyor ve bunun üzerine bir kadın dalga dalga yükselen bir kahkaha atıyordu.</p>

  <p>Bir an sonra çitin ucundan dolanıp ilerleyince, gözüme Bayan Douglas ile Barker adlı adam ilişti; onlar henüz beni fark etmemişlerdi. Kadının görünümü beni hayrete düşürdü. Yemek salonundayken, ağırbaşlı ve suskun görünüyordu. Şimdiyse yaslı kadın maskesinden eser kalmamıştı. Gözlerinde yaşam sevinci okunuyordu ve dostunun söylediği şeyden duyduğu neşe hâlâ yüzünden silinmemişti. Adam da öne doğru eğilmiş oturuyordu, dirseklerini dizlerine dayamış, ellerini kavuşturmuştu, onun da keskin hatlı, yakışıklı yüzünde bir gülümseme vardı. Onların görüş alanına girdiğimde, bir anda –ama biraz geç kalmışlardı– yine ciddiyet maskelerine büründüler. Hemen birbirlerine bir iki şey söylediler, ardından Barker ayağa kalkıp yanıma geldi.</p>

  <p>“Affedersiniz efendim,” dedi, “acaba siz Dr. Watson mısınız?”</p>

  <p>Öyle soğuk bir edayla başımı eğerek onu selamladım ki, zihnimde yer eden izlenim eminim açıkça belli oldu.</p>

  <p>“Bay Sherlock Holmes ile dostluğunuz iyi bilindiği için siz olduğunuzu tahmin ettik. Bir sakıncası yoksa yanımıza gelip Bayan Douglas ile biraz konuşur musunuz?”</p>

  <p>Asık bir suratla onu izledim. Yerde yatan o zavallı adamın görüntüsü gözümün önünden gitmiyordu. Oysa faciadan daha birkaç saat bile geçmemişken, eşi ve en yakın arkadaşı ona ait olan bahçede bir çalılığın arkasında gülüşüyorlardı. Kadını soğuk bir edayla selamladım. Yemek salonunda onun acısını paylaşmıştım. Şimdiyse, yalvaran bakışlarına karşı tepkisiz kaldım.</p>

  <p>“Korkarım benim duygusuz ve katı yürekli olduğumu düşünüyorsunuz,” dedi.</p>

  <p>Omuzlarımı silktim. “Beni ilgilendirmez,” dedim.</p>

  <p>“Belki bir gün bana hak verirsiniz. Keşke bilseydiniz ki…”</p>

  <p>“Dr. Watson’un bilmesine gerek yok,” dedi Barker hemen. “Kendisinin de dediği gibi, onu ilgilendirmez.”</p>

  <p>“Kesinlikle,” dedim, “bu yüzden de izninizle yürüyüşümü sürdüreceğim.”</p>

  <p>“Bir dakika Dr. Watson,” diye seslendi kadın yalvaran bir sesle. “Sormak istediğim bir soru var ve cevabını sizden başka kimse veremez. Bu cevap benim için çok önemli. Bay Holmes’un polisle ilişkilerini kimse sizin kadar bilemez. Eğer kendisine bir meseleyle ilgili bir sır verilirse, bunu ille de dedektiflere aktarması gerekir mi?”</p>

  <p>“Evet,” dedi Barker atılarak. “Kendi başına mı hareket ediyor, yoksa onlarla işbirliği içinde mi?”</p>

  <p>“Böyle bir konuyu tartışmanın bana düşeceğini sanmıyorum.”</p>

  <p>“Rica ederim… size yalvarırım söyleyin Dr. Watson! İnanın ki, bize yardım etmiş olacaksınız… bize bu konuda yol gösterirseniz, bana çok yardım etmiş olacaksınız.”</p>

  <p>Kadının sesinde öyle bir içtenlik vardı ki, bir an için hoppa davranışını unutup isteğini yerine getirmek zorunda kaldım.</p>

  <p>“Bay Holmes bağımsız bir araştırmacıdır,” dedim. “Kendi kendisinin efendisidir ve kendi kararlarına göre davranır. Aynı zamanda da doğal olarak aynı vaka üzerinde çalışan görevlilere sadakat duyar ve bir caniyi adalete teslim etmeye yarayacak hiçbir şeyi onlardan saklamak istemez. Bunun ötesinde bir şey söyleyemem ve daha fazla bilgi isterseniz Bay Holmes’un kendisine danışmanızı öneririm.”</p>

  <p>Bunları söyledikten sonra onları şapkamla selamlayıp çitin arkasında oturdukları kuytu köşede bırakarak yoluma devam ettim. Çitin ucundan dolanmadan önce dönüp geriye baktım ve hâlâ kafa kafaya vermiş konuşuyorlardı, gözleriyle beni izlediklerine göre, aramızda geçen konuşmadan söz ettikleri belliydi.</p>

  <p>“Bana sır falan vermesinler,” dedi Holmes, olan biteni kendisine anlattığımda. Bütün öğleden sonrayı malikânede iki meslektaşıyla istişarede bulunarak geçirmiş ve saat beşe doğru canı fena halde çay isteyerek geri dönmüştü, ona çay sipariş ettim. “Sır vermek olmaz, çünkü ortada suç ortaklığı ve cinayet için tutuklama gibi bir mesele varsa bu tuhaf kaçar.”</p>

  <p>“Sizce iş buraya kadar varacak mı?”</p>

  <p>En neşeli ve kalender halindeydi. “Sevgili Watson, şu dördüncü yumurtayı da yiyince size her şeyi baştan sona anlatacağım. Meseleyi çözdüğümüzü söylemiyorum… ne gezer… ama eksik olan halter ağırlığının yerini…”</p>

  <p>“Halter mi?”</p>

  <p>“Aman Tanrım, Watson vakanın çözümünün tümüyle bu kayıp ağırlığa dayandığını anlamamış olabilir misiniz? Ama üzülmenize hiç gerek yok, çünkü aramızda kalsın, ne Müfettiş Mac, ne de marifetli yerel hekimin bu olayın önemini kavradığını sanmıyorum. Bir tek ağırlık Watson! Tek ağırlıklı bir halterle çalışan bir atleti gözünüzün önüne getirin! Tek taraflı beden gelişimini, omurganın eğrilmesi tehlikesini bir düşün. İnanılır gibi değil Watson, inanılır gibi değil!”</p>

  <p>Ağzı tost lokmalarıyla dolu, gözlerinde muzip bir parıltıyla, benim aklımın karışmasını izliyordu. Benzersiz iştahı bile onun başarısının bir göstergesiydi, zira günlerce ve gecelerce yemek düşüncesi aklının ucundan geçmeden, aklı bir soruna takılmış, keskin yüz hatları tam bir zihinsel odaklanma yüzünden süzülmüş halini çok iyi hatırlıyordum. Sonunda piposunu yaktı ve eski köy otelinin şöminesinin önünde otururken, vakadan sanki düşünüp taşınarak konuşan birisi gibi değil de, yüksek sesle düşünen birisi gibi, ağır ağır ve gelişigüzel söz etmeye başladı.</p>

  <p>“Bu bir yalan Watson… apaçık, hoş görülemez, koskoca bir yalan… daha yolun başında karşımıza bu çıkıyor. Başlangıç noktamız bu. Barker’ın anlattığı her şey yalan. Oysa Barker’ın anlattıklarını Bayan Douglas doğruluyor. Öyleyse o da yalan söylüyor. İkisi de yalan söylüyor ve birbirlerinin suç ortağı onlar. Şu halde karşımızda apaçık bir sorun var. Neden yalan söylüyorlar ve bu kadar çok gizlemeye uğraştıkları ne? Hadi Watson, sizinle ben bu yalanın gerisinde ne olduğunu anlamaya ve gerçeği bulmaya çalışalım.</p>

  <p>“Yalan söylediklerini nereden mi biliyorum? Çünkü doğru olamayacak beceriksizce bir uydurma bu. Bir düşünün! Bize anlatılana göre, katilin cinayeti işledikten sonra bir dakikadan az bir zaman içinde cesedin parmağındaki başka bir yüzüğün gerisinde duran o yüzüğü alması, birinci yüzüğü yeniden parmağına takması… böyle bir şeyi neden yapsın?.. ve kurbanının yanı başına o özel kartı bırakması gerekiyordu. Bence bu kesinlikle olanaksızdı.</p>

  <p>“Şimdi siz kalkıp bana yüzüğün adam öldürülmeden önce alınmış olabileceğini söyleyebilirsiniz… bunu söyleyeceğinizi düşünmem size fazlasıyla saygı duymamdandır Watson. Mumun yalnızca kısa bir süre yanmış olması, görüşmenin uzun sürmediğini gösteriyor. Korkusuz karakterde birisi olduğunu duyduğumuz Douglas acaba alyansını bu kadar çabuk verir miydi, hatta alyansını vereceğini düşünebilir miyiz? Hayır, hayır, Watson, lamba yanarken katil cesetle bir süre baş başaydı. Bundan hiç kuşkum yok.</p>

  <p>“Gelgelelim, anlaşıldığı kadarıyla Bay Douglas vurularak öldürülmüştü. Dolayısıyla, bize söylendiğinden daha önce ateş edilmiş olmalı. Öte yandan, böyle bir konuda yanılgıya yer olmaz. Bu yüzden de silah sesini işiten iki kişinin… Barker adlı adamla Bayan Douglas adlı kadının… suç ortaklığı söz konusu. Üstüne üstlük, pencere pervazındaki kan izini polise yanlış bir ipucu vermek için bizzat Barker’ın yaptığını kanıtlayabildiğime göre, kabul etmelisiniz ki bu davada her şey onun aleyhine dönüyor.</p>

  <p>“Şimdi cinayetin aslında saat kaçta işlendiğini sormalıyız kendimize. Evde on buçuğa kadar hizmetçiler ortalıkta dolaşıyordu, şu halde o saatten önce olamaz. On bire çeyrek kala, kilerde olan Ames dışında hepsi odalarına çekilmişlerdi. Bugün öğleden sonra, siz yanımızdan ayrıldıktan sonra birtakım deneyler yaptım ve ben kilerdeyken ve kapılar kapalıyken MacDonald’ın çalışma odasında yaptığı hiçbir gürültünün bana gelmediğini belirledim.</p>

  <p>“Oysa kâhya kadının odasında durum farklıydı. Onun odası fazla uzakta değil ve ben oradayken çok yüksek bir gürültüyü belli belirsiz işittim. Hedef yakın olduğunda, ki bizim vakamızda böyleydi, çifteden çıkan ses biraz boğulur. Büyük bir gürültü çıkmaz, ama gecenin sessizliğinde Bayan Allen’in odasından kolayca duyulmuş olsa gerek. Kadın bize ağır işittiğini söylemiş, ama yine de ifadesinde cesedin bulunmasından yarım saat önce kapı çarpması gibi bir ses duyduğunu belirtmişti. Cesedin bulunmasından yarım saat öncesi, saat on bire çeyrek kala oluyor. Onun duyduğu sesin silah sesi olduğundan ve cinayetin o anda işlendiğinden hiç kuşkum yok.</p>

  <p>“Durum böyleyse, şimdi Barker ile Bayan Douglas’ın… gerçek katillerin onlar olmadıklarını varsayarsak… silah sesi üzerine aşağıya indikleri saat on bire çeyrek kaladan zili çalarak hizmetkârları çağırdıkları on biri çeyrek geçeye kadar ne yaptıklarını belirlememiz gerekiyor. Ne yapıyorlardı ve niçin hemen cinayeti haber vermediler? Bu soruyu cevaplandırmamız gerek ve cevaplandırdığımızda sorunu çözmede epeyce yol kat etmiş olacağız.”</p>

  <p>“Kendi hesabıma,” dedim, “o ikisinin arasında bir anlaşma olduğu kanısındayım. Eşinin cinayetinin üzerinden daha birkaç saat geçmişken, orada oturup bir şakaya gülebilmesi için kalpsiz bir yaratık olmalı.”</p>

  <p>“Kesinlikle. Olan bitenle ilgili kendi ifadesinde bile örnek bir eş izlenimi vermiyordu. Beni bilirsiniz Watson, kadınlara bütün kalbimle hayranlık duyanlardan değilimdir, ama yaşam deneyimimin bana öğrettiği kadarıyla, kocasına az da olsa saygı duyuyorsa, bir adamın sözleri üzerine kocasının cesedini bırakıp uzaklaşan çok az kadın vardır. Bir gün evlenecek olursam Watson, eşimde cesedim ondan birkaç metre ötede yerde yatarken bir uşağın sözleri üzerine oradan uzaklaşmasına engel olacak kadar duygu uyandırmış olmayı dilerim. Kötü sahneye koyulmuş bir oyundu bu, çünkü en acemi araştırmacılar bile kadınların olağan feryat ve figanlarından yoksun bir vaka karşısında hayrete düşerler. Başka hiçbir şey olmasaydı bile, sırf bu durum benim aklıma önceden planlanmış bir suç ortaklığını getirirdi.”</p>

  <p>“Şu halde, cinayeti Barker ile Bayan Douglas’ın işlediklerini düşünüyorsunuz, öyle mi?”</p>

  <p>“Sorularınızın dolaysızlığı beni korkutuyor Watson,” dedi Holmes, piposunu bana doğru sallayarak. “Kurşun yağdırır gibi soru yağmuruna tutuyorsunuz beni. Eğer Bayan Douglas ile Barker’ın cinayetin gerisindeki gerçeği bilip bunu gizlemek için işbirliği yapıp yapmadıklarını soruyorsanız, o zaman size kesin bir cevap verebilirim. Bundan eminim. Ama vardığınız daha vahim sonuç o kadar kesin değil. Bir an için bu sonuca varmamızı engelleyen güçlükleri ele alalım.</p>

  <p>“Bu ikisinin birbirlerine bir yasak aşk bağıyla bağlı olduklarını ve birleşmelerine engel olan adamdan kurtulmaya niyet ettiklerini varsayalım. Bu biraz aşırı bir varsayım olur, çünkü inceden inceye sorguladığımız hizmetkârlar ve başkaları bunu doğrulamadı. Tersine, Douglas’ların birbirlerine çok bağlı oldukları yolunda birçok ifade var.”</p>

  <p>“Bunun doğru olamayacağından eminim,” dedim, bahçede gördüğüm gülümseyen güzel yüzü hatırlayarak.</p>

  <p>“Eh, en azından o izlenimi vermişler. Yine de, diyelim ki bunlar bu konuda herkesi kandıran ve kocayı öldürmek için işbirliği yapan olağanüstü kurnaz bir ikili. Koca ise başında bir bela dolaşan birisi…”</p>

  <p>“Bunu onlar söylüyor.”</p>

  <p>Holmes düşünceli düşünceli baktı. “Anlıyorum Watson. Söyledikleri her şeyin başından beri uydurma olduğuna dayanan bir kuram geliştiriyorsunuz. Size göre, hiçbir tehdit veya gizli örgüt ya da Korku Vadisi yahut patron MacFilanca gibi şeyler yoktu. İşte buna geniş kapsamlı bir genelleştirme derim ben. Bakalım bu kuram bizi nereye götürecek. Cinayeti açıklamak için bu kuramı uyduruyorlar. Sonra, dışarıdan birinin varlığının kanıtı olarak bahçeye bisikleti bırakıyorlar. Pencere pervazındaki kan lekesi de aynı fikri veriyor. Belki de evde hazırlanmış olan kart da cesedin yanında bulunuyor. Bunların hepsi sizin kuramınıza uyuyor Watson. Ama şimdi sıra yerlerine oturmayan, nahoş, sivri, anlaşılmaz ayrıntılara geldi. Bir sürü silah varken, niye namluları kesik bir çifte kullandılar… üstelik bir Amerikan silahı? Bunun çıkaracağı gürültü üzerine birisinin oraya koşmayacağından nasıl emin olabilirlerdi? Bayan Allen’in bir kapı çarptı sanıp bakmaya gelmemesi yalnızca bir rastlantı. Şu sizin suçlu çift niye bunu yaptı Watson?”</p>

  <p>“Açıklayamadığımı itiraf ediyorum.”</p>

  <p>“Üstelik, eğer bir kadınla sevgilisi kocayı öldürmek için komplo kuruyorlarsa, ölmesinden sonra alyansını çıkararak suçlarını böylesine açıkça herkese ilan ederler mi? Bu size olası geliyor mu Watson?”</p>

  <p>“Hayır, gelmiyor.”</p>

  <p>“Dahası, dışarıda bir yerde gizlenmiş bir bisiklet bırakmak sizin aklınıza gelmiş olsa, en budala dedektifin bile buna apaçık bir yanıltmaca gözüyle bakacağını bile bile bunu yapmaya değer mi? Zira bir suçlunun kaçabilmek için gerek duyduğu ilk şey bir bisiklettir.”</p>

  <p>“Aklıma hiçbir açıklama gelmiyor.”</p>

  <p>“Oysa insan zekâsının bir açıklama getiremeyeceği hiçbir olay zinciri olmamalı. Sırf bir zihin egzersizi olsun diye, doğru olduğunu ileri sürmeksizin, size olası bir düşünce yolu çizeyim. Bu yalnızca bir hayal ürünü, kabul ediyorum, ama gerçekler ne kadar da sık hayal gücünden doğar.</p>

  <p>“Diyelim ki Douglas denen şu adamın yaşamında kirli bir sır, gerçekten utanç verici bir sır vardı. Bu da, diyelim ki öç alma amacı taşıyan, dışarıdan birinin bu cinayeti işlemesine neden oluyor. Bu kişi, itiraf etmeliyim ki hâlâ açıklayamadığım bir nedenle cesedin parmağındaki alyansı aldı. Bu kan davası belki de adamın ilk evliliğiyle ilgiliydi ve yüzüğü bu nedenle aldı.</p>

  <p>“Ama katil kaçmadan önce, Barker ile adamın eşi odaya geldiler. Adam kendisini tutuklatma girişiminde bulunurlarsa, çirkin bir skandalı gün yüzüne çıkartacağına onları inandırdı. Bunun üzerine fikir değiştirdiler ve kaçmasına göz yummayı yeğlediler. Bir olasılıkla, bu nedenle köprüyü indirdiler, hiç gürültü çıkarmadığı için de yeniden kaldırdılar. Adam kaçtı ve her nedense yaya olarak kaçmasının bisikletle kaçmasından daha güvenli olacağını düşündü. Bu yüzden bisikletini kendisi çoktan oradan uzaklaşmış oluncaya kadar bulunamayacak bir yerde bıraktı. Buraya kadar olasılık sınırlarını zorlamadık, değil mi?”</p>

  <p>“Evet, bu mümkün, kuşkusuz,” dedim biraz kuşkuyla.</p>

  <p>“Olup bitenler Watson, mutlaka çok olağandışı. Şimdi varsayımlarımızı sürdürecek olursak, şu bizim çift… suçlu olmayabilirler… katilin gitmesinden sonra, kendilerini cinayeti işlemediklerini ya da buna göz yummadıklarını kanıtlamalarının zor olacağı bir duruma soktuklarını fark ederler. Çabucak ve beceriksizce bu duruma bir çare bulurlar. Katilin oradan kaçtığı izlenimini vermek için Barker tabanları kanlı terlikleriyle pervazda iz bıraktı. Belli ki, silah sesini işiten bu ikisiydi; böylece cinayeti haber vermek de onlara düşüyordu, ama olaydan yarım saat sonra.”</p>

  <p>“Peki bütün bunları nasıl kanıtlamayı düşünüyorsun?”</p>

  <p>“Eğer katil dışarıdan gelen birisiyse, izi sürülüp yakalanabilir. En etkin kanıt bu olur. Ama değilse… eh, bilimin kaynakları henüz tükenmedi. O çalışma odasında tek başıma geçireceğim bir gecenin bana çok yardımı olacağını sanıyorum.”</p>

  <p>“Tek başına bir gece mi?”</p>

  <p>“Birazdan yukarı çıkacağım. Saygıdeğer Ames’le birlikte her şeyi ayarladık, o da Barker’dan pek hoşlanmıyor. Orada oturup odanın atmosferinin beni esinlendirmesini bekleyeceğim. Ben bir ortamın ruhuna inanırım. Bakıyorum gülümsüyorsunuz dostum Watson. Göreceğiz. Aklıma gelmişken, sizin kocaman bir şemsiyeniz var, değil mi?”</p>

  <p>“Hemen şurada duruyor.”</p>

  <p>“İzin verirseniz, onu ödünç alacağım.”</p>

  <p>“Elbette… ama ne de tuhaf bir silah! Tehlike varsa…”</p>

  <p>“Ciddi bir tehlike yok azizim Watson, yoksa yardımınızı isterdim. Ama şemsiyeyi alacağım. Şu anda meslektaşlarımın Tunbridge Wells’den dönmelerini bekliyorum, bisikletin olası sahibini bulmaya çalışıyorlardı orada.”</p>

  <p>Müfettiş MacDonald ile White Mason geri döndüklerinde akşam olmuştu, araştırmamızda büyük bir ilerleme kaydettikleri için çok sevinçliydiler.</p>

  <p>“Bakın, itiraf ederim ki cinayeti dışarıdan birisinin işlediği konusunda kuşkularım vardı,” dedi MacDonald, “ama şimdi hiç kuşkum kalmadı. Bisikletin kaydını bulduk ve sahibinin eşkali elimizde, böylece epeyce yol almış olduk.”</p>

  <p>“Bana kalırsa, sonun başlangıcı bu,” dedi Holmes. “İkinizi de bütün kalbimle kutlarım.”</p>

  <p>“Tunbridge Wells’e geldiği önceki günden beri Bay Douglas’ın huzursuz göründüğü olgusundan hareket ettim. Demek ki Tunbridge Wells’de bir tehlikenin farkına varmıştı. Dolayısıyla, eğer buraya bisikletli bir adam geldiyse, yalnızca Tunbridge Wells’den gelmiş olabilir. Bisikleti yanımızda götürdük ve oradaki otellerde gösterdik. Eagle Commercial Oteli’nin yöneticisi bisikleti hemen tanıdı ve Hargrave adında bir adama ait olduğunu söyledi. Bu adam iki gün önce orada bir oda tutmuş. Adamın bütün eşyası bu bisikletten ve küçük bir valizden ibaretmiş. Adını kaydederken Londra’dan geldiğini belirtmiş, ama adres belirtmemiş. Valiz Londra malıymış, içindekiler de hep İngiltere’denmiş, ama adamın kendisi kesinlikle Amerikalıymış.”</p>

  <p>“Çok iyi, çok iyi,” dedi Holmes neşeyle, “ben burada oturup dostumla kuramlar üretirken siz gerçekten de somut bir iş başarmışsınız! Yaşamsal gerçekler konusunda bu bana ders olsun Bay Mac.”</p>

  <p>“Evet, ama hepsi bu kadar Bay Holmes,” dedi müfettiş hoşnut kalarak.</p>

  <p>“Ama sizin kuramlarınıza uyuyor bu,” diyecek oldum.</p>

  <p>“Uyabilir de, uymayabilir de. Ama anlatacaklarınızı bitirin Bay Mac. Bu adamın kimliğini belirleyecek hiçbir şey yok muydu?”</p>

  <p>“O kadar az şey vardı ki, adamın kimliğini gizli tutmaya dikkat ettiği belliydi. Ne bir belge ya da mektup, ne de giysilerinin üzerinde bir etiket vardı. Odasındaki masanın üzerinde bölgenin bisiklet yolu haritası vardı. Dün sabah kahvaltıdan sonra bisikletiyle otelden ayrılmış ve biz soruşturuncaya kadar da ondan hiçbir haber alınmamış.”</p>

  <p>“Benim aklımı karıştıran da bu Bay Holmes,” dedi White Mason. “Eğer bu adam kendisiyle ilgili yaygara koparılmasını istemiyorduysa, otele geri dönüp orada zararsız bir turist gibi kalırdı. Otel yöneticisinin kendisini polise ihbar edeceğini ve ortadan kaybolması ile cinayet arasında ilişki kurulacağını bilmesi gerekirdi.”</p>

  <p>“Böylesi mantıklı olurdu. Yine de şimdiye kadar yakalanmadığına bakılırsa, anlaşılan akıllıymış. Peki ya eşkali… nasıl birisiymiş?”</p>

  <p>MacDonald defterine göz attı. “Anlattıklarını kaydettim. Pek dikkatli bakmamışlar, ama yine de kapıcı, resepsiyon görevlisi ve kat hizmetçisi birtakım özellikleri konusunda aynı şeyleri söylediler. Yaklaşık bir seksen boyunda, elli yaşlarında, saçları hafifçe ağarmış, bıyıkları kırlaşmış, kanca burunlu ve hepsinin de haşin ve vahşi diye nitelendirdikleri bir suratı olan bir adammış.”</p>

  <p>“İyi ama, şu son özellik dışında, bunların hepsi Douglas’ın tanımına uyuyor,” dedi Holmes. “O da ellili yaşlarda, saçları ve bıyığı kırlaşmış ve yaklaşık aynı boydaydı. Başka ne dediler?”</p>

  <p>“Üzerinde ceketi çift sıra düğmeli, kalın kumaştan bir takım elbise, kısa bir sarı kaban ve başında da bir bere varmış.”</p>

  <p>“Çifteyi gören olmuş mu?”</p>

  <p>“Altmış santimden daha kısa olduğu için pekâlâ da valizine sığabilirdi. Kabanının içine saklayarak taşıması da zor olmazdı.”</p>

  <p>“Peki sizce bütün bunlar bizim vakada genel olarak ne anlam taşıyor?”</p>

  <p>“Bakın Bay Holmes,” dedi MacDonald, “adamı yakaladığımızda… ve eşkalini öğrendikten beş dakika sonra bütün merkezlere telgrafla bildirdiğimden emin olabilirsiniz… bunu daha iyi değerlendirebileceğiz. Ama şu anda bile epeyce yol kat etmiş bulunuyoruz. Adının Hargrave olduğunu söyleyen bir Amerikalının bisikletiyle ve elinde bir valizle iki gün önce Tunbridge Wells’e geldiğini biliyoruz. Valizin içinde namlusu kesilmiş bir çifte olduğuna göre, buraya cinayet işlemek amacıyla geldi. Dün sabah tüfeğini kabanının içine saklayarak bisikletiyle buraya doğru yola koyuldu. Öğrenebildiğimiz kadarıyla onu kimse görmedi, ama bahçe kapılarına ulaşabilmesi için köyden geçmesi gerekmiyordu ve yolda da bir sürü bisikletli vardı. Herhalde bisikletini hemen sonradan bulunduğu yer olan taflanların arkasına sakladı ve büyük olasılıkla kendisi de orada pusuya yatıp evi gözetleyerek Bay Douglas’ın çıkmasını bekledi. Çifte evin içinde kullanılması elverişli olmayan bir silahtır, ama o bunu dışarıda kullanmaya niyetliydi, çünkü hedefi ıskalaması olanaksızdı ve avlanmaya meraklı olanlarla dolu bir İngiliz yöresinde tüfek sesleri sık duyulduğundan kimsenin dikkatini çekmezdi.”</p>

  <p>“Bunların hepsi mantıklı,” dedi Holmes.</p>

  <p>“Ama Bay Douglas görünmedi. Şimdi katil ne yapacaktı? Bisikletini orada bırakıp alacakaranlıkta eve yaklaştı. Köprü indirilmişti ve ortalıkta kimsecikler yoktu. Bunu fırsat bildi, kuşkusuz birisine rastlarsa bir mazeret uyduracaktı. Kimseye rastlamadı. Gördüğü ilk odaya girdi ve perdenin arkasına saklandı. Oradan köprünün kaldırıldığını görebiliyordu ve tek kaçış yolunun hendek olduğunu biliyordu. On biri çeyrek geçeye kadar bekledi, o saatte Bay Douglas her gece yaptığı gibi ortalığı kolaçan etmek için odaya girdi. Onu vurdu ve planladığı yoldan kaçtı. Oteldekilerin bisikleti tanımlayacaklarını ve bunun aleyhinde bir ipucu olacağını biliyordu, bu yüzden de bisikleti orada bırakıp Londra’ya ya da daha önce ayarladığı güvenli bir saklanma yerine gitmenin başka bir yolunu buldu. Buna ne diyorsunuz Bay Holmes?”</p>

  <p>“Bay Mac, anlattıklarınız buraya kadar çok mantıklı. Bunlar olaya sizin bakışınız. Bana göre ise, cinayet, bildirildiğinden yarım saat önce işlendi; Bayan Douglas ile Barker bir şeyi saklamak için ağız birliği yapıyorlar; katilin kaçmasına yardım ettiler… ya da en azından o kaçmadan önce odaya girdiler… ve onun pencereden kaçtığını kanıtlamak için kanıtlar oluşturdular, oysa köprüyü indirerek kaçmasına izin veren kendileriydi. Olayın ilk yarısına benim bakışım bu.”</p>

  <p>Her iki dedektif de başlarını iki yana salladılar.</p>

  <p>“O zaman Bay Holmes, eğer bu doğruysa, gizem içinde gizem var demektir,” dedi Londralı müfettiş.</p>

  <p>“Hatta ikincisi daha da beter,” diye ekledi White Mason. “Hanımefendi hayatında hiç Amerika’da bulunmamış. Amerikalı bir katili koruması için onunla arasında ne gibi bir ilişki olabilir?”</p>

  <p>“Güçlükleri kabul ediyorum,” dedi Holmes. “Bu gece kendime göre küçük bir araştırma yapmayı öneriyorum, belki de ortak amacımıza bir katkıda bulunabilir bu.”</p>

  <p>“Size yardım edebilir miyiz Bay Holmes?”</p>

  <p>“Hayır, hayır! Karanlık ve Dr. Watson’ın şemsiyesi… istediklerim bundan ibaret. Bir de Ames, sadık Ames, bir konuda beni aydınlatacaktır. Bütün düşüncelerim beni şaşmaz bir biçimde bir tek soruya yöneltiyor… atletik yapılı bir adam ne diye tek ağırlıklı bir halter gibi olağandışı bir aletle vücudunu çalıştırsın?”</p>

  <p>Holmes tek başına yürüttüğü araştırmadan gecenin ileri saatlerinde döndü. İki yataklı bir odada kalıyorduk, bizim için küçük taşra otelindekilerin elinden bu kadarı gelmişti. Uykuya dalmışken, onun içeriye girişiyle yarım yamalak uyandım.</p>

  <p>“Nasıl Holmes,” diye mırıldandım, “bir şeyler bulabildiniz mi?”</p>

  <p>Elinde mumuyla yatağımın yanında durdu. Derken uzun boylu, ince yapılı bedeni bana doğru eğildi. “Acaba Watson,” diye fısıldadı, “keçileri kaçırmış, beyni sulanmış, aklını oynatmış bir geri zekâlıyla aynı odada uyumaktan korkar mısınız?”</p>

  <p>“Hiç korkmam,” diye cevap verdim şaşkınlık içinde.</p>

  <p>“Talihim varmış,” dedi ve o gece ağzından başka hiçbir sözcük çıkmadı.</p>
</body>
</html>