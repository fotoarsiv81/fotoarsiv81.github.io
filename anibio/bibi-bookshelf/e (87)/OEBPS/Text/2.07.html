<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h1>7 <span><em>Birdy Edwards’ın Tuzağa Düşürülmesi</em></span></h1>

  <p>McMurdo’nun dediği gibi, kaldığı pansiyon ıssız bir yerde olduğundan tasarladıkları cinayet için çok elverişliydi. Kasabanın sınırlarında ve yolun epeyce gerisindeydi. Başkası olsa, daha önce pek çok kez yaptıkları gibi, adama yalnızca gelmesini söyler ve onu yaylım ateşine tutarlardı, ama bu kez onun ne kadar çok şey bildiğini, bunları nereden öğrendiğini ve patronlarına ne kadarını ilettiğini öğrenmeleri gerekiyordu.</p>

  <p>Çok geç kalmış olmaları ve adamın işini yapıp bitirmiş olması olasıydı. Eğer durum bu idiyse, hiç değilse bunu yapandan öç almış olacaklardı. Ama henüz dedektifin çok önemli sayılacak bilgiler edinmemiş olacağını umuyorlardı; “Yoksa,” diyorlardı aralarında, “McMurdo’nun adama anlattığını söylediği önemsiz bilgileri yazıp gönderme zahmetine girmezdi.” Yine de bütün bunları adamın kendi ağzından dinleyeceklerdi. Onu bir kez ele geçirdiler mi, konuşturmanın bir yolunu da bulacaklardı. Gönülsüz bir tanıkla ilk kez uğraşıyor değillerdi.</p>

  <p>Kararlaştırıldığı üzere, McMurdo, Hobson’s Patch’e gitti. O sabah polis sanki ona özel bir ilgi gösteriyordu; Başkomiser Marvin –kendisini Chicago’dan tanıdığını ileri süren görevli– istasyonda beklerken ona seslendi bile. McMurdo sırtını dönüp ona cevap vermedi. Öğleden sonra görevini tamamlamış olarak döndü ve McGinty’yi görmeye Birlik Evi’ne gitti.</p>

  <p>“Adam gelecek,” dedi.</p>

  <p>“İyi!” dedi McGinty. Devin üzerinde gömleği vardı, kocaman göğsünü kaplayan yeleğinin önünde, fırça gibi uzayan sakalının ucuna kadar, bir sürü zincir ve bir pırlanta kravat iğnesi parıldıyordu. İçki ve politika patronu hem zengin etmiş, hem de güçlü kılmıştı. Bu yüzden, bir gece önce ufukta hapishane ya da darağacının görünmesi onun gözünde daha da korkunçtu.</p>

  <p>“Sence çok şey biliyor mu?” diye sordu endişeyle.</p>

  <p>McMurdo kederli bir bakışla kafasını iki yana salladı. “Adam epeydir burada… en azından altı haftadır. Herhalde buraların manzarasını görmeye gelmedi. Cebinde demiryolu işletmecilerinin parasıyla aramıza sokulup işini yürüttüyse, birtakım sonuçlar elde etmiş ve bunları aktarmış olsa gerek.”</p>

  <p>“Locadakilerin hiçbiri zayıf değildir,” dedi McGinty. “Hepsi de çelik kadar sağlamdır. Ama Tanrım! Morris denen o kokarca var. Buna ne dersin? Bizi ele verecek birisi varsa, o da Morris’tir. Akşam olmadan bir iki çocuğu gönderip onu dövdürmeyi ve ağzından laf almayı düşünüyorum.”</p>

  <p>“Bence sakıncası yok,” diye cevap verdi McMurdo. “Morris’ten biraz hoşlandığımı ve ona zarar gelmesini istemediğimi saklayacak değilim. Benimle bir iki kez locayla ilgili konularda konuştu; gerçi sizinle ya da benimle aynı görüşleri paylaşmıyor, ama gammazlık edecek birisine de hiç benzemiyor. Yine de size karşı ona kol kanat gerecek değilim.”</p>

  <p>“Ona haddini bildireceğim!” dedi McGinty söverek. “Bütün yıl gözüm onun üstündeydi.”</p>

  <p>“Eh, karar sizin,” diye cevap verdi McMurdo. “Ama ne yapacaksanız, yarın yapın, çünkü şu Pinkerton meselesi sona erinceye kadar dikkat çekmemeliyiz. Polisi harekete geçirecek bir şey yapamayız, hele bugün.”</p>

  <p>“Haklısın,” dedi McGinty. “Zaten boğazını kesmemiz bile gerekse, Birdy Edwards’dan bilgiyi nereden aldığını öğreneceğiz. Tuzak kokusu aldı mı?”</p>

  <p>McMurdo güldü. “Galiba zayıf tarafından yakaladım onu,” dedi. “Yeter ki Çete’nin izini sürsün, cehenneme bile gider. Parasını aldım.” Cebinden bir tomar banknot çıkarırken sırıttı. “Bendeki bütün belgeleri gördükten sonra, çok daha fazlasını verecekmiş.”</p>

  <p>“Ne belgesi?”</p>

  <p>“Belge falan yok. Çete yasaları, kurallar kitapçığı, üyelik formları diye bir şeyler uydurdum. Gitmeden önce her şeyi adamakıllı öğrenmeyi umuyor.”</p>

  <p>“Öğrenmesine öğrenecek,” dedi McGinty somurtkan bir suratla. “Belgeleri niçin ona götürmediğini sormadı mı?”</p>

  <p>“Sanki bu gibi şeyleri üzerimde taşıyabilirmişim gibi, ben ki şüpheli birisiyim, üstelik Başkomiser Marvin de tam bugün istasyonda bana seslenmişken!”</p>

  <p>“Evet, kulağıma geldi,” dedi McGinty. “Galiba bu işin yükü senin omuzlarına bindi. İşimiz bittikten sonra adamı maden kuyularından birine atabiliriz, ama ne yaparsak yapalım, adamın Hobson’s Patch’te kaldığı ve bugün senin oraya gittiğin olgusunu gizleyemeyiz.”</p>

  <p>McMurdo omuzlarını silkti. “Eğer işi doğru dürüst yaparsak, cinayeti hiçbir zaman kanıtlayamazlar,” dedi. “Karanlık bastırdıktan sonra bana geldiğini kimse göremeyeceğine göre, gittiğini de kimse göremez. Beni dinleyin sayın Meclis Üyesi, size planımı anlatacağım ve siz de ötekileri bu plana göre yönlendireceksiniz. Hepiniz zamanında orada olun. Tamam. Adam saat onda geliyor. Kapıya üç kez vuracak, ben de kapıyı açacağım. Sonra onun arkasına geçip kapıyı kapatacağım. Ve adam elimizde olacak.”</p>

  <p>“Her şey kolay ve açık.”</p>

  <p>“Evet, ama bir sonraki adımı düşünmek gerekiyor. Karşımızda sıkı bir adam var. Ve de silahlı. Ben onu kandırmasına kandırdım, ama herhalde tetikte olacaktır. İçeride beni yalnız başıma bulacağını beklerken, yedi adamla karşılaştığını bir düşünün. Silahlar konuşacak ve birisinin canı yanacak.”</p>

  <p>“Evet, öyle.”</p>

  <p>“Üstelik gürültü üzerine kasabadaki bütün aynasızlar başımıza üşüşecek.”</p>

  <p>“Galiba haklısın.”</p>

  <p>“Ben olsam, şöyle yapardım. Sizler büyük odada kalın… beni ziyarete geldiğinizde gördüğünüz odada. Ben kapıyı açarım, onu kapının yanındaki odaya alırım ve belgeleri getirmeye giderim. Böylece sizi durumdan haberdar etmiş olurum. Sonra elimde birtakım uyduruk belgelerle onun yanına giderim. Adam bunları okurken, ben üzerine çullanıp onu etkisiz kılarım. Size seslendiğimi duyunca da hemen gelirsiniz. Ne kadar çabuk gelirseniz, o kadar iyi olur, çünkü adam benim kadar güçlü kuvvetli ve benden baskın çıkabilir. Ama siz gelene kadar onu tutabileceğimi sanıyorum.”</p>

  <p>“İyi bir plan bu,” dedi McGinty. “Loca bunun için sana borçlu kalacak. Başkanlığım sona erince, yerime kimi önereceğimi biliyorum galiba.”</p>

  <p>“Ama sayın Meclis Üyesi ben daha acemi sayılırım,” dedi McMurdo. Ama dev adamın iltifatı konusunda ne düşündüğü yüzünden belliydi.</p>

  <p>Kaldığı pansiyona dönünce, geçireceği çetin akşam için hazırlıklara girişti. Önce Smith&amp;Wesson marka tabancasını temizledi, yağladı ve doldurdu. Sonra dedektifin tuzağa düşürüleceği odayı gözden geçirdi. Burası büyük bir odaydı, ortada uzun bir oyun masası, kenarda da büyük bir soba vardı. Öbür kenarlarda ise pencereler vardı. Pencereler panjurlu değildi, yalnızca ince perdeler asılıydı. McMurdo bunları dikkatle inceledi. Kuşkusuz, dışarıdan içerisi göründüğü için, odanın gizli bir toplantıya uygun olmadığını fark etmişti. Yine de yoldan uzaklığı riskleri azaltıyordu. Sonunda, bu konuyu pansiyon arkadaşına açtı. Scanlan, çete üyesi olduğu halde, arkadaşlarının görüşlerine itiraz etmeyecek kadar yumuşak başlı, ama bazen zorla yardım etmeye gönderildiği kanlı eylemlerden gizliden gizliye dehşete kapılan bir adamdı. McMurdo planı ona kısaca anlattı.</p>

  <p>“Yerinde olsam Mike Scanlan, bu geceyi dışarıda geçirip bu işe hiç karışmazdım. Sabaha varmadan burada kan gövdeyi götürecek.”</p>

  <p>“O zaman, öyle yapayım,” diye cevap verdi Scanlan. “İradeli olmadığımdan değil de, içim kaldırmıyor. Yönetici Dunn’ın o madende yere yıkılışını gördüğümde zor dayandım. Yaradılışım, senin gibi ya da McGinty gibi bunlara uygun değil. Eğer locadakiler hakkımda kötü düşünmeyeceklerse, tavsiyene uyup bu akşam sizleri baş başa bırakırım.”</p>

  <p>Adamlar, planlandığı gibi tam vaktinde geldiler. Dış görünüşleriyle saygın yurttaşlardı, temiz pak ve iyi giyimliydiler, ama yüzlerine bakan biri o büzülmüş ağızlarını ve acımasız gözlerini görünce, Birdy Edwards için pek umut beslemezdi. Odadakiler arasında daha önce defalarca elini kana bulamamışı yoktu. Nasıl ki bir kasabın koyun keserken hiç vicdanı sızlamazsa, bu adamlar için de insan öldürmek aynı şeydi.</p>

  <p>Tabii ki, gerek görünüşü, gerek işlediği suçlar bakımından korkunç patron önde geliyordu. Sekreter Harraway zayıf, sert tavırlı, uzun ve kemikli bir boynu olan, bacaklarını huzursuzluk içinde durmadan hareket ettiren bir adamdı; birliğin parası söz konusu olunca, sarsılmaz bir sadakat anlayışı vardı ve başkalarına karşı hiçbir adalet ya da dürüstlük duygusu yoktu. Muhasebeci Carter orta yaşlı, lakayt ve somurtkan bir yüz ifadesi olan, parşömen gibi solgun tenli bir adamdı. İşleri örgütlemede üstüne yoktu ve hemen hemen her eylemin ayrıntıları onun kafasından çıkmıştı. Willaby kardeşler yerlerinde duramayan, uzun boylu, çevik, kararlı görünüşlü adamlardı ve iri kıyım, esmer bir genç olan Kaplan Cormac’ten şiddet eğilimi dolayısıyla kendi çete arkadaşları bile korkardı. İşte o akşam Pinkerton’un dedektifini öldürmek için McMurdo’nun çatısı altında toplananlar bu adamlardı.</p>

  <p>Ev sahibi McMurdo masaya viski koymuştu ve adamlar girişecekleri işten önce ısınmak için hemen içmeye koyuldular. Baldwin ile Cormac çoktan çakırkeyif olmuşlar, içki tüm şiddet eğilimlerini yüzeye çıkarmıştı. Cormac ellerini bir an sobaya tuttu… geceler hâlâ soğuk olduğu için soba yanıyordu.</p>

  <p>“Soba işe yarar,” dedi söverek.</p>

  <p>“Evet,” dedi Baldwin, onun demek istediğini anlamıştı. “Adamı sobaya bağlarsak, bütün bildiklerini anlatır.”</p>

  <p>“Nasıl olsa konuştururuz, merak etmeyin,” dedi McMurdo. Bu adamın sinirleri çelik gibiydi; işin bütün yükü ona bindiği halde, her zamanki gibi soğukkanlı ve kayıtsızdı. Berikiler de bunu fark edip onu alkışladılar.</p>

  <p>“Adamı kıskıvrak yakalayacak olan sensin,” dedi patron, ona hakkını vererek. “Boğazına yapışıncaya kadar hiçbir şeyden kuşkulanmamalı. Yazık ki, pencerelerde panjur yok.”</p>

  <p>McMurdo bütün pencereleri dolaşarak perdeleri sıkı sıkı kapattı. “Artık kimse içeriyi gözetleyemez. Vakit geliyor.”</p>

  <p>“Belki de gelmez. Belki tehlikenin kokusunu almıştır,” dedi sekreter.</p>

  <p>“Gelecektir, merak etmeyin,” diye cevap verdi McMurdo. “Buraya gelmek için sizin kadar hevesli. “Dinleyin!”</p>

  <p>Hepsi de heykel gibi kalakaldılar, kimisi kadehini dudaklarına götürmüş olarak. Kapı üç kez gürültüyle vurulmuştu.</p>

  <p>“Şişşt!” McMurdo onları susturmak için elini kaldırdı. Sevinerek bakıştılar ve ellerini silahlarına götürdüler.</p>

  <p>“Sakın ses çıkarmayın!” diye fısıldadı McMurdo odadan çıkıp giderken, kapıyı arkasından dikkatle kapattı.</p>

  <p>Katiller kulak kesildiler. Arkadaşlarının koridordan gelen ayak seslerini dinlediler. Sonra dış kapıyı açtığını işittiler. Bir iki selamlaşma sözü duyuldu. Arkasından evin içinde değişik ayak sesleri ve tanıdık gelmeyen bir ses oldu. Bir dakika sonra, bir kapı çarpıldı ve anahtar kilitte döndü. Avları tuzağa düşmüştü. Kaplan Cormac korkunç bir kahkaha patlattı, patron McGinty de kocaman eliyle onun ağzını kapattı.</p>

  <p>“Sessiz ol, budala!” diye fısıldadı. “İşimizi bozacaksın!”</p>

  <p>Bitişik odadan konuşma sesleri geliyordu. Bir türlü konuşmanın sonu gelmiyordu. Derken kapı açıldı ve McMurdo belirdi; ses çıkarmamaları için parmağını dudaklarına götürdü.</p>

  <p>Masanın ucuna yaklaşıp hepsine birer birer baktı. Yüz ifadesi biraz değişmişti. Yapacak çok işi olan birinin tavrını takınmıştı. Yüzünde sert bir ifade vardı. Gözlük camlarının arkasından bakan gözlerinde vahşi bir heyecan okunuyordu. Gözle görünür bir lider görüntüsüne bürünmüştü. Adamlar ilgiyle bakıyorlardı ona, o ise hiçbir şey söylemiyordu. Aynı dik bakışlarıyla hepsinin yüzünü taradı.</p>

  <p>“Söylesene!” diye bağırdı McGinty sonunda. “Adam burada mı? Birdy Edwards burada mı?”</p>

  <p>“Evet,” dedi McMurdo ağır ağır konuşarak. “Birdy Edwards burada. Birdy Edwards benim!”</p>

  <p>Bu birkaç sözden sonra on saniye odada sanki kimse yokmuşçasına bir sessizlik oldu. Sobanın üzerindeki çaydanlıktan çıkan ses kulak tırmalıyordu. Hepsinin bembeyaz kesilmiş yüzlerini çevirip, onlara tepeden bakan bu adamı izleyen gözlerinde tam bir dehşet okunuyordu. Derken, pencere camları tuzla buz olurken, her bir pencerede bir sürü tüfek namlusu parladı ve perdeler yırtılıp yere uçtu.</p>

  <p>Bu manzara karşısında patron McGinty yaralı bir ayı gibi kükreyip aralık duran kapıya doğru seğirtti. Orada, karşısında üzerine doğrultulmuş bir tabanca ve Maden Polis Birimi’nden Başkomiser Marvin’in sert bakışlı mavi gözlerini buldu. Patron geri çekilip koltuğa çöktü.</p>

  <p>“Orada daha güvende olursunuz sayın Meclis Üyesi,” dedi McMurdo adıyla tanıdıkları adam. “Ve sen Baldwin, tabancanı elinden bırakmazsan, celladınla tanışamazsın. Bırak, yoksa Tanrı’ya yemin ederim… tamam, oldu işte. Evin çevresini kırk kadar silahlı adam kuşatmış durumda; ne kadar şansınız olduğuna siz karar verin. Silahlarını topla Marvin!”</p>

  <p>O tüfeklerin tehdidi altında hiçbir direnme olmadı. Adamların silahları toplandı. Yüzlerinde somurtkan, süngüsü düşük ve afallamış bir ifadeyle hâlâ masanın çevresinde oturuyorlardı.</p>

  <p>“Yollarımız ayrılmadan önce sizlere söyleyeceklerim var,” dedi onları tuzağa düşürmüş olan adam. “Beni mahkemede tanık sandalyesinde görmenizden önce, herhalde tekrar karşılaşmayacağız. Arada bir üzerinde düşüneceğiniz bir şey vereceğim size. Şimdi kim olduğumu biliyorsunuz. Sonunda kartlarımı açarak oynayabilirim. Ben Pinkerton’un dedektiflerinden Birdy Edwards’ım. Çetenizi dağıtma işi bana verildi. Zor ve tehlikeli bir oyun oynamam gerekiyordu. Bu oyunu oynadığımı kimse, hiç kimse, hatta en sevdiğim kişiler bile bilmiyordu. Yalnızca buradaki Başkomiser Marvin ve işverenlerim biliyordu. Ama Tanrıya şükür, bu akşam oyun bitti ve kazanan ben oldum!”</p>

  <p>Yedi solgun, sert yüz ona çevrilmişti. Gözlerinde bastırılamaz bir nefret vardı. Birdy Edwards bu gözlerdeki acımasız tehdidi okudu.</p>

  <p>“Belki de bu oyun burada bitmedi diye düşünüyorsunuz. Eh, ben bunu göze alıyorum. Ama bazılarınız artık hiçbir şey yapamayacaksınız ve bu geceyi hapishanede geçirecek sizden başka daha altmış kişi var. Size şu kadarını söyleyeyim, bana bu görev verildiğinde, sizinki gibi bir örgüt olacağına hiç inanmamıştım. Gazetelerin palavrası sanıyordum ve böyle olduğunu kanıtlayacaktım. Bana bunun Hür Biraderler Birliği’yle ilgili olduğu söylendi, ben de Chicago’ya gidip oraya üye oldum. Bundan sonra da bunun yalnızca gazete palavrası olduğundan daha da emin oldum; çünkü o birlikte hiçbir kötülük görmediğim gibi, iyilik de gördüm.</p>

  <p>“Yine de görevimi yerine getirmem gerekiyordu ve kömür vadilerine geldim. Buraya geldiğimde, yanıldığımı ve hiç de masal olmadığını öğrendim. Bu yüzden, araştırmak için kaldım. Chicago’da hiç kimseyi öldürmedim. Hayatımda hiç kalpazanlık yapmadım. Size verdiklerim gerçek paralardı; ama parayı hiç bu kadar keyifli harcamamıştım. Oysa güveninizi nasıl kazanacağımı biliyordum ve bu yüzden bir kanun kaçağıymışım gibi davrandım. Her şey umduğum gibi gerçekleşti.</p>

  <p>“Böylece melun locanıza katıldım ve toplantılarınızda bulundum. Belki de sizin kadar kötü olduğumu söyleyenler olacak. Ne söylerlerse söylesinler, sizi yakalamış olduğuma göre, umurumda değil. İşin gerçek yanı ne? Yaşlı Stanger’i dövmeye gittiğiniz akşam, onu uyaramazdım, buna zaman yoktu, ama sen tam onu öldürecekken elini tuttum Baldwin. Eğer aranızdaki yerimi korumak için birtakım önerilerde bulunduysam, bunlar önleyebileceğimi düşündüğüm şeylerdi. Dunn ile Menzies’i kurtaramadım, çünkü yeterli bilgim yoktu; ama katillerinin asılmasını sağlayacağım. Chester Wilcox’u uyardım, bu sayede evini havaya uçurduğum sırada ailesiyle birlikte kaçıp saklanmıştı. Önleyemediğim pek çok cinayet işlendi; ama ne kadar sıklıkla peşinde olduğunuz kişinin evine başka bir yoldan döndüğünü ya da siz evine gittiğinizde onun kasabada olduğunu, yahut siz evden çıkacağını sanırken onun evden dışarı adımını atmadığını hatırlarsanız, benim yaptıklarımı anlarsınız.”</p>

  <p>“Seni kahrolası hain!” dedi McGinty dişlerinin arasından.</p>

  <p>“Evet, McGinty, canın ne isterse söyle bana. Sen ve senin gibiler Tanrı’nın da, buradaki insanların da düşmanısınız. Sultanız altında tuttuğunuz zavallı kadın ve erkekler adına sizlerin karşısına dikilecek birisi gerekliydi. Bunu yapmanın bir tek yolu vardı ve ben yaptım. Bana hain diyorsun, ama beni onları kurtarmak için cehenneme giren bir kurtarıcı olarak görecek binlerce kişi vardır herhalde. Üç ay katlandım buna. Karşılığında Wahington’daki hazineyi verecek olsalar, bir üç ay daha katlanamazdım. Her şeyi, adamların hepsini ve bütün sırları ele geçirene kadar burada kalmak zorundaydım. Sırrımın ortaya çıkacağı haberini almasaydım, biraz daha bekleyebilirdim. Sizleri uyandıracak bir mektup gelmişti kasabaya. Bir an önce harekete geçmeliydim.</p>

  <p>“Size söyleyeceğim başka bir şey yok; ama ecelim geldiği zaman, bu vadide yaptıklarımı düşününce daha kolay öleceğim. Şimdi Marvin, seni daha fazla bekletmeyeceğim. Onları götür ve bu işi bitir.”</p>

  <p>Anlatacak pek bir şey kalmadı. Scanlan, Bayan Ettie Shafter’in adresine teslim edilmek üzere kendisine kapalı bir zarf içinde verilen mektubu alırken bilgiç bir edayla göz kırptı. Ertesi sabahın erken saatlerinde güzel bir genç hanımla yüzü görünmeyecek gibi sarınmış bir adam demiryolu şirketince gönderilen özel bir trene binerek hızlı ve kesintisiz bir yolculukla bu tehlikeli yöreden uzaklaştılar. Ettie de, sevgilisi de Korku Vadisi’ne bir daha hiç ayak basmadılar. On gün sonra Chicago’da evlendiler ve yaşlı Jacob Shafter da bu nikâha tanık oldu.</p>

  <p>Çetecilerin davası, yandaşlarının yasa görevlilerini tehdit edebilecekleri yerin çok uzağında görüldü. Boşuna çabaladılar. Locanın parası –şantaj yoluyla tüm yöreden zorla topladıkları para– onları kurtarmak için boşuna su gibi harcandı. Yaşantılarını, örgütlerini ve işledikleri cinayetleri bilen birinin verdiği açık seçik ve yansız ifade sayesinde, onları savunanların tüm hileleri boşa çıktı. En sonunda, onca yıldan sonra, çete dağıldı. Vadinin üzerine çöken bulut sonsuza dek dağılmıştı.</p>

  <p>McGinty, eceli gelip çattığında, darağacında sızlanıp yakınarak can verdi. Belli başlı yandaşlarından sekizi de onunla aynı yazgıyı paylaştı. Elli kadarı çeşitli hapis cezalarına çarptırıldılar. Birdy Edwards’ın işi tamamlanmıştı.</p>

  <p>Gelgelelim, kendisinin de tahmin ettiği gibi, oyun henüz bitmemişti. Bir el daha oynanması gerekiyordu, sonra bir el daha, bir el daha. Birincisi, Ted Baldwin darağacında asılmaktan paçayı kurtarmıştı; Willaby kardeşler ve çetenin en hunhar birtakım başka üyeleri de öyle. On yıl boyunca, dünyadan silindiler, derken bir gün yeniden özgürlüklerine kavuştular… bu adamları tanıyan Edwards’ın huzur dolu yaşamının bittiğinden emin olduğu gündü bu. Arkadaşlarının öcünü almak için onun canını alacaklarına kutsal saydıkları her şeyin üzerine yemin etmişlerdi. Ve bu yemini yerine getirmeye azmettiler!</p>

  <p>Chicago’da peşine düştüler ve iki kez amaçlarına ulaşmalarına o kadar az kaldı ki, üçüncü girişimde onu ele geçirecekleri kesindi. Edwards adını değiştirerek California’ya gitti ve orada Ettie Edwards’ın ölümü üzerine bir süre hayatı söndü. Yine bir kez az kalsın ölüyordu ve yeniden kimliğini değiştirerek Douglas adıyla ıssız bir kanyonda çalıştı, orada Barker adlı bir İngiliz ortakla epeyce bir servet edindi. Sonunda av köpeklerinin yeniden peşinde olduğu yolunda bir uyarı aldı ve bir kez daha –tam zamanında– İngiltere’ye kaçtı. İşte böylece, ikinci kez saygın bir hanımefendiyle hayatını birleştiren John Douglas, öğrenmiş olduğumuz tuhaf olaylarla biten beş yılını Sussex’te soylu bir beyefendi olarak geçirdi.</p>
</body>
</html>