<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h1>5 <span><em>En Karanlık Saat</em></span></h1>

  <p>Jack McMurdo’nun biraderler arasındaki itibarını artıracak bir şey kaldıysa, o da tutuklanması ve aklanması oldu. Bir adamın daha locaya kabul edildiği ilk akşam yargıç karşısına çıkarılmasıyla sonuçlanan bir şey yapmış olması, birliğin tarihinde yeni bir rekordu. İyi bir içki arkadaşı, neşeli bir kafadar ve dediği dedik patronun bile hakaret etmesine katlanamayan sinirli birisi olarak zaten ünlenmişti. Ama bütün bunlara ek olarak, arkadaşlarına aralarında hiçbirinin kanlı bir eylem planlayabilecek kadar kafasının çalışmadığı ve bunu yürütecek kadar becerikli olmadığı fikrini aşılamıştı. “Bu çocuk temiz iş çıkaracak,” diyorlardı kıdemliler birbirlerine ve onu işin başına getirecekleri zamanı bekliyorlardı.</p>

  <p>McGinty dediğini yaptıracak olanaklara sahipti, ama McMurdo’nun çok becerikli olduğunun da farkındaydı. Sanki çok vahşi bir av köpeğini tasmasından tutuyor gibi hissediyordu kendini. Küçük işlere koşacak sokak köpekleri vardı, ama bir gün bu yaratığı avının üstüne salacaktı. Aralarında Ted Baldwin olmak üzere, birkaç loca üyesi bu yabancının hızla yükselmesine içerliyor, ama ondan uzak duruyorlardı, çünkü gülüp söylemeye ne kadar hazırsa, kavga etmeye de o kadar hazırdı.</p>

  <p>Gelgelelim, arkadaşları arasında itibar kazanmışsa bile, kendisi için daha da önemli olan bir alanda kaybetmişti. Ettie Shafter’in babası onunla tüm ilişkisini kesmiş, evinden içeriye adımını atmasına bile izin vermiyordu. Ettie ise ondan bütünüyle vazgeçemeyecek kadar âşıktı ona, yine de sağduyusu suçlu gözüyle bakılan bir adamla evlenmekten ne bekleyebileceği konusunda kendisini uyarıyordu.</p>

  <p>Genç kız bir sabah, geceyi uykusuz geçirdikten sonra, belki de son bir kez onu görüp içine battığı bataktan onu çekip çıkarmak için bir çabada bulunmaya karar verdi. McMurdo’nun hep kendisine yalvardığı şeyi yaptı, onun kaldığı pansiyona gitti ve oturma odası olarak kullandığı odaya girdi. McMurdo sırtı kıza dönük, bir masada oturmuş, önündeki mektuba bakıyordu. Birden çocukça bir muziplik dürtüsüne kapıldı… daha on dokuz yaşındaydı. Kapıyı açtığında McMurdo onu duymamıştı. Genç kız parmaklarının ucuna basarak yaklaştı ve eliyle hafifçe onun omzuna dokundu.</p>

  <p>Eğer onu şaşırtmak istiyorduysa, bunu kesinlikle başardı; ama karşılığında kendisi de şaşkınlığa uğradı. McMurdo bir kaplan çevikliğiyle döndü ve elini kızın boğazına geçirdi. Aynı anda öbür eliyle de masada duran mektubu buruşturdu. Delikanlı bir an öylece durup baktı. Sonra yüz hatlarını kasan şiddet ifadesinin yerini şaşkınlık ve sevinç aldı… ama genç kız sakin yaşamında daha önce karşılaşmadığı bu şiddet üzerine dehşet içinde geri çekildi.</p>

  <p>“Sen miydin?” dedi McMurdo elini alnına götürerek. “Sen kalkıp bana gelmişsin, bir tanem, bense senin boğazına sarılıyorum! Gel sevgilim,” diyerek genç kıza kollarını uzattı, “gel de sana kendimi bağışlatayım.”</p>

  <p>Ama Ettie onun yüzünde okuduğu korkuyla karışık suçluluğun dehşetini daha atlatamamıştı. Kadınsı içgüdüsüyle, bunun yalnızca ansızın ürken birinin korkusu olmadığını anladı. Suçluluk duygusuydu bu –evet– suçluluk duygusu ve korku!</p>

  <p>“Sana neler oluyor Jack!” diye haykırdı. “Neden o kadar korktun benden? Ah, Jack, eğer vicdanın rahat olsaydı, bana öyle bakmazdın!”</p>

  <p>“Tabii ki başka düşüncelere dalmıştım ve sen bir peri kızı gibi öyle ses çıkarmadan gelince…”</p>

  <p>“Hayır, hayır, bunun ötesinde bir şey vardı Jack.” Derken bir kuşku sardı içini. “Yazdığın o mektubu göster bana.”</p>

  <p>“Ah, Ettie, gösteremem.”</p>

  <p>Kuşkuları kesinleşti. “Başka bir kadın var,” diye haykırdı. “Biliyorum! Yoksa neden saklayasın benden? Eşine mi mektup yazıyordun? Evli olmadığını nereden bileceğim… sen ki, kimsenin tanımadığı bir yabancısın?”</p>

  <p>“Evli değilim Ettie. Yemin ederim. Benim için dünyada yalnızca sen varsın. Kutsal İsa adına yemin ederim!”</p>

  <p>Sözlerinde öylesine tutkulu bir içtenlik vardı ki, genç kızın ona inanmaktan başka çaresi kalmadı.</p>

  <p>“Şu halde,” diye haykırdı, “neden bana mektubu göstermiyorsun?</p>

  <p>“Sana şunu söyleyeyim sevgilim,” dedi. “Bunu göstermemeye yemin ettim ve nasıl sana verdiğim bir sözü bozamazsam, başkalarına verdiğim sözü de tutmak zorundayım. Locayla ilgili bir iş bu ve senden bile gizli kalmalı. Omzuma birisi dokununca eğer korktuysam, anlamıyor musun, bu bir polis dedektifinin eli de olabilirdi?”</p>

  <p>Genç kız onun doğruyu söylediği duygusuna kapıldı. McMurdo ona sarıldı ve korkusunu ve kuşkularını gidermek için onu öptü.</p>

  <p>“Gel yanıma otur. Senin gibi bir kraliçeye layık bir taht değil, ama yoksul sevgilin ancak bu kadarını bulabiliyor. Günlerden bir gün daha iyisini bulacağım sana. Şimdi artık tedirginliğin geçti, değil mi?”</p>

  <p>“Suçlular arasında bir suçlu olduğunu bilirken, hangi gün cinayetle suçlanarak mahkemeye çıkacağını bilemezken, tedirginliğim nasıl geçer Jack? Dün senden ‘Çeteci McMurdo’ diye söz etti bizim pansiyonerlerden biri. Yüreğime bir bıçak gibi saplandı bu.”</p>

  <p>“Onlar söyledi diye ben kötü olmam.”</p>

  <p>“Ama söyledikleri doğruydu.”</p>

  <p>“Bak canım, mesele sandığın kadar kötü değil. Biz yalnızca haklarımızı kendi yöntemlerimizle almaya çalışan zavallılarız.”</p>

  <p>Ettie kollarını sevgilisinin boynuna doladı. “Vazgeç bundan Jack! Hatırım için, Tanrı aşkına, vazgeç! Bugün buraya senden bunu istemeye geldim. Ah, Jack, bak… diz çökmüş yalvarıyorum sana. Önünde diz çöküp vazgeçmen için yakarıyorum.”</p>

  <p>McMurdo onu yerden kaldırıp başını göğsüne dayayarak teselli etmeye çalıştı.</p>

  <p>“Sevgilim, sen benden ne istediğini bilmiyorsun. Vazgeçmem demek, yeminimi bozmam ve arkadaşlarımı yüzüstü bırakmam demek olur, nasıl yapabilirim bunu? Ne durumda olduğumu bilseydin, bunu benden hiçbir zaman istemezdin. Üstelik istesem bile, nasıl yapabilirim bunu? Bütün sırlarını bilen birinin ayrılmasına locanın izin vereceğini mi sanıyorsun?”</p>

  <p>“Ben bunu düşündüm Jack. Ben her şeyi planladım. Babam biraz para biriktirmişti. Bu adamlardan korkarak hayatımızın karardığı bu yerden bıktı. Gitmeye hazır. Philadelphia ya da New York gibi bize ulaşamayacakları bir yere kaçarız.”</p>

  <p>McMurdo güldü. “Locanın kolu uzundur. Buradan ta Philadelphia ya da New York’a kadar uzanamaz mı sanıyorsun?”</p>

  <p>“O zaman Batı’ya ya da İngiltere’ye, yahut babamın ülkesi Almanya’ya gideriz… Bu Korku Vadisi’ndense neresi olsa olur.”</p>

  <p>McMurdo’nun aklına yaşlı Morris Birader geldi. “Bu vadinin böyle adlandırıldığını ikinci kez duyuyorum,” dedi. “Bazılarınızın hayatı gerçekten de kararmış.”</p>

  <p>“Her gün daha da kararıyor. Ted Baldwin’in bizi bağışladığını mı sanıyorsun? Senden korkusu olmasa, ne şansımız olur sanıyorsun? Bana baktığında, o karanlık, aç gözlerindeki bakışı bir görseydin!”</p>

  <p>“Vay canına! Bakarken bir yakalasam, ona nazik davranmayı öğretirdim. Ama beni dinle küçük kız. Buradan gidemem. Yapamam bunu… ilk ve son kez söylüyorum. Ama her şeyi bana bırakırsan, bundan onurlu bir biçimde kurtulmanın bir yolunu bulmaya çalışırım.”</p>

  <p>“Böyle bir durumda onur olmaz.”</p>

  <p>“Nasıl baktığına bağlı bu. Ama bana altı ay verirsen, başkalarının yüzüne utanmadan bakarak buradan gitmenin bir yolunu bulurum.”</p>

  <p>Genç kız sevinerek güldü. “Altı ay ha!” diye haykırdı. “Söz mü?”</p>

  <p>“Eh, belki yedi ya da sekiz olabilir. Ama en çok bir yıl içinde bu vadiyi geride bırakacağız.”</p>

  <p>Ettie ancak bu kadarını elde edebilmişti, ama hiç yoktan iyiydi. Şimdi yakın geleceğin karanlığını aydınlatan bir ışık vardı uzakta. Jack McMurdo’nun yaşamına girmesinden bu yana, içi her zamankinden daha rahat olarak babasının evine döndü.</p>

  <p>Bir üyesi olarak, birliğin tüm sırlarının ona açıklanması beklenirdi, ama çok geçmeden örgütün bu küçük locadan daha geniş ve daha karmaşık olduğunu anladı. Patron McGinty bile pek çok şeyi bilmiyordu; zira demiryolu hattının ilerisinde, Hobson’s Patch’te yaşayan, birdenbire ve keyfi bir biçimde bir araya getirdiği birkaç başka locaya egemen olan bir Bölge Delegesi vardı. Kurnaz bakışlı, kır saçlı, ses çıkarmadan yürüyen ve kötücül gözlerle yan yan bakan bu adamı McMurdo yalnızca bir kez görmüştü. Adı Evans Pott’tu ve Vermissa’nın büyük patronu bile, tıpkı iriyarı Danton’un çelimsiz, ama tehlikeli Robespierre’den korktuğu gibi, çekiniyor ve korkuyordu ondan.</p>

  <p>Bir gün, McMurdo’yla aynı pansiyonda kalan Scanlan, McGinty’den bir mektup aldı; zarfın içinde Evans Pott’un oraya Lawler ve Andrews adlı, kasabada birtakım eylemlerde bulunacak iki iyi adamını gönderdiğini bildiren bir mektubu da vardı, ama bu eylemlerinin hedefinin ne olduğuyla ilgili ayrıntıların gizli kalması gerektiği yazılıydı. Acaba Büyük Üstat bu adamlara eylem zamanına kadar rahatça kalabilecekleri bir yer ayarlayabilir miydi? McGinty ise mektubunda, Birlik Evi’nde kalırlarsa onları gizlemeye olanak bulunmadığını yazıyor, dolayısıyla da McMurdo ile Scanlan’dan yabancıları bir iki günlüğüne kaldıkları pansiyonda ağırlamalarını rica ediyordu.</p>

  <p>İki adam ellerinde çantalarıyla o akşam geldiler. Lawler kurnaz bakışlı, sessiz, sakin ve az konuşan, yaşını başını almış bir adamdı, üzerindeki siyah pardösü, başındaki fötr şapkası ve kirpi gibi kır sakalıyla gezgin bir rahibi andırıyordu. Yol arkadaşı Andrews ise çocukluktan yeni çıkmış bir yaşta, içten ve neşeli bir yüz ifadesi olan, sanki tatil yapmaya gelmiş ve her dakikasının tadını çıkarmaya niyetli gibi davranan bir gençti. İkisi de içkiye el sürmüyorlar ve her bakımdan örnek birer toplum üyesi gibi davranıyorlardı; ne var ki, iş cinayete gelince, ikisi de son derece işini bilen katillerdi. Lawler şimdiden bu tür on dört, Andrew ise üç eylemde bulunmuştu.</p>

  <p>McMurdo, adamların geçmişte yaptıkları işlerden rahatça söz ettiklerini ve bunları topluma iyi ve özgeci hizmette bulunanlara özgü yarı utangaç bir gururla anlattıklarını fark etti. Oysa şimdi yapacakları iş konusunda ketum davranıyorlardı.</p>

  <p>“Bizi seçmelerinin nedeni, ikimizin de içki içmememiz,” diye açıkladı Lawler. “Gereğinden fazla konuşmayacağımıza güveniyorlar. Sakın yanlış anlamayın, biz Bölge Delegesi’nin emirlerine uyarız.”</p>

  <p>“Elbette, biz de bu işin içindeyiz,” dedi McMurdo’nun arkadaşı Scanlan, akşam yemeği için dördü de masaya oturmuşlardı.</p>

  <p>“Doğru söyledin. Charlie Williams’ın ya da Simon Bird’ün öldürülmesinden ya da geçmişteki başka bir işten, ta inekler otlaktan dönene kadar konuşabiliriz. Ama bu iş bitinceye kadar hiçbir şey söylemeyiz.”</p>

  <p>“Benim de buralarda iki çift laf etmek istediğim yarım düzine kadar adam var,” dedi McMurdo, bir de küfür savurarak. “Herhalde Ironhill’deki Jack Knox’un peşinde değilsinizdir. Kulağını bükmeye gitmeyi isterdim doğrusu.”</p>

  <p>“Hayır, henüz o değil.”</p>

  <p>“Ya da Herman Strauss?”</p>

  <p>“Hayır, o da değil.”</p>

  <p>“Eh, söylemek istemiyorsanız, size zorla söyletemeyiz, ama bilmeyi isterdim.”</p>

  <p>Lawler gülümseyerek kafasını iki yana salladı.</p>

  <p>Adamların ketum davranmalarına karşın, Scanlan ile McMurdo “eğlence” diye adlandırdıkları bu iş sırasında orada olmaya niyetliydiler. Bu yüzden, bir sabah erken saatte McMurdo onların usulca merdivenlerden indiğini işitince, Scanlan’ı uyandırdı ve ikisi de telaşla giyinmeye başladılar. Giyinince, berikilerin kapıyı açık bırakarak sıvışıp gittiklerini gördüler. Henüz güneş doğmamıştı ve sokak lambalarının ışığında iki adamı sokağın ilerisinde yürürlerken gördüler. Gizlenerek ve derin karda ayak sesleri duyulmadan onları izlediler.</p>

  <p>Pansiyon zaten kasabanın çıkışındaydı ve çok geçmeden kasaba sınırlarının ötesindeki kavşağa vardılar. Burada bekleyen üç adamla Lawler ve Andrews kısa ve hararetli bir konuşma yaptılar. Sonra hepsi birlikte yeniden yola koyuldu. Belli ki, fazla sayıda adam gerektiren önemli bir işti. Bu noktada, başka başka maden ocaklarına giden birkaç yol vardı. Yabancılar Crow Tepesi’ne giden yola saptılar; New England’lı gayretli ve korkusuz yöneticisi Josiah Hi Dunn sayesinde, uzun dehşet yılları boyunca düzeni ve disiplini biraz korumayı başaran sağlam ellerin yönetimindeki muazzam bir işletme vardı orada.</p>

  <p>Gün ağarmaya başladı; kömür tozundan kararmış yolda tek başına ya da gruplar halinde yola koyulmuş işçiler belirdi.</p>

  <p>McMurdo ile Scanlan, gözlerini izledikleri adamlardan ayırmaksızın, işçilerle birlikte yürüdüler. Ortalığa yoğun bir sis çökmüştü; birden bir sirenin acı çığlığı duyuldu. Ocağa inecek kafeslere binmeleri ve günlük vardiyanın başlaması için on dakika kaldığını bildiren sesti bu.</p>

  <p>Maden kuyusunu çevreleyen açıklığa vardıklarında, bekleyen yüz kadar maden işçisi soğuk yüzünden ayaklarını yere vurup duruyor, parmaklarını soluklarıyla ısıtmaya çalışıyorlardı. Yabancılar, makine odasının gölgesi altında bir arada duruyorlardı. Scanlan ile McMurdo her yeri görebilecekleri bir cüruf yığınının üstüne tırmandılar. Kocaman sakallı bir İskoç olan Menzies adlı mühendisin makine odasından çıkıp kafeslerin indirilmesi için düdüğünü çaldığını gördüler.</p>

  <p>Tam o sırada, uzun boylu, sarsak görünüşlü, tıraşlı ve temiz yüzlü bir genç çukurun başına doğru seğirtti. Yürürken, makine odasının altında sessiz ve hareketsiz duran gruba ilişti gözleri. Adamlar yüzlerini gizlemek için şapkalarını gözlerine indirmiş, paltolarının yakalarını kaldırmışlardı. Bir an yöneticinin yüreğine ölümün soğuk eli değer gibi oldu. Ama bir an sonra bu duyguyu yenip davetsiz yabancılara karşı görevini yerine getirmeye karar verdi.</p>

  <p>Yanlarına yaklaşırken, “Siz kimsiniz?” diye sordu. “Burada ne bekliyorsunuz?”</p>

  <p>Bir cevap alamadı, ama Andrews adlı delikanlı öne doğru bir adım atıp adamın midesine ateş etti. Bekleyen yüz maden işçisi sanki felce uğramış gibi hareketsiz ve çaresiz duruyorlardı. Yönetici iki eliyle yarasına bastırıp iki büklüm oldu. Sonra sendeleyerek uzaklaştı, ama bu kez katillerden başka biri ateş etti ve adam yana doğru bir kül yığınına yıkılıp orada debelenmeye ve çırpınmaya başladı. İskoç kökenli Menzies bunu görünce öfkeyle bağırdı ve elindeki demirden somun anahtarıyla katillerin üzerine yürüdü, ama yüzüne isabet eden iki mermiyle adamların ayaklarının dibinde o da can verdi.</p>

  <p>Maden işçilerinden bazıları öne doğru atıldılar, kederli ve öfke dolu sesler yükseldi; yabancılardan birkaçı tabancalarındaki mermileri kalabalığın üzerine boşaltınca işçiler dağıldı, kimisi olanca gücüyle Vermissa’daki evlerine doğru koşuyordu.</p>

  <p>Aralarından en cesur birkaçı bir araya gelip madene geri döndüklerinde, katiller çetesi sabah sisine karışıp gitmişti ve yüz kadar kişinin gözleri önünde bu çifte cinayeti işleyen adamların kimliğini belirleyen bir tek tanık bile yoktu.</p>

  <p>Scanlan ile McMurdo da geri döndüler; Scanlan’ın cesareti biraz kırılmıştı, çünkü bir cinayet eylemine ilk kez tanık olmuştu ve hiç de şimdiye kadar inandırıldığı gibi eğlenceli bulmamıştı bunu. Kasabaya doğru hızlı hızlı ilerlerlerken ölen yöneticinin eşinin çığlıkları kulaklarından silinmiyordu. McMurdo da dalgın ve sessizdi, ama arkadaşının yumuşamasına karşı hiç anlayış göstermedi.</p>

  <p>“Tabii ki bir savaş bu,” diye tekrarladı. “Onlarla bizim aramızdaki savaş yalnızca. Biz de elimizden geleni ardımıza koymuyoruz.”</p>

  <p>Birlik Evi’ndeki loca odasında o akşam tam bir cümbüş yaşandı; yalnızca bölgede şantajla ve dehşet salarak hizaya soktukları işletmeler gibi, Crow Tepesi’ndeki işletmeyi de yöneticisini ve mühendisini öldürerek yola getirmelerini değil, aynı zamanda buradaki locanın planladığı gelecekteki bir zaferi de kutladılar.</p>

  <p>Anlaşılan Bölge Delegesi, Vermissa’da bir eylemde bulunmaları için beş iyi adamını buraya gönderirken, karşılığında Vermissa’lı üç adamın da gizlice seçilip gönderilmelerini istemişti. Bu adamlar, Gilmerton bölgesindeki en ünlü ve en sevilen maden ocağı sahibi Stake Royal’li William Hales’i, her bakımdan örnek bir işveren olduğu için bu dünyada hiçbir düşmanının olmadığına inanılan bir adamı öldüreceklerdi. Ne var ki, bu adam işyerinde verimli bir çalışma istediği için, sınırsız güce sahip birliğin üyesi olan birtakım ayyaş ve tembel işçilere yol vermişti. Kapısına asılan ölüm ilanları onu kararlılığından döndürememiş, böylece de uygar bir ülkede ölüme mahkûm edilmişti.</p>

  <p>Ölüm cezası da infaz edilmişti. Büyük Üstat’ın yanındaki şeref koltuğuna yayılıp oturmuş olan Ted Baldwin ise idam mangasının başı seçilmişti. Al al olmuş suratı ve buğulu, kan çanağına dönmüş gözleri geceyi uyumadan ve içki içerek geçirdiğini gösteriyordu. Önceki gece arkadaşlarıyla birlikte dağlarda gecelemişti. Hava koşulları yüzünden üstleri başları dağınıktı. Ama umutsuz bir maceradan sonra geri dönen hiçbir kahraman onlar kadar sıcak bir karşılamayla karşılanmamıştır.</p>

  <p>Sevinç çığlıkları ve kahkahalar arasında, yaptıklarını tekrar tekrar anlattılar. Akşam olunca adamın at üstünde evine dönerken geçeceği yolun üzerindeki sarp bir tepede pusu kurup beklemişlerdi. Adam soğuğa karşı korunmak için kat kat kürklere bürünmüş olduğu için, tabancasını çıkaramamıştı. Onu atının üstünden indirip kurşun yağmuruna tutmuşlardı. Bağırarak merhamet dilemişti. Loca üyelerini eğlendirmek için adamın çığlıklarını taklit ediyorlardı.</p>

  <p>“Nasıl çığlık attığını bir daha tekrarlasana,” diye bağrışıyorlardı.</p>

  <p>İçlerinden hiçbirinin adamı tanıdığı yoktu; ama bir cinayet sahnesi tiyatro oyunu gibidir ve Gilmerton’lu çetecilere Vermissa’lıların güvenilir olduklarını göstermişlerdi.</p>

  <p>Yalnızca bir terslik olmuştu; hareketsiz cesedi kurşun yağmuruna tutmayı sürdürürlerken, bir adamla eşi arabayla yanlarından geçmişti. Önce her ikisini de vurmayı düşünmüşler, ama onların maden ocaklarıyla ilgisi olmayan zararsız insanlar olması dolayısıyla, yollarına devam etmelerini ve ağızlarını sıkı tutmalarını, yoksa başlarına kötü şeyler geleceğini sıkı sıkı tembih etmişlerdi. Böylece kan revan içindeki cesedi öyle taş yürekli işverenlere gözdağı olsun diye yolun ortasında bırakmışlar ve üç soylu intikamcı, ocakların ve cüruf yığınlarının hemen ötesinde başlayan yabani doğanın kucağı olan dağlara kaçmışlardı. İşte görevlerini güzelce yerine getirip, arkadaşlarının alkışları arasında, sağ salim buradaydılar.</p>

  <p>Çeteciler için büyük bir gündü bu. Vadinin üzerine daha da karanlık bir gölge çökmüştü. Gelgelelim, nasıl ki akıllı bir general düşmanlarını hezimete uğrattıktan sonra toparlanmalarına meydan vermemek için bu zafer anında saldırılarını bir kat daha artırırsa, patron McGinty de arpacı kumrusu gibi düşünceli, kötücül bakışlarıyla savaş sahnesini gözden geçirerek, kendisine karşı gelenlere yeni bir saldırı tasarlamıştı. O gece, yarı sarhoş kalabalık oradan ayrılırken, McMurdo’nun omzuna dokunup ilk görüşmelerini yaptıkları odaya götürdü onu.</p>

  <p>“Bak evlat,” dedi, “sonunda layık olduğun bir iş vereceğim sana. Bunu kendi ellerinle yapacaksın.”</p>

  <p>“Benim için bir onur bu,” diye cevap verdi McMurdo.</p>

  <p>“Yanına iki adam al… Manders ile Reilly’yi. Onlara bu işten zaten söz ettim. Chester Wilcox’un defteri dürülmeden bu bölgede durumumuz düzelmez. Eğer onun icabına bakarsan, kömür bölgesindeki bütün localardan teşekkür alırsın.”</p>

  <p>“Elimden geleni yaparım. Kim bu adam ve onu nerede bulacağım?”</p>

  <p>McGinty hep dudaklarının arasında duran ve yarı çiğneyip yarı tüttürdüğü purosunu ağzından çekti ve defterinden yırttığı bir sayfaya kabataslak bir kroki çizmeye koyuldu.</p>

  <p>“Iron Dike Şirketi’nin ustabaşıdır. Namuslu bir yurttaştır, savaşta çavuşmuş, yüzü yara izleriyle kaplı, kır sakallı bir adamdır. Onu iki kez uyardık, ama boşuna; Jim Caraway onun yüzünden yaşamını yitirdi. Şimdi iş sana düşüyor. Ev şurada… Dike kavşağında yalnızca onunki var, krokide gördüğün gibi… gürültünün işitileceği başka bir ev yok orada. Gündüz saatleri iş için uygun olmaz. Adam hep silahlı dolaşır ve sorup soruşturmadan bir çırpıda ateş eder. Ama geceleri… yanında eşi, üç çocuğu, bir de hizmetçileri var. Birini öldürüp, öbürünü bırakamazsın. Ya hep, ya hiç. Yanında biraz dinamit götürsen, kibriti çaktın mı…”</p>

  <p>“Bu adam ne yaptı?”</p>

  <p>“Jim Caraway’i vurdu demedim mi?”</p>

  <p>“Ne diye vurdu?”</p>

  <p>“Sana ne be adam? Caraway gece evine dönüyormuş, oracıkta vurdu onu. Bu kadarı bana yeter, sana da. Bu işi hemen halletmelisin.”</p>

  <p>“Ama iki kadın ve çocuklar var. Onlar da ölecek mi?”</p>

  <p>“Ölmeleri gerek… başka nasıl halledeceksin?”</p>

  <p>“Onlara yazık olacak, hiçbir şey yapmadılar ki.”</p>

  <p>“Ne kadar aptalca konuşuyorsun. Yoksa korktun mu?”</p>

  <p>“Sakin olun sayın Meclis Üyesi, sakin olun! Üyesi olduğum locanın Büyük Üstat’ının emrini yerine getirmeyeceğimi düşünmeniz için daha önce ne yaptım ya da ne söyledim? Doğruya yanlışa siz karar verirsiniz.”</p>

  <p>“Şu halde yapacaksın bu işi?”</p>

  <p>“Tabii ki yapacağım.”</p>

  <p>“Ne zaman?”</p>

  <p>“Evi görüp bir plan yapmam için siz iyisi mi bana bir iki gece verin. Sonra…”</p>

  <p>“Pekâlâ,” dedi McGinty, onun elini sıkarak. “Sana bırakıyorum. Bize iyi haberleri getirdiğin gün, güzel bir gün olacak. Hepsini dize getirecek son darbe bu.”</p>

  <p>McMurdo ansızın kendisine verilen işi uzun uzun ve etraflıca düşündü. Chester Wilcox’un ıssız bir konumda oturduğu ev, bitişik vadinin on iki kilometre kadar ötesindeydi. Saldırı planını hazırlamak için, hemen o gece tek başına yola koyuldu. Keşiften döndüğünde gün ağarmıştı. Ertesi gün Manders ile Reilly adındaki iki adamıyla konuştu; sanki geyik avına çıkacaklarmış gibi sevinen, gözü kara iki adamdı bunlar.</p>

  <p>İki gece sonra, üçü de silahlı olarak, birinin elinde ocaklarda kullanılan dinamit tozu dolu torbayla, kasabanın dışında buluştular. Issız konumdaki eve vardıklarında saat sabahın ikisiydi. Rüzgârlı bir geceydi, dolunay olmasına birkaç gün kalmış ayın önünden küme küme bulutlar savruluyordu. Ortalıkta köpekler olabileceği konusunda uyarılmışlardı; bu yüzden ellerindeki tabancaların horozları kalkık durumda, temkinli bir biçimde ilerliyorlardı. Ama rüzgârın uğultusundan başka hiçbir ses ve başlarının üstündeki dalların sallanmasından başka hiçbir kıpırtı yoktu.</p>

  <p>McMurdo evin kapısına kulağını dayayıp içeriyi dinledi, ama hiç ses çıkmıyordu. Sonra dinamit tozunu kapıya dayadı, bıçağıyla torbada bir delik açtı ve fitili yerleştirdi. Fitil tutuştuktan sonra, arkadaşlarıyla birlikte oradan hızla uzaklaşıp patlamayla birlikte yerle bir olan evin boğuk gürültüsünden önce bir çukurun içine sığındılar. Görevlerini yerine getirmişlerdi. Birliğin kanlı tarihinde bundan daha temiz bir iş gerçekleştirilmemişti.</p>

  <p>Ama ne yazık ki, bu kadar ince tasarlanmış ve cesurca yerine getirilmiş olan bu iş boşuna olmuştu! Chester Wilcox, bir sürü kurbanın başına gelenler üzerine ve kendisinin de mimlendiğini bildiği için, yalnızca bir gün önce ailesiyle birlikte polis görevlilerinin nöbet tuttuğu daha güvenli ve daha az bilinen bir yere taşınmıştı. Dinamitin yerle bir ettiği ev boştu ve sert mizaçlı eski çavuş, Iron Dike’taki maden işçilerini disiplin altına almayı sürdürüyordu.</p>

  <p>“Onu bana bırakın,” dedi McMurdo. “Ondan ben sorumluyum ve bir yıl beklemek zorunda bile kalsam, yakalayacağım onu.”</p>

  <p>Locanın tüm üyeleri ona güven oyu verip teşekkür ettiler, böylece de bir süre konu kapandı. Birkaç hafta sonra, gazeteler birisinin pusu kurarak Wilcox’u vurduğunu yazınca, herkes McMurdo’nun yarım kalan işini tamamladığını anladı.</p>

  <p>İşte Hür Biraderler Birliği’nin yöntemleri ve çetecilerin eylemleri böyleydi; bu yoldan o büyük ve zengin bölgeye dehşet salarak egemen oluyorlardı. Bölge uzunca bir süre onların korkunç varlığının etkisinde kaldı. Niçin bu sayfalara daha başka cinayetlerin de kanı bulaşsın? Ne tür adamlar olduklarını ve ne tür eylemlerde bulunduklarını yeterince anlatmadım mı?</p>

  <p>Bu olaylar tarihe geçmiştir ve isteyenler bunların ayrıntılarını arşivlerden okuyabilir. Bu arşivlerden, sırf birliğin iki üyesini tutuklamaya kalkıştıkları için Hunt ve Evans adlı iki polis görevlisinin vurulduğunu öğrenebilir… Vermissa Locası’nda planlanan ve bir çetecinin gözünü kırpmadan iki çaresiz ve silahsız adamı vurduğu bir çifte cinayet olayıydı bu. Bundan başka, patron McGinty’nin emriyle öldüresiye dövülen eşinin başucunda duran Bayan Larbey’in vurulması da yazıyor arşivlerde. Yaşlı Jenkins’in öldürülmesi, bundan kısa süre sonra erkek kardeşinin öldürülmesi, James Murdoch’un sakatlanması, Staphouse ailesinin evinin havaya uçurulması ve Stendal’lerin öldürülmeleri gibi olayların hepsi o korkunç kış aylarında birbirini izledi.</p>

  <p>Korku Vadisi’nde gölgeler gitgide daha da kararıyordu. Derken ilkbahar geldi ve dereler akmaya, ağaçlar tomurcuklanmaya başladı. Bunca zaman demirden bir pençenin altında ezilen doğa için umut doğdu; oysa dehşetin boyunduruğu altında yaşayan kadınlar ve erkekler için hiçbir umut yoktu. Tepelerindeki bulut, 1875 yılının yaz başlangıcında olduğu kadar karanlık ve umutsuz olmamıştı hiç.</p>
</body>
</html>