<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h1>4 <span><em>Korku Vadisi</em></span></h1>

  <p>McMurdo ertesi sabah uyandığında, locaya kabul edilmesi sırasında geçen olayları hatırlaması için yeterince nedeni vardı. İçkinin etkisiyle başı ağrıyor, dağlanan kolundaki yara ise şişmiş, sızlıyordu. Özel bir gelir kaynağı olduğu için, işine düzenli olarak gitmiyordu; böylece geç bir kahvaltı ettikten sonra öğleye kadar pansiyonda kalıp bir dostuna uzun bir mektup yazdı. Daha sonra da Daily Herald gazetesini okudu. Son baskıya eklenen özel bir sütunda şunlar yazılıydı: “Herald Bürosunda Dehşet… Yayın Yönetmeni Ağır Yaralı.” McMurdo’nun bu yazarın bilemeyeceği kadar yakından bildiği olayların kısa bir özetiydi bu. Sonu şöyle bitiyordu:</p>

  <blockquote>

    <p>Polis şimdi olayı soruşturmaktadır; ama onların çabalarından geçmişte olduğundan daha iyi sonuçlar elde edileceği pek umulamaz. Adamlardan birkaçının kimliği belirlenmiştir ve bir mahkûmiyet kararına varılması umudu vardır. Dehşet olayını yaşatanların uzunca bir süredir bu toplumu esir alan ve Herald’ın uzlaşmaz bir tutum içinde karşı geldiği o alçaklar topluluğu olduğunu söylememize gerek yok. Acımasızca ve vahşice dövülmesine ve başına ağır darbeler almış olmasına karşın, Bay Stanger’in sağlık durumunda yaşamsal bir tehlike olmaması, bütün dostlarını sevindirecektir.</p>

  </blockquote>

  <p>Bu satırların altında da, büroyu korumak üzere Winchester tüfekleriyle donatılmış polis görevlilerinin konuşlandırıldığı yazılıydı.</p>

  <p>McMurdo gazeteyi elinden bırakmış, önceki akşam yaşadığı aşırı olaylar dolayısıyla titreyen eliyle piposunu yakıyordu ki, kapısı vuruldu ve ev sahibesi ona bir delikanlının bıraktığı bir mektubu verdi. Mektubun altında imza yoktu ve şunlar yazılıydı:</p>

  <blockquote>

    <p>Sizinle konuşmak istiyorum, ama kaldığınız pansiyona gelmemeyi yeğlerim. Beni Miller Tepesi’ndeki bayrak direğinin yanında bulacaksınız. Hemen gelirseniz, sizin için önemli olan bir konuda size söyleyeceklerim var.</p>

  </blockquote>

  <p>McMurdo büyük bir şaşkınlık içinde mektubu iki kez okudu, bu mektubun ne anlama geldiğini ve bunu kimin yazdığını kestiremiyordu. Bir kadının elyazısıyla yazılmış olsaydı, geçmişinde sık sık yaşadığı o maceralardan birinin başlangıcı diye düşünebilirdi. Ama bir erkeğin elyazısıyla yazılmıştı, hem de eğitim görmüş birisinin. Sonunda, biraz duraksamakla birlikte, olup biteni anlamaya karar verdi.</p>

  <p>Miller Tepesi kasabanın tam ortasında, halka açık bakımsız bir parktır. Yazın insanlar sık sık burada vakit geçirir, ama kışın fazlasıyla ıssızdır. Tepenin üstünden görünen manzara yalnızca dağınık görünümlü, kömür tozuna bulanmış kasabanın tümünü değil, iki yandaki kar örtüsünü karartan yer yer kümelenmiş maden ocakları ve fabrikalarıyla, yamaçları kaplayan ağaçları ve dağların bembeyaz doruklarıyla, kıvrılarak uzanan vadiyi de kapsar.</p>

  <p>McMurdo iki yanı her dem yeşil çitlerle örülü dolambaçlı patikadan tırmanarak yaz aylarında insanların doluştuğu, ama şimdi ıssız olan lokantaya vardı. Lokantanın yanında bir bayrak direği vardı, altında da şapkasını gözlerine kadar indirmiş, paltosunun yakasını kaldırmış bir adam bekliyordu. Başını çevirince, McMurdo onun önceki gece Büyük Üstat’ı öfkelendirmiş olan Morris Birader olduğunu gördü. Yan yana geldiklerinde, birbirlerine loca parolalarını söylediler.</p>

  <p>“Size söyleyeceklerim var Bay McMurdo,” dedi yaşlı adam, ikircikli olduğunu belli eden bir sesle. “Gelmekle büyük nezaket gösterdiniz.”</p>

  <p>“Niçin mektubun altına adınızı yazmadınız?”</p>

  <p>“Tedbirli olmak gerek bayım. Bugünlerde insan ne zaman neyle karşılaşacağını hiç bilemez. Kime güveneceğini, kime güvenmeyeceğini de.”</p>

  <p>“Herhalde locadaki biraderlere güvenilebilir.”</p>

  <p>“Hayır, hayır, her zaman değil,” diye haykırdı Morris öfkeyle. “Söylediğimiz, hatta aklımızdan geçen her şey McGinty denen o adamın kulağına gidiyor.”</p>

  <p>“Bana bakın!” dedi McMurdo sert bir sesle. “Daha dün gece Büyük Üstat’a sadakat yemini ettim. Acaba yeminimi bozmamı mı istiyorsunuz benden?”</p>

  <p>“Eğer bu görüşteyseniz,” dedi Morris kederli bir sesle, “buraya gelip benimle buluşma zahmetine soktuğum için sizden özür dileyebilirim yalnızca. İki özgür yurttaş akıllarından geçenleri birbirleriyle konuşamıyorlarsa, işler çok kötü demektir.”</p>

  <p>Adamı dikkatlice incelemekte olan McMurdo tutumunu biraz yumuşattı. “Ben yalnızca kendi açımdan konuştum,” dedi. “Ben yeni bir üyeyim, bildiğiniz gibi ve her şeye yabancıyım. Konuşmak bana düşmez Bay Morris; ama bana söyleyecekleriniz varsa, dinlemeye hazırım.”</p>

  <p>“Dinlemeye ve hemen patron McGinty’ye gammazlamaya!” dedi Morris buruk bir sesle.</p>

  <p>“Ama bana haksızlık ediyorsunuz,” diye haykırdı McMurdo. “Kendi hesabıma, locaya sadığım, bunu da size açıkça söylüyorum, ama bana bir sır olarak söylediklerinizi başka birine aktaracak kadar alçalamam. Söyledikleriniz aramızda kalacak; ama sizi uyarıyorum, benden ne yardım, ne de anlayış bekleyin.”</p>

  <p>“İkisini de beklemekten vazgeçtim,” dedi Morris. “Söyleyeceklerimle yaşamımı sizin ellerinize teslim ediyor olabilirim, ama ne kadar kötü olursanız olun… ve dün akşam bana içlerindeki en kötüsü gibi olmaya başlıyorsunuz gibi geldi… yine de henüz yenisiniz ve vicdanınız ötekiler kadar katılaşmış olamaz. Bu nedenle sizinle konuşmayı düşündüm.”</p>

  <p>“Evet, ne söyleyeceksiniz?”</p>

  <p>“Eğer beni ele verirseniz, size lanet olsun!”</p>

  <p>“Vermeyeceğimi söyledim.”</p>

  <p>“Şu halde size soruyorum, Chicago’da Hür Biraderler topluluğuna katılırken ve hayırseverlik ve sadakat yemini ederken, bunun bir gün sizi suç işlemeye sürükleyeceği hiç aklınıza geldi mi?”</p>

  <p>“Eğer bunlara suç diyecek olursanız,” diye cevap verdi McMurdo.</p>

  <p>“Suç diyebilirsem ha!” diye haykırdı Morris, sesi tutkuyla titriyordu. “Başka bir şey diyebiliyorsanız, henüz yeterince görmediğinizdendir. Dün gece babanız olacak yaşta bir adam beyaz saçlarından kan damlayıncaya kadar dövüldüğünde suç işlenmedi mi? Yapılanlar bir suç değil miydi… başka nasıl adlandırabilirsiniz?”</p>

  <p>“Kimisi bunun bir savaş olduğunu söyleyebilir,” dedi McMurdo, “iki tarafın savaşı, bu yüzden ikisi de elinden geldiğince çarpışıyor.”</p>

  <p>“Chicago’daki Hür Biraderler birliğine katıldığınızda, aklınıza böyle bir şey gelmiş miydi?”</p>

  <p>“Hayır, gelmediğini itiraf etmeliyim.”</p>

  <p>“Philadelphia’dakine katılırken benim de aklıma gelmemişti. Yalnızca hayırsever bir dernek ve dost edinilecek bir yer sanmıştım. Sonra burasını duydum… burasını duyduğum güne lanet olsun!.. üstelik durumumu düzeltmek için gelmiştim buraya. Tanrım! Eşimle üç çocuğum da benimle birlikte geldiler. Pazar Meydanı’nda bir manifaturacı dükkânı açtım ve işim iyi gitti. Birlik üyesi olduğum duyulunca, buradaki locaya katılmaya zorlandım, tıpkı dün gece sizin de katıldığınız gibi. Kolumda bu utanç damgasını, kalbimde ise daha beter bir utancı taşıyorum. Bir de baktım ki, bir hainin emrine girmişim ve bir cinayet ağına yakalanmışım. Ne yapabilirdim? Tıpkı dün gece olduğu gibi, durumu düzeltmek için ne söylesem ihanet olarak algılandı. Buradan kaçamam, çünkü varım yoğum o dükkânım. Birlikten ayrılacak olsam, beni öldürürler ve eşimle çocuklarıma Tanrı bilir neler yaparlar. Ah, dostum, bu korkunç… korkunç!” Ellerini yüzüne götürdü, bedeni hıçkırıklarla sarsılıyordu.</p>

  <p>McMurdo omuzlarını silkti. “Siz fazla yufka yüreklisiniz,” dedi. “Bu işlerin adamı değilsiniz.”</p>

  <p>“Ben vicdanlı ve dindar bir insandım, ama beni de kendileri gibi bir katil yaptılar. Bir iş için seçildim. Yan çizseydim, başıma gelecekleri biliyordum. Belki de korkağım. Belki zavallı eşim ve çocuklarımı düşününce korkuyorum. Yine de bu işi yapmaya gittim. Anısı herhalde hiç aklımdan silinmeyecek.</p>

  <p>“Buradan otuz kilometre uzakta, şu dağların arkasında, boş bir evdi. Dün gece size söylendiği gibi, bana da kapıda durmam söylenmişti. İşi yapabileceğime güvenleri yoktu. Ötekiler içeriye girdi. Çıktıklarında elleri bileklerine kadar kana bulanmıştı. Biz oradan ayrılırken, bir çocuk arkamızdan çığlıklar atıyordu. Babası gözlerinin önünde öldürülmüş olan bir çocuktu. Duyduğum dehşetten neredeyse düşüp bayılacaktım, oysa metin ve gülümseyen bir yüzle bakmak zorundaydım; zira iyi biliyordum ki, böyle davranmasam, kanlı elleriyle çıktıkları bir sonraki ev benimki ve babası için çığlık atan çocuk da benim küçük Fred’im olacaktı.</p>

  <p>“Ama o anda bir katil, bir cinayetin suç ortağı, hem bu dünyada, hem de öbür dünyada sonsuza dek lanetlenmiş biriydim. Ben dindar bir Katolik’im, ama rahip Çete üyesi olduğumu duyunca benimle konuşmayı reddetti ve beni aforoz etti. İşte benim durumum bu. Siz de aynı yoldasınız ve bunun sonunun neye varacağını soruyorum size. Gözünü kan bürümüş bir katil misiniz, yoksa bunu durdurmak için bir şeyler yapabilir miyiz?”</p>

  <p>“Ne yapabilirsiniz ki?” diye sordu McMurdo birden. “Herhalde onları ihbar etmezsiniz?”</p>

  <p>“Tanrı korusun!” diye haykırdı Morris. “Bunu düşünmek bile hayatıma mal olur.”</p>

  <p>“Tamam o zaman,” dedi McMurdo. “Bence siz zayıf karakterli birisiniz ve her şeyi abartıyorsunuz.”</p>

  <p>“Abartıyorum ha! Burada yaşamayı biraz daha sürdürün de görün. Şu vadiye bakın! Yüzlerce bacadan çıkan dumanın üzerine nasıl çöktüğünü görüyor musunuz? Bana sorarsanız, insanların başlarının üstüne bundan daha yoğun cinayet bulutları çökecek. Burası Korku Vadisi, Ölüm Vadisi. Gündoğumundan günbatımına kadar insanların yüreklerini dehşet kaplıyor. Bekleyin de görün delikanlı.”</p>

  <p>“Eh, daha fazlasını gördükten sonra size düşüncelerimi söylerim,” dedi McMurdo kayıtsızca. “Belli olan şu ki, siz buralara göre değilsiniz ve ne kadar çabuk her şeyinizi satıp savarsanız… dükkânınız karşılığında yalnızca bir dolar bile alsanız… sizin için o kadar iyi olacak. Bana söyledikleriniz aramızda kalacak, ama bizi ihbar edecek olursanız yemin ederim ki…”</p>

  <p>“Yo, hayır!” diye haykırdı Morris acıklı bir sesle.</p>

  <p>“O zaman bu konuyu kapatalım. Söylediklerinizi aklımda tutacağım ve belki bir gün sizin dediğinize geleceğim. Bunları bana iyi niyetle söylediğinizi düşünüyorum. Şimdi dönmem gerekiyor.”</p>

  <p>“Gitmeden önce bir şey daha söyleyeceğim,” dedi Morris. “Birlikte görülmüş olabiliriz. Ne konuştuğumuzu öğrenmek isteyebilirler.”</p>

  <p>“Ah, iyi ki aklınıza geldi.”</p>

  <p>“Dükkânımda tezgâhtarlık önerdim size.”</p>

  <p>“Ben de reddettim. Bunu konuştuk. Hoşça kalın, Morris Birader ve gelecekte işlerinizin rast gitmesini dilerim.”</p>

  <p>Aynı gün öğleden sonra McMurdo oturma odasındaki şöminenin yanında oturmuş, düşüncelere dalmış olarak purosunu tüttürürken, kapı ardına kadar açıldı ve patron McGinty dev gibi cüssesiyle kapı aralığını doldurarak boy gösterdi. Parolayı söyledi, sonra McMurdo’nun karşısına oturarak bir süre gözlerini kırpmadan baktı ona. McMurdo da aynı bakışlarla ona karşılık verdi.</p>

  <p>“Ben ziyaret etmeyi iyi bilmem McMurdo Birader,” dedi sonunda. “Galiba beni ziyarete gelenlerden vaktim kalmıyor. Ama seninle bir konuyu konuşmak iyi olacak diye düşündüm ve kaldığın yerde seni ziyaret edeyim dedim.”</p>

  <p>“Sizi burada görmek beni gururlandırdı sayın Meclis Üyesi,” diye içten cevap verdi McMurdo, dolaptan çıkardığı viski şişesini getirirken. “Hiç beklemediğim bir şeref bu.”</p>

  <p>“Kolun nasıl?” diye sordu patron.</p>

  <p>McMurdo yüzünü buruşturdu. “Sızlaması dinmedi,” dedi, “ama buna değer.”</p>

  <p>“Evet, buna değer,” diye cevap verdi beriki, “sadakat gösterenler, buna dayananlar ve locaya yardımcı olanlar için. Bu sabah Morris Birader’le Miller Tepesi’nde ne konuştunuz?”</p>

  <p>Soru öylesine ani sorulmuştu ki, iyi ki cevabı hazırdı. McMurdo kahkahayı bastı. “Morris benim işe gitmeden para kazanabildiğimi bilmiyordu. Bilmeyecek de, çünkü benim gibiler için bu adam fazla ilke sahibi. Ama iyi niyetli bir adam. Parasız kaldığımı sanmış olacak ki, manifaturacı dükkânında tezgâhtarlık önererek bana iyilik yapmak istemiş.”</p>

  <p>“Demek bunu konuştunuz?”</p>

  <p>“Evet, bunu konuştuk.”</p>

  <p>“Sen de reddettin, öyle mi?”</p>

  <p>“Elbette. Kendi yatak odamda dört saat çalışarak bunun on katı kadar para kazanmıyor muyum?”</p>

  <p>“Doğrusu öyle. Ama yerinde olsam, Morris’le birlikte fazla görünmezdim.”</p>

  <p>“Neden?”</p>

  <p>“Ben öyle diyorum da ondan. Buralarda çoğu kişi için bu yeter.”</p>

  <p>“Çoğu kişi için yeterli olabilir, ama benim için değil sayın Meclis Üyesi,” dedi McMurdo. “Eğer insan sarrafıysanız, bunu anlarsınız.”</p>

  <p>Esmer devin gözleri ateş püskürdü, bir an kıllı pençesiyle içki kadehini sanki McMurdo’nun kafasına fırlatacakmış gibi kavradı. Ardından o yüksek sesli, gürültülü, yapmacık tavrıyla güldü.</p>

  <p>“Amma garip adamsın,” dedi. “Eh, madem nedenlerini bilmek istiyorsun, söyleyeceğim. Morris loca aleyhinde hiçbir şey söylemedi mi sana?”</p>

  <p>“Hayır.”</p>

  <p>“Benim aleyhimde?”</p>

  <p>“Hayır.”</p>

  <p>“Çünkü sana güvenmeyi göze alamamıştır. Ama onun yüreğinde sadakat yok. Bunu çok iyi biliyoruz. Bu yüzden onu gözleyip kulağını bükeceğimiz zamanı bekliyoruz. Bana kalırsa, zamanı gelmek üzere. Ağılımızda uyuz koyunlara yer yok. Ama sen kalkıp sadakatsiz adamlarla düşüp kalkarsan, senin de sadakatsiz olduğunu düşünebiliriz. Anlıyor musun?”</p>

  <p>“Onunla düşüp kalkmam hiç olası değil, çünkü ondan hoşlanmıyorum,” diye cevap verdi McMurdo. “Sadakatsizliğe gelince, karşımdaki siz olmasaydınız, bunu iki kez söyletmezdim.”</p>

  <p>“Eh, bugünlük bu kadar yeter,” dedi McGinty kadehini başına dikerek. “Sana bir tembihte bulunmaya gelmiştim ve bulundum.”</p>

  <p>“Sormak istediğim bir şey var,” dedi McMurdo, “Morris’le konuştuğumu nereden öğrendiniz?”</p>

  <p>McGinty güldü. “Bu kasabada olup bitenleri öğrenmek benim işim,” dedi. “Sen dua et de her şeyi öğreneyim. Vakit epeyce geç oldu, bir de şunu söyleyeyim…”</p>

  <p>Ama hiç umulmadık bir durum onu gitmekten alıkoydu. Ani bir gürültüyle kapı ardına kadar açıldı ve polis keplerinin altından kaşlarını çatarak kendilerine dikkatle bakan üç suratla karşılaştılar. McMurdo ayağa fırladı ve tabancasını çekmek üzereyken, iki Winchester tüfeğinin kafasına doğrultulmuş olduğunu görünce kalakaldı. İçeriye, elinde bir altıpatlar olan, üniformalı bir adam girdi. Bir zamanlar Chicago’da, şimdiyse Maden Ocağı Polis Örgütü’nde görevli Başkomiser Marvin’di bu. Yarım bir gülümsemeyle kafasını McMurdo’ya doğru salladı.</p>

  <p>“Başını belaya sokacağını biliyordum, Chicago’lu Bay Düzenbaz McMurdo,” dedi. “Beladan uzak duramadın, değil mi? Şapkanı giy ve bizimle gel.”</p>

  <p>“Bunu sana ödeteceğim, Başkomiser Marvin,” dedi McGinty. “Sen kim oluyorsun da bir eve böyle girip dürüst, namuslu insanları rahatsız ediyorsun?”</p>

  <p>“Siz bu olayın dışındasınız sayın Meclis Üyesi McGinty,” dedi başkomiser. “Sizin değil, bu McMurdo denen adamın peşindeyiz. Bizi engellemek değil, bize yardım etmek düşer size.”</p>

  <p>“O benim dostum ve yaptıklarının hesabı benden sorulsun,” dedi patron.</p>

  <p>“Bugünlerden birinde kendi yaptıklarınızın hesabı da size sorulacak Bay McGinty,” diye cevap verdi başkomiser. “McMurdo buraya gelmeden önce de düzenbazdı, şimdi de düzenbaz. Ben silahını alırken, tüfeğini ona doğrult,” dedi görevlilerden birine.</p>

  <p>“Tabancam burada,” dedi McMurdo soğuk bir sesle. “Belki de Başkomiser Marvin, eğer seninle burada yalnız ve karşı karşıya olsaydık, beni bu kadar kolay ele geçiremezdin.”</p>

  <p>“Tutuklama emri nerede?” diye sordu McGinty. “Vay canına! Polis örgütünde sizin gibiler varken ha Vermissa’da yaşamışız, ha Rusya’da. Tam da kapitalistlere yakışacak bir rezalet bu, ama yanına kalmaz.”</p>

  <p>“Siz göreviniz neyse onu yapın sayın Meclis Üyesi. Bizim işimizi bize bırakın.”</p>

  <p>“Neyle suçlanıyorum?” diye sordu McMurdo.</p>

  <p>“Herald gazetesinin bürosunda yaşlı yayın yönetmeni Stanger’i dövenlerden biri olmakla. Bunun bir cinayet değil de, darp davası olmasına üzülme sakın.”</p>

  <p>“Eğer mesele bundan ibaretse,” diyerek güldü McGinty, “bu adamı hemen bırakırsanız, büyük bir zahmetten kurtulursunuz. Gece yarısına kadar benimle birlikte bardaydı, poker oynuyordu, buna tanık olan bir düzine adam getirebilirim size.”</p>

  <p>“Bu sizi ilgilendirir ve sanırım yarın mahkemede derdinizi anlatırsınız. Bu arada, hadi gel McMurdo, kafana bir kurşun saplanmasını istemiyorsan da güzellikle gel. Siz de geri durun Bay McGinty, sizi uyarıyorum, çünkü görevdeyken hiçbir direnmeye boyun eğmem!”</p>

  <p>Başkomiserin tavrı öylesine kararlıydı ki, McMurdo da, patronu da durumu kabullenmek zorunda kaldı. Tutuklu götürülmeden önce, McGinty bir yolunu bulup ona bir şeyler mırıldandı.</p>

  <p>“Ya şey…” diyerek başparmağını havaya kaldırdı, sahte dolar kalıplarının yerini soruyordu.</p>

  <p>“Merak etme,” diye fısıldadı McMurdo. Döşemenin altında güvenli bir yere saklamıştı onları.</p>

  <p>“Güle güle git,” dedi patron, onun ellerini sıkarken. “Avukat Reilly ile görüşüp savunmanla ben ilgileneceğim. Bana inan, seni içeride tutamayacaklar.”</p>

  <p>“Bundan o kadar emin olmayın. Siz ikiniz tutukluya göz kulak olun ve bir şeylere kalkışırsa vurun onu. Ben gitmeden önce bu odada arama yapacağım.”</p>

  <p>Arama yapmasına yaptı, ama gizli para kalıplarını bulamadı. Aşağıya inmesinden sonra, adamlarıyla birlikte McMurdo’yu karakola götürdü. Karanlık bastırmıştı ve tipi yüzünden sokaklar hemen hemen boştu, ama sokakta dolaşan birkaç kişi grubun peşine takıldı ve karanlığın verdiği cesaretle tutukluya lanetler yağdırdı.</p>

  <p>“Lanet olası çeteciyi linç edelim!” diye bağırdılar. “Linç edelim!” McMurdo itilip kakılarak karakola sokulurken, gülüp alay ettiler. Kısaca resmi ifadesi alındıktan sonra, yetkili polis müfettişi onu nezarethaneye aldı. Burada Baldwin’le ve hepsi de o gün öğleden sonra tutuklanan ve ertesi sabahki duruşmayı bekleyen, önceki geceki öbür üç suçluyla karşılaştı.</p>

  <p>Oysa Hür Biraderler’in kolları, yasaların kalesi olan bu yere bile uzanıyordu. O gece geç bir saatte onlara yatak olarak içi hasır doldurulmuş şilteler getiren gardiyan, bunların arasından iki şişe viski, birkaç kadeh, bir deste de oyun kâğıdı çıkarıp verdi. Bütün gece ertesi sabah olacaklardan hiçbir kaygı duymadan şamata yaptılar.</p>

  <p>Aslında, sonucun gösterdiği üzere, kaygılanmaları için de bir neden yoktu. Yargıç kanıt yokluğunda, onları mahkemeye sevk edemezdi. Bir yandan dizgiciler ve matbaa işçileri yeterli ışık olmadığını, kendilerininse şaşkınlık içinde olduklarını ve aralarında sanıkların da bulunduğuna inanmakla birlikte, saldırganları kesin olarak tanımlamanın zor olduğunu kabul etmek zorunda kaldılar. McGinty’nin tuttuğu kurnaz avukatın çapraz sorgulamasından sonra da ifadeleri büsbütün belirsizliğe büründü.</p>

  <p>Yaralı gazeteci ise ifadesinde, aniden saldırıya uğradığı için, kendisine vuran ilk adamın bıyıklı olduğu dışında hiçbir şey söyleyemeyeceğini belirtmişti. Ayrıca saldırganların çeteciler olduklarını bildiğini, çünkü toplumdaki herhangi birisinin kendisine düşmanlık beslemesinin olasılık dışı olduğunu ve makalelerinde sözünü sakınmaması dolayısıyla uzun zamandır tehditler aldığını da sözlerine eklemişti. Öte yandan, aralarında yüksek mevkili belediye meclisi üyesi McGinty de olmak üzere, altı yurttaş hiç tereddütsüz ve ağız birliğiyle bu adamların darp olayından çok sonraki saatlere kadar Birlik Evi’nde kâğıt oynadıklarını söylediler.</p>

  <p>Adamların maruz kaldıkları olumsuz muamele dolayısıyla kendilerinden neredeyse özür dilenerek salıverildiklerini söylemeye gerek yok; bir de üstelik, Başkomiser Marvin ile görevliler işgüzarlık etmişler gibi ima yollu kınandılar bile.</p>

  <p>Karar açıklandığında, McMurdo’nun aralarında tanıdık yüzler seçtiği mahkeme salonundaki kalabalıktan büyük bir alkış koptu. Loca mensubu biraderler gülümsüyor, el sallıyorlardı. Oysa adamlar birer birer sanık bölmesinden çıkarlarken, dudaklarını büzerek ve kara kara düşünerek bakanlar da vardı. Bunlardan biri, ufak tefek, kara sakallı, yürekli bir adam, biraz önce sanık durumunda olan adamlar önünden geçerken kendinin ve arkadaşlarının düşüncelerini dile getirdi.</p>

  <p>“Sizi lanet olası katiller sizi!” dedi. “Hakkınızdan geleceğiz sizin!”</p>
</body>
</html>