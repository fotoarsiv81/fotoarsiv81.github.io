<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h1>6 <span><em>Tehlike</em></span></h1>

  <p>Şiddet olayları artık doruğundaydı. Locanın içişleri danışmanlığı görevi verilen ve bir gün Büyük Üstat olarak McGinty’nin yerini alacağına kesin gözüyle bakılan McMurdo, şimdi biraderlerin toplantısından hiç eksik olmuyor ve onun yardımı ve tavsiyeleri olmaksızın hiçbir iş yapılmıyordu. Ne var ki, Hür Biraderler arasındaki konumu yükseldikçe, Vermissa sokaklarında onu selamlayanların kaşları da bir o kadar çatılıyordu. Vermissa’lılar duydukları dehşete karşın, kendilerini ezenlere karşı birlik oluşturacak kadar yürekliydiler. Locadakilerin kulaklarına Herald’ın bürosunda gizli toplantılar yapıldığı ve namuslu vatandaşlara silah dağıtıldığı yolunda söylentiler geliyordu. Ama McGinty ile adamları bu gibi haberlere kulak asmıyorlardı. Kendileri sayıca çok, kararlı ve silahlıydılar. Karşı gelenler ise dağınık ve güçsüzdüler. Bütün bunlar geçmişte olduğu gibi boş laflarla ve bir olasılıkla boşuna tutuklamalarla sonuçlanacaktı. McGinty, McMurdo ve gözü pek olanların söyledikleri buydu.</p>

  <p>Mayıs ayında bir cumartesi akşamıydı. Loca üyeleri hep cumartesi akşamları toplanırdı ve birliğin zayıf üyesi Morris onu görmeye geldiğinde McMurdo pansiyondan çıkmak üzereydi. Kederden alnı kırışmış, iyilik akan yüzü süzülmüş ve çökmüştü.</p>

  <p>“Sizinle açık açık konuşabilir miyim Bay McMurdo?”</p>

  <p>“Elbette.”</p>

  <p>“Size içimi döktükten sonra, bunu bir sır olarak sakladığınızı ve patronun gelip size bu konuda sorular sormasına karşın ona bir şey söylemediğinizi unutamam.”</p>

  <p>“Siz bana güvendikten sonra, başka ne yapabilirdim ki? Ama söylediklerinizle aynı fikirde olduğum anlamına gelmez bu.”</p>

  <p>“Bunu çok iyi biliyorum. Ama siz benim güvenle konuşabileceğim bir kişisiniz. Benim yüreğimde bir sır saklı,” elini göğsüne koydu, “ve içimi yakıyor. Keşke benim yerime, sizlerden biri bu sırrı öğrenseydi. Söyleyecek olursam, mutlaka bir cinayet işlenecek. Söylemezsem, hepimizin sonu gelebilir. Tanrı yardımcım olsun, aklımı kaçırmak üzereyim!”</p>

  <p>“Söyleyin bana.”</p>

  <p>Morris içkisinden bir yudum aldı ve yüzüne biraz renk geldi. “Bir tek cümleyle her şeyi özetleyebilirim,” dedi. “Peşimizde bir dedektif var.”</p>

  <p>McMurdo şaşırarak baktı ona. “Siz delisiniz,” dedi. “Burası polis görevlisi ve dedektif dolu, şimdiye kadar onlardan bize ne zarar geldi?”</p>

  <p>“Hayır, hayır, bu bölgeden değil. Dediğiniz gibi, onları tanıyoruz ve pek bir şey yapamazlar. Siz Pinkerton dedektiflerini hiç duymuş muydunuz?”</p>

  <p>“Bu adla tanınan birilerini duymuştum.”</p>

  <p>“Bir kez peşinize takıldılar mı, yakanızı bırakmazlar, benden söylemesi. Olursa olur diyen devlet görevlileri değil bunlar. Sonuç elde etmek isteyen ve bunun için de her yolu denemeden pes etmeyen çok ciddi bir özel girişim bu. Eğer işin içinde Pinkerton’un bir adamı varsa, hepimiz mahvoluruz.”</p>

  <p>“Onu öldürmek gerek.”</p>

  <p>“Ah, demek ilk aklınıza gelen bu? Locadakiler de bunu düşünecek. Size günün birinde cinayet işleyeceğinizi söylememiş miydim?”</p>

  <p>“Elbette, cinayetten ne çıkar ki? Buralarda sık sık cinayet işlenmiyor mu?”</p>

  <p>“Doğrusu öyle; ama katledilecek adamı ben belirleyemem. Bir daha asla huzur bulamam. Oysa belki asıl bizim boyunlarımıza ip dolanacak. Tanrı aşkına, ne yapabilirim ben?” Kararsızlığının verdiği huzursuzluk içinde ileri geri sallanıyordu.</p>

  <p>Ama sözleri McMurdo’yu derinden etkilemişti. Tehlike ve bunu önleme gereği konusunda karşısındakiyle aynı görüşü paylaştığı belli oluyordu. Morris’i omuzlarından tuttu ve şiddetle sarstı.</p>

  <p>“Beni dinleyin,” diye bağırdı ve heyecandan dişlerini gıcırdattı, “yaşlı bir kadın gibi dövünerek bir şey kazanamazsınız. Ayrıntıları bilelim. Bu adam kim? Nerede? Peşimizde olduğunu nereden öğrendiniz? Neden bana geldiniz?”</p>

  <p>“Size geldim, çünkü bana tavsiyede bulunabilecek tek kişi sizsiniz. Buraya gelmeden önce Doğu’da bir dükkanım olduğunu söylemiştim size. Orada iyi dostlarım vardı, bunlardan biri de telgraf servisinde çalışıyor. Bana dün gönderdiği mektup burada. Şurada, sayfanın üst kısmında yazılı. Kendiniz okuyun.”</p>

  <p>McMurdo şunları okudu:</p>

  <blockquote>

    <p>Senin oralarda çeteciler neler yapıyor? Biz gazetelerde bir sürü şey okuduk. Aramızda kalsın, ama çok geçmeden haberleri senden almayı umuyorum. Beş büyük şirket ve iki demiryolu işletmesi meseleyi ele aldılar. Niyetleri ciddi ve bahse girerim oraya gelecekler! Meselenin üzerine gidiyorlar. Onların emriyle bu işi Pinkerton yönetiyor ve en iyi adamı olan Birdy Edwards’ı görevlendirdi. Her şeye hemen bir son verilmesi gerekiyor.</p>

  </blockquote>

  <p>“Şimdi sonundaki notu okuyun.”</p>

  <blockquote>

    <p>Tabii ki, sana yazdıklarım işimi yaparken öğrendiklerim, hepsi o kadar. Her gün oturup uğraşsan hiçbir anlam çıkaramayacağın tuhaf bir şifre kullanıyorlar.</p>

  </blockquote>

  <p>McMurdo bir süre, mektup parmaklarının arasından sarkarak, suskun oturdu. Sis bir an dağılmıştı ve karşısında bir uçurum vardı.</p>

  <p>“Bunu başka biri biliyor mu?” diye sordu.</p>

  <p>“Kimseye söylemedim.”</p>

  <p>“Ama şu adam… arkadaşınız… başka birisine de yazmış olabilir mi?”</p>

  <p>“Herhalde bir iki tanıdığı daha vardır.”</p>

  <p>“Locadan mı?”</p>

  <p>“Büyük olasılıkla.”</p>

  <p>“Sormamın nedeni, belki Birdy Edwards denen şu adamın nasıl biri olduğunu yazmıştır… o zaman adamın peşine düşeriz.”</p>

  <p>“Olabilir. Ama onu tanıdığını sanmıyorum. Arkadaşım yalnızca işini yaparken öğrendiği bir haberi bana yazmış. Bu Pinkerton dedektifini nereden tanısın?”</p>

  <p>McMurdo birden irkildi.</p>

  <p>“Vay canına!” diye haykırdı. “Kim olduğunu biliyorum. Ne aptalmışım ki anlamadım. Tanrım! Ama talihliyiz! Bize zarar vermeden önce icabına bakarız. Dinleyin beni Morris, bu işi bana bırakıyor musunuz?”</p>

  <p>“Elbette, madem bu yükü üzerimden alıyorsunuz.”</p>

  <p>“Ben bu işi hallederim. Siz rahat rahat oturun ve bana bırakın. Adınızın bile geçmesi gerekmeyecek. Sanki bu mektup bana gelmiş gibi, her şeyi ben üstleneceğim. Şimdi içiniz rahat mı?”</p>

  <p>“Bundan iyisi can sağlığı.”</p>

  <p>“Şu halde bunu unutun ve ağzınızı sıkı tutun. Ben şimdi locaya gidiyorum, yakında Pinkerton doğduğuna pişman olacak.”</p>

  <p>“Bu adamı öldürmeyeceksiniz ya?”</p>

  <p>“Dostum Morris, ne kadar az şey bilirseniz, vicdanınız o kadar rahat olur ve iyi uyursunuz. Hiçbir soru sormayın ve işi oluruna bırakın. Artık bununla ben ilgileniyorum.”</p>

  <p>Morris giderken başını kederle iki yana sallıyordu. “Kendimi onun ölüm fermanını imzalamış gibi hissediyorum,” diye sızlandı.</p>

  <p>“Kendini savunmak cinayet değildir,” dedi McMurdo kötü kötü gülümseyerek. “Ya o, ya biz. Uzun süre vadide kalmasına izin verirsek, bu adam sanırım hepimizi mahveder. Morris Birader, locayı kurtardığınız için sizi Büyük Üstat olarak seçmeliyiz.”</p>

  <p>Bu yeni tehlikeyi sözlerinden anlaşıldığından daha ciddiye aldığı davranışlarından belli oldu. Belki suçluluk duygusu, belki Pinkerton örgütünün ünü, belki büyük ve zengin şirketlerin çetecileri bölgeden silmeye niyet ettiklerini bilmesi yüzünden, ama nedeni ne olursa olsun, davranışları en kötü olaya karşı hazırlık yapan birinin davranışlarına benziyordu. Evden çıkıp gitmeden önce, kendini ele verecek her belgeyi yok etti. Bundan sonra da artık güvende olduğunu hissettiği için rahat bir soluk aldı. Yine de yüreğinde bir tehlike duygusu vardı ki, locaya giderken yolunun üstündeki Shafter’in pansiyonuna uğradı. O eve girmesi yasaklanmıştı; ama pencere camını vurunca, Ettie dışarı çıkıp onun yanına geldi. Genç kız sevgilisinin gözlerindeki şeytanca İrlandalı bakışın silindiğini fark etti. Onun yüz ifadesinde tehlike okudu.</p>

  <p>“Bir şeyler olmuş!” diye haykırdı. “Ah, Jack, sen tehlikedesin!”</p>

  <p>“Evet, ama çok da kötü değil tatlım. Yine de durum büsbütün kötüleşmeden buradan gitmeliyiz.”</p>

  <p>“Gitmek mi?”</p>

  <p>“Bir gün buradan gideceğimize sana söz vermiştim. Sanırım bunun zamanı geliyor. Bugün bir haber aldım, kötü bir haber ve tehlikenin yaklaştığını görüyorum.”</p>

  <p>“Polis mi?”</p>

  <p>“Hayır, Pinkerton adlı birisi. Ama sen elbette onu tanımazsın canım ve benim gibiler için ne anlama geldiğini bilemezsin. Ben boğazıma kadar bu batağın içindeyim ve bir an önce çıkmam gerekebilir. Gidersem, benimle geleceğini söylemiştin.”</p>

  <p>“Ah, Jack, senin kurtuluşun olur bu!”</p>

  <p>“Ben bazı bakımlardan dürüst bir insanım Ettie. Bana dünyayı verseler, senin güzel saçlarının bir teline bile zarar vermem ya da seni hayalimde oturttuğum bulutların üstündeki altın tahttan bir an olsun indirmem. Bana güvenecek misin?”</p>

  <p>Genç kız hiçbir şey söylemeden onun elini tuttu. “O zaman, söyleyeceklerimi dinle ve ben ne diyorsam onu yap, çünkü bizim için tek çare bu. Bu vadide bir şeyler olacak. Bunu iliklerime kadar hissediyorum. Çoğumuz kendi başımızın çaresine bakmak zorunda kalacağız. Bunlardan biri de benim. Gündüz olsun, gece olsun, gidecek olursam, sen benimle birlikte gelmelisin!”</p>

  <p>“Sonra yanına gelirim Jack.”</p>

  <p>“Hayır, hayır, benimle birlikte geleceksin. Ola ki bu vadinin kapıları bana kapanırsa ve bir daha hiç geri dönemezsem, seni nasıl geride bırakırım; belki de polisten saklanıyor olacağım için haberleşmemiz de olanaksızlaşırsa? Benimle birlikte gelmelisin. Geldiğim yerde yaşayan iyi bir kadın tanıyorum ve evleninceye kadar onun yanında kalırsın. Gelecek misin?”</p>

  <p>“Evet, Jack, geleceğim.”</p>

  <p>“Bana güvendiğin için Tanrı seni kutsasın! Senin güvenini kötüye kullanacak olursam, cehennemde yanıp kül olayım. Dinle Ettie, sana bir haber gönderdiğim anda her şeyi bırakıp istasyondaki yolcu salonuna gideceksin ve ben gelinceye kadar orada bekleyeceksin.”</p>

  <p>“Gece olsun, gündüz olsun, haber alır almaz geleceğim Jack.”</p>

  <p>McMurdo, kendi kaçış hazırlıklarını yoluna koyduğu için içi biraz rahatlamış olarak locaya gitti. Toplantı başlamış olduğu için, ancak bir sürü karmaşık parola ve karşı parola söylendikten sonra dışarıdaki ve kapının önündeki nöbetçiyi aşabildi. İçeriye girince büyük bir tezahüratla karşılandı. Uzun salon kalabalıktı ve tütün dumanları arasında Büyük Üstat’ın dağınık kara yelesini, Baldwin’in acımasız, düşmanca yüz hatlarını, akbaba suratlı sekreter Harraway’i ve locanın ileri gelenlerinden bir düzine kadar daha üyeyi gördü. Getirdiği haberle ilgili görüş bildirmek üzere hepsinin orada bulunması onu sevindirdi.</p>

  <p>“Seni gördüğümüze memnun olduk birader!” diye seslendi başkan. “Burada ele aldığımız meseleyi halletmek için bir Hz. Süleyman gerekliydi bize.”</p>

  <p>McMurdo oturduğunda, yanındaki koltukta oturan üye, “Mesele Lander ve Egan’la ilgili,” dedi. “Stylestown’da yaşlı Crabbe’in vurulması işi için vaat edilen parayı ikisi de talep ediyor. Ama hangisinin tabancasından çıkan kurşunla öldüğünü kim söyleyecek?”</p>

  <p>McMurdo ayağa kalktı ve elini kaldırdı. Yüz ifadesini görünce üyeler dikkat kesildiler. Çıt çıkmıyordu.</p>

  <p>“Muhterem Büyük Üstat,” dedi McMurdo ciddi bir sesle. “Ben öncelik talep ediyorum!”</p>

  <p>“McMurdo Birader öncelik talebinde bulundu,” dedi McGinty. “Bu locanın kurallarına göre, talep edilen öncelik tanınır. Evet birader, seni dinliyoruz.”</p>

  <p>McMurdo cebinden mektubu çıkardı.</p>

  <p>“Muhterem Büyük Üstat ve biraderler,” dedi. “Bugün size kötü bir haberle geldim; ama hiç habersiz hepimizi mahvedecek bir darbeye uğramaktansa, bilinmesi ve tartışılması daha iyi. Bu eyaletteki en güçlü ve en varlıklı şirketlerin bizi mahvetmek için güç birliği yaptıklarını haber aldım; tam şu anda, Pinkerton hesabına çalışan Birdy Edwards adlı bir dedektif çoğumuzun boynuna ipi geçirebilecek ve bu salondaki herkesi bir hapishane hücresine gönderebilecek kanıtları toplamakla meşgul. Öncelik talep ettiğim tartışmanın konusu bu.”</p>

  <p>Salona sessizlik çöktü. Bunu başkan bozdu.</p>

  <p>“Bunun için ne kanıt göstereceksin, McMurdo Birader?” diye sordu.</p>

  <p>“Elime geçen bu mektupta her şey yazılı,” dedi McMurdo. Mektubun o bölümünü yüksek sesle okudu. “Mektupla ilgili başka ayrıntıları size söylememem ya da mektubu size vermemem, bir onur meselesi, ama sizi temin ederim, mektupta locanın çıkarlarını etkileyecek başka hiçbir şey yok. Durumu, aynen bana sunulduğu biçimde, size sunuyorum.”</p>

  <p>“Şunu söyleyebilirim ki, Bay Başkan,” dedi yaşlı biraderlerden biri, “Birdy Edwards’dan söz edildiğini ve onun Pinkerton’un hizmetindeki en iyi adamlardan biri olarak tanındığını işitmiştim.”</p>

  <p>“Aranızda onu gören var mı?” diye sordu McGinty.</p>

  <p>“Evet,” dedi McMurdo. “Ben onu gördüm.”</p>

  <p>Salonda şaşkınlık mırıldanmaları duyuldu.</p>

  <p>“Bu adamın avcumuzun içinde olduğu kanısındayım,” diye konuşmasını sürdürdü McMurdo, yüzünde böbürlenen bir gülümsemeyle. “Çabucak ve akıllıca hareket edersek, tehlikeyi önleriz. Eğer bana güvenip yardım ederseniz, korkacağımız bir şey olmaz.”</p>

  <p>“Korkacak neyimiz var ki? Neler yaptığımızı bu adam nereden bilecek?”</p>

  <p>“Herkes sizin kadar sağlam karakterli olsaydı sayın Meclis Üyesi, bunu söyleyebilirdiniz. Ama bu adamın arkasında milyonlarca kapitalist var. Locaların tümünü düşünürseniz, satın alınabilecek türden zayıf karakterli bir birader yok mudur sizce? Sırlarımızı öğrenecektir… belki de çoktan öğrenmiştir zaten. Bunun bir tek kesin çaresi var.”</p>

  <p>“Vadiden asla sağ çıkmaması,” dedi Baldwin.</p>

  <p>McMurdo onaylayarak başını salladı. “Aferin sana Baldwin Birader,” dedi. “Seninle görüş ayrılıklarımız olmuştu, ama bu akşam şu söylediğin doğru.”</p>

  <p>“Peki bu adam nerede? Onu nasıl bulacağız?”</p>

  <p>“Muhterem Büyük Üstat,” dedi McMurdo ciddi bir sesle. “Bunun bizim için böyle açık bir oturumda tartışılamayacak kadar yaşamsal bir konu olduğunu söylemek isterim. Buradaki herhangi birisini kuşku altında bırakmaktan Tanrı beni korusun, ama dedikodu niteliğinde bir tek söz bile bu adamın kulağına gidecek olursa, onu elimize geçirme fırsatımızı yitiririz. Loca üyelerinin güvenilir bir komite seçmelerini rica ediyorum… önermeme izin verirseniz, siz sayın başkan, Baldwin Birader ve beş kişi daha. O zaman bildiklerimi ve ne yapılacağı konusundaki tavsiyelerimi rahatça söyleyebilirim.”</p>

  <p>Bu öneri hemen kabul edildi ve komite üyeleri seçildi. Başkan ve Baldwin’in yanı sıra, akbaba suratlı sekreter Harraway, acımasız katil genç Kaplan Cormac, muhasebeci Carter ve gözlerini daldan budaktan sakınmayan, korkusuz ve gözleri dönmüş Willaby kardeşler.</p>

  <p>Loca üyelerinin her zamanki eğlentileri kısa sürdü ve sönük geçti, çünkü adamların yüreklerini korku bulutu sarmıştı; çoğu, onca zaman altında yaşadıkları dingin gökyüzünde, yasaların öç bulutlarının savrulduğunu ilk kez görmeye başlıyordu. Başkalarının ruhuna saldıkları dehşet öylesine yaşamlarının bir parçası olmuştu ki, cezalandırılma düşüncesi yalnızca uzak bir olasılıktı ve şimdi çok yakınlarında hissettikleri için de daha da ürkütücü görünüyordu. Erkenden dağılıp komiteye seçilen loca ileri gelenlerini baş başa bıraktılar.</p>

  <p>“Evet, McMurdo!” dedi McGinty, baş başa kaldıklarında. Yedi adam hiç kımıldamadan koltuklarında oturuyorlardı.</p>

  <p>“Demin Birdy Edwards’ı tanıdığımı söylemiştim,” dedi McMurdo. “Burada bu adı kullanmadığını söylememe gerek yok. Cesur bir adamdır, ama deli değildir. Steve Wilson adını kullanıyor ve Hobson’s Patch’te kalıyor.”</p>

  <p>“Nereden biliyorsun bunu?”</p>

  <p>“Onunla bir sohbetim oldu da ondan. O sırada hiç üstünde durmadım, bu mektup olmasa aklıma bile gelmezdi, ama şimdi bu adamın o olduğundan eminim. Çarşamba günü trene bindiğimde vagonda tanıştım onunla… zor bir görevdi biliyorsunuz. Muhabir olduğunu söyledi. O an inandım ona. Bir New York gazetesi için Çete ve ‘rezalet’ diye adlandırdığı olaylarla ilgili elinden geldiği kadar bilgi toplamak istiyordu. Ağzımdan laf alabilmek için bana sormadığı kalmadı. Elbette hiçbir şey kaçırmadım ağzımdan. ‘Yayın yönetmenimin hoşuna gidecek bir şeyler öğrenebilirsem,’ dedi, ‘bedelini öderim, hem de yüklü miktarda.’ Onun en çok hoşuna gidebileceğini düşündüğüm bir şeyler anlattım, o da bana verdiğim bilgi karşılığında yirmi dolar ödedi. ‘İstediğim bütün bilgiyi bulabilirsen,’ dedi, ‘sana bunun on katını öderim.’”</p>

  <p>“Sen ne dedin o zaman?”</p>

  <p>“Bir sürü şey uydurdum.”</p>

  <p>“Bir gazeteci olmadığını nereden biliyorsun?”</p>

  <p>“Söyleyeyim. Hobson’s Patch’te trenden inince, ben de indim. Telgraf ofisine girecek oldum, baktım o da oradan çıkıyor.</p>

  <p>“‘Baksana,’ dedi postane görevlisi, adam çıkıp gittikten sonra, ‘bence bundan iki kat ücret almalıyız’… ‘bence de almalısınız,’ dedim. Telgraf pusulasını Çince bile olabilecek kargacık burgacık bir yazıyla doldurmuştu. ‘Her gün böyle bir sayfa telgraf gönderiyor,’ dedi görevli, ‘Evet,’ dedim, ‘gazetesine özel haberler gönderiyor ve başkalarının bu haberleri çalmasından korkuyor.’ Görevliyle ben o sırada böyle düşünmüştük, ama şimdi farklı düşünüyorum.”</p>

  <p>“Vay canına! Sanırım haklısın,” dedi McGinty. “Peki bu konuda ne yapmamızı öneriyorsun?”</p>

  <p>“Ne diye hemen gidip onu bulup icabına bakmıyoruz?” önerisi geldi birisinden.</p>

  <p>“Evet, iyisi mi vakit kaybetmeyelim.”</p>

  <p>“Onu nerede bulabileceğimizi bilsem, şu anda giderdim,” dedi McMurdo. “Hobson’s Patch’te kalıyor, ama hangi evde kaldığını bilmiyorum. Ama bir planım var, eğer tavsiyemi dinlerseniz.”</p>

  <p>“Nedir tavsiyen?”</p>

  <p>“Ben yarın Hobson’s Patch’e gideceğim. Telgraf görevlisinden nerede olduğunu öğrenirim. O herhalde yerini biliyordur. Sonra da adama Hür Biraderler’den biri olduğumu söylerim. Para karşılığında locanın tüm sırlarını açıklamayı öneririm ona. Bahse girerim, bu tuzağa düşecektir. Belgelerin kaldığım pansiyonda olduğunu ve herkes ortalıktayken gelirse, bunun benim hayatıma mal olacağını söylerim. Buna aklı yatacaktır. Gece saat onda gelsin de, gününü görsün. Mutlaka gelecektir.”</p>

  <p>“Sonra?”</p>

  <p>“Sonrasını siz planlarsınız. Dul McNamara’nın evi ıssız bir yerde. Kadın çok güvenilir ve sağır. Evde yalnızca Scanlan ve ben varız. Scanlan geleceğine söz verirse… bunu size bildiririm… yediniz birden saat dokuza kadar bende olun. Adamı enseleriz. Sağ kalacak olursa… eh, o zaman yaşadığı sürece ne kadar talihli olduğunu anlatıp durur!”</p>

  <p>“Pinkerton’ın adamlarından biri eksilecek. Anlaştık McMurdo. Yarın saat dokuzda sende olacağız. Sen adamı odana alıp kapıyı kapat, gerisini biz hallederiz.”</p>
</body>
</html>