<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Unknown</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block20">“Sadece rekabet etmek için, birilerini oyundan atmak için yapılan rekabet pek uzun sürmez. Korkutulmaya çalışılan biri sizi hiçbir zaman önemsemez ve büyük bir ihtimalle işini sizden daha iyi yapar.”</p>

  <p class="block20">Henry Ford</p>

  <h1 class="block17" id="toc_id_27">Sizin Girmeyi Planladığınız Pazarda Sizden Başka Kim Faaliyet Gösteriyor?</h1>

  <p class="block11">Rekabet ortamının anlamı, sizinle aynı veya benzeri ürün hizmetleri satan ve üreten firmalar olarak açıklanabilir. Rekabet ortamı piyasadaki aktif rakip sayısı, operasyonlarının büyüklüğü, pazardan aldıkları paylar, kârlılıkları ve ürünleri fiyatlandırma politikalarıyla yakından bağlantılıdır.</p>

  <p class="block11">Rakipleri doğrudan ve dolaylı olarak ikiye ayırabiliriz. Doğrudan rakipler aynı ürün ve hizmeti pazara sunan ve aynı modeli uygulayan firmalardır. Dolaylı rakipler ise başka piyasada olmalarına rağmen ikame ürünleri sattıkları taktirde rekabet edeceğiniz, dolaylı rakipler olarak karşınıza çıkabilirler. Yemeksepeti’nin dolaylı rakibi telefonla sipariş, gittigidiyor’un dolaylı rakibi gazetelere verilen ilanlardır.</p>

  <p class="block11">Pazarın büyüklüğünü analiz ettikten sonra aynı alanda sizinle rekabet edecek şirketleri belirlemek, geleceğiniz açısından önem taşır. Sizin getirdiğiniz fikir kimse tarafından uygulanmıyorsa ve rakip yoksa bu daha büyük zorluklar getirebilir. Mevcut müşteri, şirket, tedarikçi zincirini modelinize inandırmanız gerekmektedir. Balta girmemiş bir ormana dalıp yol açmaya benzer. Önünüze gelecek tüm dalları elinizdeki bıçakla kesip önünüzü açmanız gerekmektedir. Siz yolu oluşturursunuz. Avantajlı yanı ise, kimseyle rekabet etmezsiniz. Yüksek kâr marjlarının keyfini çıkarabilirsiniz.</p>

  <p class="block11">Rekabet avantajı firmanın piyasaya daha üstün bir ürünü, piyasadaki bir çok rakipten daha ucuz bir fiyattan sunmasıyla ortaya çıkacaktır. Rekabet avantajı firmanın üretim faktörlerine diğer rakiplerden farklı olarak ulaşması veya yönetmesiyle ortaya çıkar. Rekabet avantajı, pazarda ilk olmak veya diğer rakiplerin bulamayacağı veya aynı fiyata satın alamayacağı üretim faktörlerine erişimiyle oluşabilir. Çok ucuz işçilik maliyetiniz varsa, üretim maliyetleriniz oldukça düşük olabilir. Bu size piyasada üstünlük getirebilir. Aynı şekilde Google’un arama fonksiyonu diğer arama motorlarından üstün olduğu için rekabet avantajı getirmiştir.</p>

  <p class="block11">Rekabet, aslında sizin müşterilere getireceğiniz katma değeriyle değişebilecektir. Pazarda ilk olmak hiçbir zaman başarı anlamına gelmiyor. Piyasaya sonradan giren takip edici olarak da başarılı işler çıkartılabilir. Kitaplar bunlarla dolu birçok Amerikan vakası ile doludur.</p>

  <p class="block11">İşte Amazon, işte Google, işte Explorer! Nedir bu örnekleri çekici kılan bakalım:</p>

  <p class="block11">Jeff Bezos, Amazon’u kurduğunda kendisinden önce internet üzerinde bir çok kitap satan site olduğunu hatta onlardan önde olan books.com’un 1994 yılında 400.000 başlık kitap sunduğunu kitabında anlatıyor. Barnes and Noble ile internet üzerinde rekabetini hatırlıyor olabilirsiniz.</p>

  <p class="block11">google.com örneğini ise hep beraber canlı yaşadık. Google’dan önce internet üzerinde 4-5 ana arama sitesi olduğu pazarın %70’nin bunlar tarafından oluştuğu söylenebilirdi.</p>

  <p class="block11">Şimdi dönüp baktığımızda pazarın lideri durumunda Google var. Netscape ise internetin ilk yıllarında hep önde gitti.</p>

  <p class="block11">Microsoft ise bu konuda çok geriden fakat derinden geldi. fiu anda pazar lideri Explorer. Firefox ise % 1’lik bir pazar payından başladı; hızla geliyor. Kısaca Sherlock Holmes doğru söylemiş.</p>

  <p class="block18">“Bir insanın icat ettiğini, bir diğeri keşfedebilir.”</p>

  <p class="block11">Pazarda ilk olmak önemli bir avantaj sağlayabilir ancak yeterli değildir. İşinizi iyi yapmak zorundasınız.</p>

  <p class="block11">Burak ve Serkan ise gittigidiyor.com modelini yapmayı düşündüklerinde internet üzerinde bir arama yaparlar ve müzayede.com sitesini görürler. Site açık ve faaliyet göstermektedir. Yapacakları işin hazırlıklarına başladıkları yaz, bir gün Burak arabada radyo dinlerken poweralsat.com’un reklamını duyar, hemen ofise gelip durumu Serkan ile paylaşır. Başka bir rakip hem de arkasında iyi bir sermaye grubuyla internette çalışmaya başlamıştır. Her ikisi de bu rakipleri iyi analiz ederler. Sitelerini açtıktan sonra ve önce aynı modelle çalışan toplam 40’a yakın site internet üzerindedir. Hâlâ sahibinden.com, pazaryerim.com aynı alanda faaliyet gösteren rakipler olarak internet üzerinde bulunmaktadır.</p>

  <p class="block11">2000 Mayıs ayında Burak liseden arkadaşı Tolga’yla telefon sohbeti sırasında yaptıkları işten bahseder. Tolga, Amerika’da yatırım bankacılığı yapmaktadır. Yaptıkları işi duyunca, <i class="calibre3">“Ne yaptığınızı biliyor musunuz? Biraz büyük bir iş bu, ”</i> der.</p>

  <p class="block11">Burak o sırada eBay’in tüm her şeyini incelemektedir. Hatta sitelerinde kullanılacak müşteri sözleşmesini hazırlamaktadır. Bu sebeple Tolga’ya detaylı olarak neler yaptıklarını anlatınca o da heyecanlanır. <i class="calibre3">“Siz bu işi bayağı araştırmışsınız, yazın Türkiye’ye geliyorum, bu işi sizle detaylı konuşalım,”</i> diyerek iki ortağı da daha da heyecanlandırır.</p>

  <p class="block11">İşe girişmişlerdir. Non Ajans, logo üzerinde çalışmaya başlar. Bu sırada arkadaşları Tunç sayfa tasarımını yapar. Cemal ve Barış da sitenin kodlamasına başlamıştır. Tolga yazın gelince her iki ortağa internet yatırımcıları hakkında bildiklerini aktarır. Amerika’da yaşanan internet fırtınasını ikisinden daha yakın bilmektedir. Bu projenin başlaması için “melek yatırımcılar” bulacağını söyler ve iş adamlarıyla bir kaç tane de görüşme ayarlamaya başlar. Büyük iş adamlarıyla görüşme yapmaya başlamalarıyla birlikte, ekip havaya girmeye başlar. Tolga onlara ilk iş planını çıkarır. Ellerinde artık elle tutulacak tahminler, yol haritaları vardır.</p>

  <p class="block11">gittigidiyor.com sitesi henüz ortada yoktur, ama NTV’yle ilk televizyon röportajlarını 2000 yaz aylarında yaparlar, giyinip kuşanıp iş adamlarıyla görüşmelere devam ederler. Bu dönem Türkiye’de internet fırtınasının estiği yıllardır. İxir internet servis sağlayıcısı, kokoreççileri ve Banu Alkan’ı televizyon reklamlarında kullanarak internet kullanıcı sayısının ve internet şirketlerine olan ilginin artmasını sağlamaktadırlar. Bunun yanı sıra ixir, yeni girişimcileri desteklemek için “okyanux” adında bir fon oluşturur. Gittigidiyor ekibi, bir fırsatını bularak onlardan randevu alırlar. İş planlarını koltuklarının altına tekrar alıp görüşmeye giderler.</p>

  <p class="block11">Okyanux projeyi incelemeye alır. Toplam 800 proje içinden, yatırım yapılacak ilk projelerden olurlar. Bu kabulle birlikte uzun bir müzakere süreci de başlamış olur. Karşılıklı olarak centilmenlik anlaşması imzalarlar, böylece her iki taraf da aynı proje için başka birisiyle görüşmeyeceğini taahhüt eder. Bu sırada gittigidiyor projelerinin sonuna gelmelerine rağmen okyanux’daki yöneticiler siteyi açmamalarını, yatırımdan sonra açılması gerektiğini söylerler. Bunun üzerine proje uzun müzakerelerin sonunu bekler.</p>

  <p class="block11">Gidişler gelişler, uzun toplantılar sonunda ‘ixir’, bu iki genç mimarın projesine 1 milyon USD’lık bir yatırım kararı alır. Her iki taraf da şirketin hisse dağıtımı konusunda anlaştıktan sonra, sona yaklaşırlar. Burak ile Serkan anlaşmanın olduğu gün Boğaziçi köprüsünden geçerken o genç yaşlarına rağmen ne kadar büyük bir iş yaptıklarının farkındadırlar. Çok mutlu ve mesut girişimci olduklarını düşünürler ancak kara kader peşlerini bırakmamıştır.</p>

  <p class="block11">Anlaşma olduktan sonra toplantılar sürer; pazarlamacılar, satışçılar, programcılar, herkesle konuşmaya devam ederler. Burak’ın dediğine göre, başlangıçtaki iş modelinden eser kalmamıştır. Ortaya inanılmaz fikirler ve uygulamalar konmaya başlanmıştır. İkisi de biraz huzursuz olur. Asıl işin temelden başlaması gerektiğini hissederler. Daha önce yapmadıkları bir şey olan saha araştırmasına girerler. İkitelli, Güneşli, Küçükyalı ve diğer ikincielcilerin oldukları yerleri gezmeye başlarlar. Modelin buradan kalkış yapacağını düşünürler. Bu sebeple işin akışını öğrenirler. Belki de B planı için bir hazırlık yapmaktadırlar.</p>

  <p class="block11">Ekim ayında bir akşam, bir telefon alırlar. Yatırım fonunun yöneticiler telefonda bir sonraki gün onları ziyaret etmek istediklerini söylerler. Programlama daha önce bittiği için ofiste sadece iki girişimci vardır. Her gün ofise onlar gelip gitmektedir. İşte şimdi bir de misafirleri olacaktır. ixir’in yatırımdan sorumlu yöneticileri kara haberi getirirler. Okyanux ekonomik sebeplerden dolayı kapatılacaktır. Anlaşmanın hükmü kalmamıştır.</p>

  <p class="block11">Gittigidiyor ekibinin son 6-7 aydır yükselen motivasyonları bir anda sıfırlanır. Büyük bir ümit kırıklığı yaşarlar. Tüm bu konuşmalar tüm ekipte bir beklenti oluşturmuştur. Şimdi bu hayalin yıkılması herkesi derinden sarsar. Aslında en büyük engeli kafalarında oluşturmuşlardır. Zihinlerinde sanal bir bariyer inşa etmişlerdir. Bu işin kendilerinin küçük paralarıyla yapılmayacağı fikrine kapılırlar. 20.000 USD’lık bir birikmiş sermayeleri o kadar büyük paraların yanında hiçbir şey olarak gözükmektedir. Doğan Holdingle de konuşurlar, ancak Türkiye’deki ekonomik durum ve internetin gidişi onları da bu projeye çekmeyecektir. Kasım krizinin gelmesi tüm bu olanların üzerine tuz biber ekmiştir.</p>

  <p class="block11">Bu duygusal ve ekonomik sarsıntıyı bir yana bırakan cesur iki girişimci yollarına devam etme kararı verirler ve 5 Şubat 2001’de sitelerini açarlar. Aslında açtıkları 20-30 ürünün tanıdık arkadaş çevresi yardımıyla listelendiği bir boş siteden başka bir şey değildir. İlk günden itibaren müşterilerden sitede ürün listelemek için ücret talep etmektedirler. Önlerindeki bu bir kaç gün oldukça zor geçer.</p>

  <p class="block21" id="calibre_pb_18">&nbsp;</p>
</body>
</html>
