<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Suda Bulanık Oyunlar</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter2-3">
  <div class="html5_article">
    <p class="chapter-begin">Emek Kafe’nin kapısını iterek içeri giriyor. Kendinden emin biriymiş izlenimi vermek için (yalnız kızlara değil, devrimcilere karşı da gerekiyor bu) asık bir yüz, dudakta unutulmuş gibi duran bir sigara şart. Gözlerini kısıp kır yılanı gibi bakacaksın. İyi. Şimdi dur ve ağır ağır masaları gözden geçir. Birini mi arıyorsun, boş masa mı bakıyorsun belli olmasın. Seni hem sıkan, hem de çeken bir yer burası. Cıvıl cıvıl bir gençlik var, yaşam ve aşk var. Yani, sende olmayan birçok şey var. Bir masada, ellerinin arasına aldığı sevgilisinin küçücük elini okşayan, gözlerinin içine bakarak konuşan delikanlı ile, bir başka masada diken diken sakallı, posbıyıklı, boynunu kısıp fısıltıyla konuşan ‘proleter’ delikanlı aynı ortamda bulunabiliyor. Aşk ve devrim iç içe.</p>

    <p>Boş bir masa bulabilirse köpüklü birasını bıyıklarına bulaştırarak içecek ve bir dişiyi kaçamak gözlerle kollayarak düşler kuracak. Belki bugün öyle yapmayabilir; kapılarını kadınlara ve kızlara kapayıp pencereden dışarısını seyredebilir. Ama pencere kenarındaki masalar dolu. Üstelik emniyetli de sayılmazlar. Dışarıdan silahlı bir saldırı olsa, burası taransa önce pencere kenarındakiler gider. Önemli olan, bir yer bulmak ve bir bira söylemek. Sonra belki kabanının cebinde taşıdığı defterini çıkarıp bir-iki dize karalayıverir.</p>

    <p>İçerisi çok kalabalık. Hava öyle ağırlaşmış ki, güçlükle solunuyor. Müzik dolabındaki plak onca yırtınmasına karşın sesini kimselere ulaştıramıyor. Uğultuya bir de garsonların (her şeyi biliyormuş gibi tepeden bakan küstah adamların) bağırışları karışıyor; çay, kola, bira, diye bağırıyor, bozuk para torbalarını çalkalıyorlar.</p>

    <p>Masalar arasında sersem bir tavuk gibi dolaşırken biri kabanından çekiştiriyor. Dönüp bakıyor; Yaşar. Küçük yuvarlak bir masada iki kızla birlikte oturuyor.</p>

    <p>“Kimi arıyorsun?”</p>

    <p>“Hiç,” diyor Tarık, “oturacak yer arıyorum.”</p>

    <p>Bu beklenmedik karşılaşmayla yüzündeki ‘güçlü adam maskesi’ pul pul dökülüyor ve birden güvenini yitiriyor.</p>

    <p>“Sandalye bulsana, buraya sıkışırız.”</p>

    <p>Yan masalardan güçlükle bir sandalye buluyor. Yaşar’ın yüzünde utku dolu bir gülüş var. Öyle ya, Emek Kafe’de iki kızla birlikte oturuyor.</p>

    <p>“Tanıştırayım; Asuman, bu da Seher.”</p>

    <p>“Ben Tarık,” diyor kızların ellerini sıkarken.</p>

    <p>“Tarık’tan sana söz etmiştim,” diyor Asuman’a, “birlikte kaldığım arkadaş.”</p>

    <p>Tanışmalarda kullanılan yapay bir gülücükle birbirlerine gülümsüyorlar. Kızların ikisi de ‘memnun oldum’ diyorlar. Tarık da ‘memnun’ olduğunu belirtiyor.</p>

    <p>Sonunda Asuman’ı tanımıştı. Yaşar’ın geceleri ah çekerek yatağını yumrukladığı, “Ulan şu kızı bir atsam buraya!” diye kendini hırpaladığı Asuman buydu demek.</p>

    <p>Sevimsiz bir suskunluk çöküyor masaya. Buraya oturmakla havayı bozduğunu düşünüyor Tarık. Yapabileceği tek şey sigara yakmak. Yakıyor. Kızlar, gözlerini kısmışlar, parmak uçlarına iliştirdikleri sigaralarını büyük bir keyif alıyormuşçasına içiyorlar. Yaşar en baba tavrını takınmış, dumanı üflerken kızları kolluyor. Konuşması ve gülüşü de yapay. Her davranışı kızlara göre ayarlanmış. O kaba saba Yaşar çok komik görünüyor Tarık’a.</p>

    <p>“Ne alırsın?”</p>

    <p>Bunu Yaşar soruyor, hem de şaşırtıcı bir efendilik yapaylığıyla; masada iki kız var ya, Tarık’a hava atacak ya... Evde içtiğinin parasını söke söke alacak.</p>

    <p>“Bira.”</p>

    <p>“Hani bugün ders çalışacaktın,” diyor Yaşar, yine o kollayıcı baba tavrını takınarak. Hep poz. Bunların hesabını evde soracak Tarık.</p>

    <p>“Çalışacaktım,” diyor, “güne hep çalışmak için başlanır; masa temizlenir, kâğıtlar, kalemler ve kitaplar dizilir, çay da hazırdır. Radyoda ince bir keman ‘hadi’ der ve o an sen kabanını sırtına geçirdiğin gibi dışarı fırlarsın.”</p>

    <p>“Kendini kandırman için ne güzel yolların var.”</p>

    <p>Kızlar gülüyor.</p>

    <p>Garson birayı getiriyor. Masada bardağı koyacak yer yok. Seher küçük çantasını ve beresini kucağına alıyor, biraya yer açılıyor. Tarık bu işleri pek bilmese de ‘teşekkür’ anlamına gelecek bir gülümsemeyle başını hafifçe eğiyor. Tek sığınağı bira, büyük bir yudum içiyor.</p>

    <p>“Aynı okulda mısınız?” diyor Seher. Çenesini avcunun içine rahatça bırakmış, dirseğini masaya dayamış, öne doğru kaykılarak oturuyor. Meydan okuyan bir duruşu var. Sorusunu Yaşar yanıtlıyor:</p>

    <p>“Hayır, o kimyada.”</p>

    <p>‘O’ yeniden bira bardağına batıyor. Nazan’ı düşünüyor. Seher olacağına o olsaydı karşısında. Asuman’ın bakışları delici, Yaşar’ın içine girecekmiş gibi bakıyor. Tarık’ın istediği bu işte; gözlerine yönelmiş bu derin bakışlar. Ama yok. Bira bardağını başına dikiyor. İçini kavuran bu kıskançlık rüzgârını nasıl dizginleyecek? Asuman çok güzel bir kız, gülmesini ve bakmasını biliyor. Yok işte. Yalnızca mektuplarıyla ona seslenen Nazan’dan başka avuntusu yok. Asuman karşısında. Yaşar çok şanslı.</p>

    <p>“Sizi daha önce de burada görüyordum,” diyor Seher, “genellikle pencere kenarındaki masalarda oturuyordunuz.”</p>

    <p>Sessizliği bozmak istiyor kız ya da onunla ilgileniyor.</p>

    <p>“Evet,” diyor “pencere kenarlarını severim, özellikle de yağmurlu ve soğuk günlerde... Buranın dumanlı sıcaklığı ile dışarının sevimsiz havasını ayıran şu ince ve saydam nesneye şükranlarımı sunmak için oturuyorum.”</p>

    <p>Seher çın çın gülüyor.</p>

    <p>“Aman ne hoş, şiir gibi konuşuyorsun,” diyor, eliyle ağzını kapatıp gülmesini sürdürüyor. Yan masalardan dönüp bakanlar oluyor. Asuman çok rahat, Seher’in tepkisini onaylayan anaç bir tavırla gülümsüyor. Yalnızca gülümsüyor. Bu gülümsemede bile Tarık’ı küçümseyen bir yan var. ‘Kız daha ne yapsın’ demek istiyor, ‘sen bir hıyarsın’ demek istiyor.</p>

    <p>“Oldukça lüks bir öğrencisin.”</p>

    <p>Sizli-bizli konuşmayı Seher bitiriyor. Tarık yanlış bir şey yapmamak için sigarasını yeniliyor.</p>

    <p>“Nerden belli?”</p>

    <p>“Bira içmenden.”</p>

    <p>“Lüks değilim,” diyor Tarık. Canını sıkan bu suçlama karşısında kendini nasıl savunacağını bilemiyor. Hazırlıksız yakalandı, çok hazırlıksız.</p>

    <p>“‘Asalak’ demek istedin ama dilin varmadı değil mi?”</p>

    <p>Seher, kaşlarını bilgiççe kaldırıyor:</p>

    <p>“Alındın mı yoksa?”</p>

    <p>“Niye alınayım ki,” diyor parmaklarını bardağın çevresine dolaştırarak, sonra da başını kaldırıp Yılmaz Güney gibi bakarak, başkalarında gördüğü bu özentileri çok eleştirmesine karşın, bile bile öyle bakarak, “niye alınayım ki,” diye yineliyor. Üstüne üstlük yapmacık bir biçimde gülümsüyor. Beklediği buydu işte, kim olursa olsun bir kıza böyle bakabilmek, böyle gülümsemek, böyle konuşabilmek...</p>

    <p>Seher’in saçları atkuyruğu, büyükçe bir tokası var. Gözleri küçük, dudakları ince. Kedi ağızlı. Her an bir sinir nöbetine tutularak ortalığı birbirine katacakmış gibi bir görünümü var. Gülüşünü, kahkahalarını yapmacık buluyor Tarık. Her an hıçkırıklara, ağlamaya dönüşecek kahkahalar atıyor. Asuman’ın tombul memelerine karşılık Seher’in göğsü bir erkek göğsü gibi. Yine de bir dişi, genç bir dişi. Tarık’a, isteklerini açıkça ifade eden biçimde bakan bir dişi. Tarık’ın hoşlandığı tiplerden değil Seher. Ama ne olursa olsun, bir boşluk onunla ya da bir başkasıyla doldurulabilir. Üstelik, sinema cehennemlerinde soluğunu tutarak izlediği donsuz figüranlardan birini andırıyor.</p>

    <p>Seher de ona gülümsüyor. Onunki de yapmacık; tavşan gibi, gülücüğünü burnunun ucunda odaklayarak ve başını iki yana ‘hadi hadi’ dercesine sallıyor.</p>

    <p>“Sen nerede okuyorsun?”</p>

    <p>Seher ellerini iki yana açarak boynunu hafifçe büküyor, yüzünde boş vermiş, alaycı bir gülümseyişle “Üniversiteye giremediğim için bu yıl boştayım,” diyor.</p>

    <p>Tarık ne yapacağını, bu durumda ne söylenmesi gerektiğini bilemiyor. Başını eğip o da iki yana sallıyor, yine Yılmaz Güney bakışlarına sığınıp bardağını kaldırıyor ve acı bir gülümseyişle “Canın sağ olsun,” diyor.</p>

    <p>Bu küçük çılgına alışacağım galiba, diye düşünüyor. Tip, saç, meme önemli değil; beni anlasın, yeter.</p>

    <p>Asuman öyle bir kahkaha atıyor ki, ikisi de dönüp ona bakıyorlar. O arada Yaşar onun kulağına bir şeyler fısıldamış olmalı ki, yaptığının pek yakışık almadığını düşünen Asuman eliyle ağzını kapayıp boynunu kısıyor; yüzünde, ‘ben ne yaptım’ diyen yapmacık bir ifadeyle Tarık’a bakıyor. Ulan Yaşar, diyor içinden, ne yaptın da böyle güldürebildin bu kızı. Tarık’ın bugüne kadar güldürebildiği bir kız yok. Güldüreceği bir kız da olmayacak. Kızlarla nasıl konuşulacağını, onları nasıl güldüreceğini bilmiyor. Yaşar’a göre, bir kızı güldürebiliyorsan, yarı yarıya kafesledin demektir. Seher, bu mutlu durumu çok iyi anlıyormuş gibi bir tavır takınıyor; başını hafifçe eğip yetim gibi gülümseyerek Tarık’ın gözlerine bakıyor. Çokça yerli film izlemiş Tarık bu bakışın, ‘ne güzel, biz de onlar gibi olamaz mıyız’ anlamına geldiğini çok iyi biliyor ama, yine de yanılmış olmaktan korkuyor. O anda elini tutmakla tutmamak arası bocalıyor. Tutamıyor. Hata yaptığını biliyor, çünkü kız ondan böyle bir davranış bekliyor, bakışlarından belli. Ama yapamıyor, ‘salak’ ya da ‘sersem’ deyip onu aşağılamasından korkuyor. Gözlerini ondan kaçırıp bira bardağına batıyor; bu bakışmanın, tanışmanın ve yakınlaşmanın şerefine içiyorlar. Yaşar’la Asuman el ele tutuşmuşlar, birbirlerini okşuyorlar. Tarık boş bardağını kaldırıp garsona gösteriyor.</p>

    <p>“Bizim kalkmamız gerek,” diyor Asuman, “kuru temizleyiciye kadar gidip geleceğiz. Sandalyelerimizi kaptırmayın, yarım saat sonra buradayız.”</p>

    <p>“Oyalanmayın,” diyor Seher.</p>

    <p>Asuman, kol kapakları ve yakası kürklü süet kabanını sandalyenin arkasından alıyor. Tarık, göz ucuyla, Asuman’ın kabanını giymek için kolunu geriye attığında iyice ortaya çıkan memelerine bakıyor. Bu da yanlış, biliyor, ama bakmadan da edemiyor. O, Yaşar’ın, sevgilisi... Arkadaşının...</p>

    <p>“Şu parça,” diyor Seher.</p>

    <p>Tarık, Asuman’ın memelerinden bir türlü kopamadan, “Hangi parça?” diyor.</p>

    <p>“Müzik dolabında çalan... sağır mısın yoksa...”</p>

    <p>Yaşar’la Asuman nereye gitti ki? Eve değil herhalde. Belki onları yalnız bırakmak için bir bahane uydurdular. Belki de onlar yalnız kalmak istediler. Şimdi kuytu bir köşede öpüşüp birbirlerini mıncıklıyorlardır. Sen de burada bu kedi suratlı kızla otur. Olsun. Arkadaş için her şey yapılır. Bir gün ödeşirsiniz. Ödeşiriz.</p>

    <p>“Evet,” diyor Tarık.</p>

    <p>“Güzel, değil mi? Ben çok seviyorum.”</p>

    <p>“Güzel,” diyor Tarık, “kim söylüyor?”</p>

    <p>‘İşte bu olmadı’ der gibi boynunu büküp bakıyor Seher, “Aşkolsun,” diyor, “Gülden Karaböcek’i hiç dinlemedin mi?”</p>

    <p>“Bu, o mu?” diyor Tarık sigara paketine uzanırken.</p>

    <p>“Evvet,” diyor Seher Tarık’ın uzattığı paketten bir sigara alarak, “dinle bak...”</p>

    <p>‘<em>Yarını olmayan günlere kaldım</em>,’ diyor şarkıcı. Ne saçma, diye düşünüyor Tarık: yarını olmayan günler.</p>

    <p>“Kalemin var mı?” diyor Seher çocuksu bir gülüşle.</p>

    <p>“Var.”</p>

    <p>“Verir misin?”</p>

    <p>Veriyor. Masadaki boşalmış ve şans eseri buruşturulmamış sigara paketini açıyor Seher. Parmaklarının ne kadar ince olduğunu o zaman görüyor Tarık.</p>

    <p>“Şimdi, bu kâğıdın üzerine söylediğim resimleri çizeceksin, tamam mı?”</p>

    <p>“Ne olacak?”</p>

    <p>“Sen çiz de, ne olacağını daha sonra söylerim. Şimdii...” Gözlerini yukarı devirip kurnazca bir şeyler düşünüyor. O anda onu o kadar sevimli ve güzel buluyor ki, sarılıp öpmemek için güç tutuyor kendini. “Şimdi; ev, dere, ağaç ve yılandan oluşan bir kompozisyon çizeceksin.”</p>

    <p>“Nasıl bir kompozisyon?”</p>

    <p>“Nasıl çizersen çiz, işin özelliği orada zaten.”</p>

    <p>Sigara paketini incecik parmaklarıyla iyice düzeltip önüne sürüyor, kalemi de ‘bu iş yapılacak’ dercesine üstüne koyuyor. O an eli eline değiyor. Bakışıyorlar. Seher, yaptığı işle değil de, müzikle daha ilgili; çünkü mırıldanarak eşlik etmese de oturduğu yerde dans edercesine kıpırdanarak çalan parçaya katılıyor. Tarık yanlış bir yerde, yanlış biriyle olduğunu düşünüyor. Ne işim var bu kediyle, diyor, kalkıp gitsem ya... Ellerimi kabanımın ceplerine sokup Kırat boyu yürüsem ya... Ama gidemem. Emek Kafe’de, bir kızla birlikte oturmayı düşlediğim o siktirici günlerden sonra bir kızla baş başa oturuyorken nasıl kalkıp gidebilirim... Ertan beni bu durumda görse ne der? ‘Arkadaşım...’ der, bıyıklarını çekiştirerek bakar. Ya da hiçbir şey demez, kötü kötü bakar. Ben de her şeyi anlarım. Adam olabileceği umudunu taşıdığı ‘arkadaşı’ ne durumdadır. Küçük burjuva. Burjuvazi. Zi... zi...</p>

    <p>Kalemi alıyor Tarık, omuzlarıyla dans eden Seher’e bakmamaya çalışarak, ama her hareketini de görerek çiziyor; evi, dereyi, ağacı ve yılanı...</p>

    <p class="double-margin">Bu bir falmış. Seher gülüyor. Bir fal.</p>

    <p>“Bak şimdi,” diyor, eliyle saçını geriye atıyor, yüzünde yaptığı işi önemseyen bir anlamla sürdürüyor, “sen düzenli birisin, evlendiğin zaman da eşine yardım edeceksin. Neden mi? Çizdiğin evin pencerelerine perde yapmışsın da ondan. Bu senin düzenli olduğunu gösteriyor. Sonra, evin üstüne baca oturtmuşsun, duman da yapmışsın, yani mutfak işlerinden anlıyorsun...”</p>

    <p>“Sen de bütün ev işlerini bana yaptırdın.”</p>

    <p>Seher öyle bir gülüyor ki, hemen yarın evleneceklermiş gibi ürküyor Tarık.</p>

    <p>“Yok canıım, kılıbık olacaksın demedim ki; anlayışlı biri olduğunu, eşine yardım edeceğini söyledim. Üstelik bunları ben değil, sen söylüyorsun, çünkü öyle çizmişsin.”</p>

    <p>Bu kez bakışları çocuksu ve yapmacık değil; cin gibi, anlamlı.</p>

    <p>Tarık, böyle bir kediyle evlendiğini düşünüyor; otuzbir çekmekten kurtulurum, ona zamanla alışırım, belki severim, diyor, Nazan’ı unuturum, diyor. Ama Asuman ne olacak? Aklını başından alan o kızın var olduğunu düşündükçe Seher’le birlikte olması mümkün mü? Üstelik Seher’in arkadaşı o, sık sık evlerine gelecek ve iri memelerini, geniş gülüşünü her yana bulaştırıp yalnızca Tarık’ın okuyabileceği izler bırakacak. Belki de asıl yakınlaşma o koşullarda, birçok yasak içinde gerçekleşecek; Tarık Seher’i ve arkadaşı Yaşar’ı aldatacak, Asuman da sevgilisi Yaşar’ı ve arkadaşı Seher’i. Otel odalarında buluşacaklar. Nazan’ın ise hiçbir şeyden haberi olmayacak, o koşullarda bile mektuplaşmayı sürdürecekler. Ertan onların mutlu yuvalarını hücre evi olarak kullandığından Seher rahatsız olacak ve çatışmalarda yaralanmış devrimcilere bakmak istemeyecek. Asıl sorun Asuman’ın bir gün hamile olduğunu söylemesi ile başlayacak. Nazan’la güneşli, sıcak bir gün pastanede buluşup konuşacaklar. Tarık, aşk-evlilik-devrim üzerine uzun ve sıkıcı nutuklar atacak ama Nazan’ı bir türlü yatıştıramayacak. Bir karar vermesi, bir seçim yapması gerekecek. Tarık o anda ne Nazan’dan, ne Seher’den, ne de Asuman’dan vazgeçebilecek.</p>

    <p>“Aşk da sana oldukça yakın. Baksana yılanı ağaca dolamışsın. Onu derenin öbür yanına, yani ağacın çok uzaklarına çizseydin aşk sana çook uzaklarda olacaktı.”</p>

    <p>Çapkın çapkın gülüyor.</p>

    <p>“Yoksa sen bu falı daha önce biliyor muydun?”</p>

    <p>“Yoo,” diyor Tarık.</p>

    <p>“Hadi... hadi...”</p>

    <p>“Valla bilmiyordum.”</p>

    <p>Seher elini Tarık’ın elinin üstüne koyuyor, “Aşkolsun,” diyor, “hemen ciddiye alıyorsun, bu bir oyun...”</p>

    <p>“Baksana,” diyor masalarının yanından geçen garsona, “iki bira daha getirir misin.”</p>

    <p>“Bana yeter, içemem...”</p>

    <p>“İçtiğin kadar, kalanını ben içerim.”</p>

    <p>Bakışıp gülüşüyorlar. Bu kez Tarık elini Seher’in elinin üstüne koyup hafifçe sıkıyor.</p>
  </div>
</body>
</html>
