<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Suda Bulanık Oyunlar</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter7-1">
  <div class="html5_article">
    <p class="chapter-begin">Kantinde kavga çıkmadan bir saat kadar önce duyuldu kara haber. Gece çatışma olmuştu. Saat kaçta ve nerede olduğunu bilen yoktu; kimileri köprübaşında diyordu, kimileri de sabaha karşı yurtlara yakın bir yerde. Bir kişi ölmüştü, biri ağır olmak üzere iki de yaralı vardı. Çatışmadan sonra üç kişi yakalanmış. Biri Ertan’mış, hem de silahıyla birlikte. Tarık duyunca irkilmişti. Dizlerine doğru çekilen can suyunun ılık ve bitkin dalgalanmasını hissetmişti. Tuz parça olan kristal bir vazo, bir yardan aşağı doğru yuvarlanan yolcu dolu bir otobüs, yangın yerinin çığlıkları, gittikçe yayılan, pıhtılaştığı oranda akışı yavaşlayan kan gölü hızla büyümüştü kafasında.</p>

    <p>Olduğu yere çöktü. Biliyordu. Günlerdir bu kara haberi bekliyordu. Ertan’ın cebinde oynadığı mermilerden biri mi can almıştı? Yakalanan Ertan değil de kendisiydi. Her şey bir anda bitmiş, yaşam anlamını yitirmişti. Yakalamaya çalıştığı treni göremeyecekti bir daha. Yalnızca sesini, uzak, yakaran ama onu çağırmayan sesini duyacaktı. Kararlı bakışlı, gür bıyıklı Ertan içerdeydi şimdi. Soğuk bir odada yapayalnız. Dehşetle açılmış gözlerini görüyordu; kafası karmakarışık, çaresiz. Önündeki günler çok karanlık, çok belirsiz. Uyuyabilirse, biraz olsun uyuyabilirse, uyandığında, gözlerini açtığında her şeyin kötü bir düş olduğunu sanabileceği o çok küçük zaman parçası, sonra o soğuk oda. Her şey çok daha korkunç gelecekti o zaman. Uyumasa, gerçeği kabullenene kadar uyumasa.</p>

    <p>Ortam tel gibi gerilmişti. Konuşmalar, gülüşmeler birden kesilmiş, kantine uğursuz bir hava çökmüştü. Masalarda kızlı erkekli gruplar kafa kafaya vermiş fısıltıyla bir şeyler konuşuyor, abartılarak büyüyen haberler hızla yayılıyordu.</p>

    <p>Bizimkiler afiş asarken pusuya düşürülmüş, deniyordu.</p>

    <p>Ölen Hakan’mış, deniyordu.</p>

    <p>Ertan da yaralıymış, deniyordu.</p>

    <p>Hayır, hayır, deniyordu, ölen onlardanmış. Hakan’ın bir şeyi yokmuş, kaçmış.</p>

    <p>Yeni bir haber, bisküvi fabrikasının orada, yazıdan dönerlerken karşılaşmışlar, diye yayılıyordu. Bir değil, iki ölü varmış.</p>

    <p>Bir başka haber ise, Sanayi Mahallesi’nde olmuş, ölen falan yokmuş diye bütün haberleri yalanlıyordu.</p>

    <p>Her kafadan bir ses çıkıyordu.</p>

    <p>Kırat dışarıda kapkara ve pislik içinde akıyordu.</p>

    <p>Yaşar duymuş muydu?</p>

    <p>Tarık da, geceki çatışmanın içindeymiş gibi dehşete kapılıyor. Kentin kör bir noktasında can pazarı yaşanırken o ne yapıyordu? Belki tasasız ve mutlu bir gülücükle çay yudumluyor ya da Seher’le seviştikleri somyaya uzanmış düşler kuruyordu. Belki de derin bir uykudaydı. Dışarıdaydı. Ellerinde boya kovaları, fırçalar yürüyorlardı. Bir silah sesi gecenin sessizliğini bozuyordu. Ardından bir cayırtı kopuyordu. Tarık bir apartmanın kapı boşluğuna sığınmış ateş ediyordu. Bir gövde kıvrılıp bükülerek yere düşüyordu. Ağır çekim bir film karesi gibi yineleniyordu görüntü. O gövdenin yere düşmesi bitmiyordu. Sonra koşuyordu, ardında polisler. Her adımda biraz daha yaklaşıyorlar. Omzunu bir el kavrıyor sonra. İşte her şey bitti! Sorgulamalar. İşkenceler. Nezarette geçen dehşet dolu anlar...</p>

    <p>Ertan’ın silahından çıkan mermi mi?</p>

    <p>Cebinde leblebi gibi oynadıklarından, ‘<em>bunlar burjuvazinin beynini patlatmak için’</em> dediklerinden biri mi?</p>

    <p>Ertan da ölebilirdi. Karşılıklı mermi yağdırmışlar birbirlerine. Kimin kimi vurduğu belli değil.</p>

    <p class="double-margin">Kantinde ani bir sessizlik oldu. Hoş olmayan, olağandışı bir sessizlik. Tarık kapıya doğru baktı; üç kişiydiler, ellerindeki tespihleri çevire çevire masaları süzüyorlardı. Az sonra bu sessizliğin bozulacağını, bir şeylerin dağılıp kırılacağını herkes anlamıştı. Kapıdaki üç kişi, avını kollayan bir kedinin kıpırtısız gerilimi içindeydi. Gözlerini kısmış, acımasız bakışlarını masalarda gezdirip karşılarındaki gücü anlamaya çalışıyorlardı. Başka bir zaman olsa, Tarık’ın midesinden sıcak bir top yumağı boğazına doğru yükselirdi. Şimdi ise hiç aldırmıyor. Bela kapıdaydı işte. Dizleri titremeye başlamıştı. Herkes tetikteydi. Gelenlerin üç kişi olmadığı, dışarıda onlarca kişinin daha beklediği duruşlarından belliydi.</p>

    <p>Çekik gözlü, kısa saçlı, sarkık bıyıklı olanı,</p>

    <p>“Akşam bir arkadaşımız kahpece öldürüldü!” diye haykırdı. Heyecanlıydı. Kalınlaştırmaya çalıştığı sesi titriyordu.</p>

    <p>“Şimdi herkes dışarı çıkacak! Kantini boşaltacaksınız. Eğer karşı koymaya kalkan olursa...”</p>

    <p>Sözünü tamamlayamadı. Eğilmeseydi, nereden atıldığı belli olmayan bir şişe kafasını parçalayacaktı. Sessizlik birden bozuldu.</p>

    <p>“Kahrolsun faşizm!”</p>

    <p>Çığlıklar, sloganlar, küfürler arasında kantinin camları büyük bir gürültüyle yere indi. Bir anda yirmi-otuz kişilik eli sopalı bir grup içeri girdi. Tarık’ın gördüğü bir kördövüşüydü. Kızların bağırışları kulaklarını tırmalıyordu. Elleriyle korumaya çalıştığı yüzü kan içinde biri dizüstü çökmüştü. Sessiz bir panik içinde miydi, yoksa ‘anam anam’ diye inliyor muydu? Tarık, korunmak amacıyla kavradığı, ama kendisini koruyacak bir biçimde tutamadığı sandalye ile taşlaşmış gibi olduğu yerde kalmıştı. Kime karşı ve nasıl korunacağını da bilmiyordu. Sopalar inip kalkıyor, zincirler havada dönüyordu. Uçuşan şişeler, yaprakları hışırdayarak çırpınan kitaplar, ayakkabılar. Bir kız yüzükoyun yerde yatıyordu. Başına sert bir cisim çarptı. Sandalye bacağı mı, ciltli kalın bir kitap mı, bardak mı? Önce ne olduğunu anlayamadı, başı döndü. Ona doğru gelen birine savurdu sandalyeyi. Ona vurdu mu, vuramadı mı anlayamadı. Belki saldırganlardan biri de değildi. Üzerine koşuyordu... Eliyle başını yokladı. Kan akıyordu. Yaralanmıştı. İçinde giderek büyüyen bir panik. Parmaklarına kan bulaşmıştı. Olduğu yere yığıldı. O anda silahlar patladı. Öldüresiye bir dövüş değildi de, bir savaş filmiydi. Bir oyundu. Mantar tabancaları ile birbirlerini korkutmaya çalışan bıyıklı çocuklar. Bunlar burjuvazinin beynini patlatmak için. Çığlıklar, küfürler. Kaç kişi ölmüştü acaba bu patırtıda. Hepsi, herkes bir okul kantininde öldüler. Önce kıyasıya dövüldüler, sonra kurşunlandılar. Yığılıp kaldığı yerde kıpırdayamadan sonunu bekliyor. Az önce bir masada oturan, yanındakilerle fısıldayarak konuşan biri (kısa, fırça gibi dik saçları, küt bir burnu, kalın bıyıkları vardı; her yerde görüyordu onu) diz çökmüş, sol elini sağ koluna destek yapmış ateş ediyordu. Yüzü bembeyaz bir kız duvara iyice yapışmış, olanlara dehşetle bakıyordu. Bir mermi beynini dağıtmazsa, bugünü hiç unutmayacaktı o kız. Gözleri, özellikle gözleri... gördüklerine bir türlü inanamayan kocaman gözleri... yanına gitse, kolundan tutup yere yatırsa, ‘Ölmek mi istiyorsun!’ diye bağırsa. Öl-mek-mi? Ama başını kaldıramıyor.</p>

    <p>Dışarıda panzerin sinir bozucu sesi, haykırışlar... her şey çok kısa bir zamanda olmuştu. Kısa boylu ve fırça gibi saçları olan militan sütunlardan birini kendine siper etmiş yeni bir şarjör sürüyordu tabancasına. Kız duvara çakılı bir resim gibiydi. Az sonra polisler dolacaktı içeri.</p>

    <p>Kantine birileri girmişti az önce. Üç kişiydiler. Kantini boşaltın demişlerdi... bir arkadaşımız kahpece...</p>

    <p>Ertan silahıyla birlikte... Bunlar burjuvazinin beynini patlatmak için... Belki de onun silahından çıkan bir mermi... Kanlarına kan istiyorlardı... Sonra taraflar hızla toplanarak cephelere ayrılmışlar ve kıyasıya vuruşmaya... Sert bir cisim. Kafası kanıyordu. Kantin savaş alanına dönmüştü, her yerde kan vardı. Silah seslerinden çok panzer sirenleri ürkütmüştü Tarık’ı. Paniğe kapıldı, vızıldayan mermilerin arasından fırladı, pencereye doğru koşmaya başladı. Biri ayaklarına sarılınca yere kapaklandı.</p>

    <p>“Manyak mısın lan!” diye bağırdı onu düşüren kişi. “Nereye koşuyorsun, geberip gideceksin.”</p>

    <p>“Kapana kısıldık, asıl burada gebereceğiz.”</p>

    <p>“Asıl onlar kapana kısıldı, dışarıdan destek geldi.”</p>

    <p>“Sirenleri duymuyor musun?”</p>

    <p>“Duyuyorum. İkinci kattan kucaklarına mı atlayacaksın? Otur oturduğun yerde.”</p>

    <p class="double-margin">“Bunlar... Bunlar var ya, hepsi aynı soyun boku.”</p>

    <p>Polis minibüsüne doldurulan yaralılar hastaneye götürülüyordu. İki kişi ambulansa kondu. Durumları ağır olmalıydı. Duvara yapışan kız da minibüsteydi. Hiçbir şey anlamadan büyük gözlerle çevresine bakıyordu. İtile kakıla acil servise sokuldular. Kapı polisten bir duvardı. Tarık, ayakta tedavi görenler arasındaydı.</p>

    <p>“Arkadaşın kulağından kan gelmiş.”</p>

    <p>“Hayır hayır, başındaki yaradan sızan kan o.”</p>

    <p>Yeni yeni acısını duyuyordu. Üşüyordu.</p>

    <p>Yarası temizlenip başına dikiş atıldı. Doktorlar, birkaç yaralının hastanede yirmi dört saat gözetim altında tutulması gerektiğini söylediler. İşi biten yeniden minibüse götürülüyordu.</p>

    <p>En kötüsü sigarasızlıktı. Bir tane, yarım tane, hiç olmazsa bir dumancık sigara olsaydı bütün bunlara katlanmak çok daha kolay olacaktı. Başının bir bölümünde saçları yapış yapıştı. Başına çarpan bir tahta parçası olmalıydı. Neden kafa filmi çekmemişlerdi? Beyin kanaması geçirirse ne olacaktı...</p>

    <p>Bir yudum çay ve bir duman sigara...</p>

    <p class="double-margin">“Vanlıyam.”</p>

    <p>“Ne demek ‘Vanlıyam’ lan, ayı oğlu ayı! Bir de mektep okuyorsunuz, önce konuşmasını öğrenin. Göt herifler, konuşmasını bilmiyorlar, memleketi kurtarmaya kalkmışlar. Vanlıyım diyeceksin, tamam mı? Van-lı-yım. Hadi söyle bakalım.”</p>

    <p>“Vanlıyam!”</p>

    <p>Tekme, tokat, küfür.</p>

    <p>“Lan seni anandan doğduğuna pişman ederim, orospu çocuğu. Dalga mı geçiyorsun benimle?”</p>

    <p>Tarık, ağzından tükürükler saçarak bağıran adamın arkasındaki duvara, olanları bir çerçevelik alandan izleyen Atatürk portresine bakıyor. Sonra başını yine önüne eğiyor. Botları çamur içindeydi. Yeniden başını kaldırıp Atatürk’e bakacak gücü kendinde bulamıyordu.</p>

    <p>“Sen yapmadın, o yapmadı... Kim harabeye çevirdi lan kantini, camları, çerçeveleri, sandalyeleri kim parçaladı he?”</p>

    <p>Vanlı, copu baldırlarına yedikçe geriye doğru bükülüp acıyla haykırıyordu.</p>

    <p>“Silahı ne yaptın?”</p>

    <p>“Benim silahım yok! Vallaha da billaha da yok.”</p>

    <p>“Yüzüme bak, yüzüme!” diye haykırıyordu kara bıyıklı, gözlerinden şimşekler çakan adam.</p>

    <p>Tarık da herkes gibi önüne bakıyordu. Sıra kendine geldiğinde, acımasızca vuran, söven, aşağılayan adamın gözlerine bakacaktı. Ey Türk gençliği... Türk gençliğinin birinci görevini alanlarda haykıran boyun damarları kabarmış bir genç... Hayır, hayır, beden eğitimi öğretmenleri 19 Mayıs Gençlik ve Spor Bayramı’nda konuşuyorlar: Gençler, diyorlar... Yarın bu vatan, diyorlar...</p>

    <p>Başındaki yara zonkluyor.</p>

    <p>Saatler ilerledikçe Tarık’ın heyecanı yatışıyor. İçinde bulunduğu ortamı anlamaya, ona uyum sağlamaya ve sopa yemeye hazırlanıyor. Karnı acıkmaya başlamıştı. Buraya ne zaman getirildiklerini tam olarak bilmiyor ama, olaylar öğle saatlerinde çıkmıştı. Şimdi ise akşamın dokuzu. İki saat önce polisler ekmek içi köftelerini bıyıklarını oynata oynata yemişlerdi. Sopaya ve hakarete ara; yemek molası.</p>

    <p>Kantini basanlar, dışarıdan destek güç gelince kaçmaya başlamışlardı. Tarık da, içerdekilerle birlikte peşlerinden koşmuştu. Duvardaki kız öylece kalakalmıştı. Birden polisler dolmuştu içeri. Herkesi ite kaka, coplayarak dışarı çıkarmış, polis otolarına doldurmuşlardı. Çoğu, ne saldırıda ne de savunmada etkin rol almamış, o anda kantinde bulunmaktan başka suçu olmayan şanssızlardı. Kimse konuşmuyordu. Hiçbir kör kurşunun gelip gencecik beynini dağıtmadığı o kızı da getirmişlerdi. Uyurgezer gibiydi.</p>

    <p>Saldırganlardan hiçbiri yoktu.</p>

    <p>“Sen!”</p>

    <p>Sıra Tarık’a gelmişti. Herkes nasıl konuştuysa o da öyle konuşuyordu. Her şey birden olmuştu.</p>

    <p>Kara bıyıklı polise göre, sosyalist bir liderin gayri meşru çocuklarından biri daha vardı karşısında. Copu var gücüyle Tarık’ın baldırına vurmuştu.</p>

    <p>“Masal anlatma bana!”</p>

    <p>Dersten önce kantinde otururlarken... Çünkü ders saatine daha vardı ve dışarısı soğuktu... Önce üç kişi gelmişti...</p>

    <p>Bu ses, Tarık’ın sesi miydi? Böyle kekeleyen o muydu?</p>

    <p>Hayır, onları daha önce hiç görmemişti... Onların okulundan olsalar en azından bir göz aşinalığı olurdu...</p>

    <p>Cop bu kez öbür baldırına iniyor.</p>

    <p>“Bak hâlâ masal anlatıyor! Ulan seni tanımayan adam neden başını yarsın? Sen ne yaptın da karşılık verdi?”</p>

    <p>Tarık hiçbir şey yapmamıştı. Bir masada tek başına oturmuş çay içiyordu. O üç kişi hemen kantini boşaltmalarını istemişti. O anda ortalık karışmıştı. Nereden geldiği belli olmayan bir cisim başına çarpınca olduğu yerde kalmıştı.</p>

    <p>“Aynı hikâye... Lan hepiniz ağız birliği mi ettiniz be! Hepsi melek orospu çocuklarının. Peki bu işleri kim yaptı? Yerdeki onlarca mermi kimlerin silahından çıktı? Silahları ne yaptınız?”</p>

    <p>“Bilmiyorum... Hiçbirini tanımıyorum...”</p>

    <p>“Hepsini deliğe, hepsini deliğe!” diye bağırıyordu biri.</p>

    <p>Konuşulanlardan anladıklarına göre ölen yoktu. İki kişi tabanca kurşunundan yaralanmış, durumları ağır değilmiş. Tarık’ın korktuğu gibi kan gövdeyi götürmemişti. Peki, onca mermi, onca kan, onca çığlık... Yakalanıp getirilenlerde ne tabanca çıkmıştı ne de bıçak. Yere bir dizini dayayıp mermi yağdıran kısa boylu, fırça saçlı militan hangi arada ve nasıl yok olmuştu? Saldırganlardan birinin bile yakalanamaması ne garipti.</p>

    <p>Tarık, bu gece eve gidemeyeceğini, yarın, belki yarından sonraki günler de belirsiz bir bekleyiş içinde dışarıdaki yaşamdan soyutlanacağını düşünüyordu. Üzerinden suç unsuru olabilecek hiçbir şey çıkmamıştı. Nasıl olsa bırakacaklardı. Ertan yıllarca kapalı kalacak. Kendisiyle birlikte getirilenlere bakıyor; onlar da ilk kez polisle yüz yüze geliyorlar. O karmaşada sopa yiyen, gözü moraran, dudağı patlayan, Tarık gibi başı yarılan, tirtir titreyen, hatta ağlayanlar bile var. Korkudan mı? Şaşkınlıktan mı? Sinir bozukluğundan mı?</p>

    <p class="double-margin">Gece bitiyordu. Artık açlık da hissetmiyordu. Bir sigara içse kendine gelecekti. Soğuk şiddetini gittikçe artırmış, dışarıda, insanlardan arınmış kent sokaklarını ele geçirmişti. Evsizleri, köpekleri, kedileri, bulduğu her şeyi ısırıp tırmalıyordu ayazın soğuğu. Kapılarını kapayıp soğuğu, korkuyu ve belirsizlikleri dışarıda bırakan insanlar, bedenleriyle ısıttıkları yataklarında akıl almaz düşlerle dolu sessiz bir düzleme kayıp gitmişlerdi. İçinde bulundukları sıradan, ama çok değerli huzurlu ortamın farkında olmadan uyuyorlardı. Tarık’ın bir gece önce yatağında uyuduğu gibi. Belki de ergenlik çağına eren bir çocuğu ilk kez bu gece şeytan aldatıyordu. Sevişenler de yorgun düşüp çoktan uyumuşlardır. Gecenin, alacakaranlık bir sabaha dönüştüğü bu saatlerde ölüm uykuları uyunurdu ancak. Kentin sokaklarında, duvarlara ölüm yazıları yazan, afişler asan, her şeyi göze almış gölgelerden başka kimse dolaşmazdı. Seher de, Asuman da, kocaman birer virgül gibi, bütün yapmacık tavırlarından ve boyalarından arınmış olarak aptal gibi uyuyor olmalıydılar. Yaşar, kantinde olanları duymuştu ama o da uyuyordu. Arkadaşının başına neler geldiğini, nerede olduğunu merak ediyor muydu? Etmiştir kuşkusuz, ama elinden ne gelirdi ki. Karakolları arayıp Tarık’ı mı soracaktı? Sinema cehennemlerine bilet kesen adam da pis bir evde, ter, sidik, döl kokan pis bir yatakta uyuyordu, pilli feneriyle yer gösteren it de, bütün otuzbirciler de... Herkes uyuyordu. Ertan ne yapıyordu? Uyumuyordu. Yine kararlı ve ağırdı ama benzi sararmıştı. Yorgunluktan, öfkeden, eli kolu bağlı olmaktan sararmıştı benzi. Onun da sigarası yoktu, onun da canı çay istiyordu. Kapalı bir alanda, kıstırılmış bir kurt gibiydi.</p>

    <p class="double-margin">Sabahın erken saatleriydi.</p>

    <p>“Siktirin gidin!” diyerek hepsini serbest bırakmışlardı. Fişlenmişlerdi artık. Bir daha yolları buraya düşerse anaları bellenecekti. Şimdilik ucuz kurtulmuşlardı.</p>

    <p>Tarık üşüyordu. Açlıktan ve soğuktan dişleri birbirine vuruyordu. Başındaki yara değil de, polisin copla vurduğu baldırları sızlıyordu. Kendini taşlanmış bir sokak köpeği gibi hissetti. Dışarı atılmışlardı. Çünkü onlar sporcu cinsinden, renksiz, ödlek, ne kokar ne bulaşır tiplerdi.</p>

    <p class="double-margin">Otobüsler çalışmaya başlamamıştı daha. Arada bir taksi geçiyordu ama cebinde o kadar parası yoktu. Her yer buz. Kent donmuş. Kırat’ın üzerinde ağır ağır salınan buz tabakaları. Kayıp düşmemek, düşüp bir yerini kırmamak için dikkatli yürüyor.</p>

    <p>Bu yürüyüşle eve varması bir saati bulurdu.</p>

    <p>Ölünecek, serseri bir kurşunla sokaklarda can verilecek bir saat. Birileri karşısına dikilse, bıçaklarını ya da silahlarını çekse korkmayacaktı. Göğsünü açıp, vurun lan, diyecekti. Aşağılanmıştı.</p>

    <p class="double-margin">Siktirin gidin, bir daha karşımıza çıkarsanız bu kadar kibar davranmayız.</p>

    <p class="double-margin">Eve doğru sürükleniyordu. Tek istediği sıcak bir bardak çay ve ekmekti. Karnını doyurup ısınınca bir sigara yakacak, dolu dolu içecekti. Sonra, günler sürecek bir uyku belki; hesapsız kitapsız, Nümerik’siz ve Genel Kimya’sız, Seher’siz, Asuman’sız ve Ertan’sız.</p>
  </div>
</body>
</html>
