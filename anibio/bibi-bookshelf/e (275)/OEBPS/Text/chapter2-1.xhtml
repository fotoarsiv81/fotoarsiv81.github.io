<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Suda Bulanık Oyunlar</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter2-1">
  <div class="html5_article">
    <p class="chapter-begin">Cadde boyu yürüyor. Elleri kabanının cebinde. İkili üçlü kız grupları fısıl fısıl konuşup gülüşerek ve hiçbiri Tarık’ın üsteleyici bakışlarına yakalanmadan geçiyorlar yanından. Her biri yaşam dolu, coşku dolu. O kızlara uzak, kızlar ona. Nazan burada olsaydı... Nazan ona uzak olurdu, o Nazan’a. Sınavlara çok az bir zaman kaldı ve o sınavlara da uzak.</p>

    <p>Bazı şeyler küçük harfle yazılmalı ve fısıltıyla söylenmeli. İç sarsıntılarının dışa vurulması, yüze (özellikle gözlere) yansıması ve bunu birinin okuması çok ayıp. Durgun ve suskun ol Tarık. Suskun ve durgun ol. Tamam, bugün söz dinleyeceğim.</p>

    <p>Şimdi karşıdan Nazan gelse ve ‘.......’ dese. Sözcük kullanmadan, ses çıkarmadan, yalnızca gözleriyle. Tarık anlardı. Her şeyi anlardı. Çünkü en çok şey anlatan film sessiz filmmiş, bir mektubunda öyle yazmıştı Nazan. İstanbul’da Sinematek’te gördüğü ve çok etkilendiği <em>Potemkin Zırhlısı</em>’nı uzun uzun anlatmıştı. Hem de bu kentin sinema cehennemlerinde yitip gitmiş birine yazmıştı bütün bunları. Tanımıyor, hiç tanımıyor Tarık’ı. Taş merdivenlerden panik içinde bir kitle öylesine iniyor ki (diye yazıyor), görmeden anlatılamaz; müzik gibi bir şey. Hele, belden aşağısı olmayan sakat bir adam vardı ki... Ellerini ayak gibi kullanarak uçarcasına gidiyordu. Sonra gitgide hızlanan bir çocuk arabası. Görmeliydin... Ama Tarık göremiyor; çünkü onun sessiz ve soluksuz sinema salonları başka acıları anlatıyor. Bunları Nazan’a yazamaz ki...</p>

    <p>Sessizliğin, birçok gizi barındırdığını biliyor Tarık ve zaman zaman mutlak bir sessizliğin peşine takılıp olmadık düşlere daldığı oluyor. Sessizlik denince, üzerinde böceklerin uçuştuğu durgun bir suyu anlıyor, bozkırda akşamı, kar yorgunu dağları, ağır ağır yol alan bulut kümelerini, tüylerini yalayan bir kediyi anlıyor; ya da gece yağan karı ya da tırnak gibi incecik bir ay’ı... Ama bu kentte sessizliği bir türlü yakalayamıyor. Gecenin en dingin ânında bile sessizliği bozacak seslerin hazırlığını hissediyor. Bir yerler bombalanabilir ya da silahlı çatışma başlayabilir her an. Polis ya da ambulans sirenleri bozabilir sessizliği.</p>

    <p>Kaldığımız yerden sevgilim, mektubuma devam ediyorum.</p>

    <p>Sakal bıraktım, biliyor musun?</p>

    <p>Bilmiyor. Nerden bilecek. Mektupta böyle şeyler yazılmaz. Belki yazılır ama, Tarık yazmaz. Aristoteles ya da Elealı Zenan, ne fark eder ki; Aiskhilos tragedyanın, Aristophanes de komedyanın babasıydılar. Şimdi sinemalarda yer gösteren elleri fenerli it kılıklı birçok torunları var. Üstelik kırmızı sakalı vardı Hipokrates’in kırk beş yaşında ve tek bir saç kılı bile eksik değildi başında. Yine de bunu böyle bellemesin çocuklar... Sakal bırakmam ya da yüzümü kaplayan kılların ardına saklanmam, ne bilgeliğimden ne de sanatçı kimliği gibi bir kimliği kendime yakıştırmamdan. Kendimi korumaya çalışıyorum, biraz da kızların beğenmesini istiyorum. Tamam, haklısınız; en çok onu istiyorum. Siz buna aşağılık kompleksi diyeceksiniz. İstediğinizi söyleyebilirsiniz, bağışlayıcı olduğunu öne sürerek gökyüzünde dolaşan ne kadar ulu varsa onlara sığınıyorum. Bir gün usturaya vurulmuş yumurta gibi bir kafayla yürüyebilirim sokaklarda. O zaman da ‘aşağılık herif’ dersiniz. Hiç önemli değil Nazan, desinler, hiç önemli değil.</p>

    <p>Yürürken kendi kendime konuşurum ben. Çocukluğumda da yapardım bunu ama sen anlamazdın baba. Sesim çıkmazdı, belki o nedenle anlayamazdın. Ben de anlayamazdım, üzme kendini. Bir keresinde; küçüktüm, kaç yaşındaydım bilmiyorum ama oldukça küçüktüm, okula falan gitmiyordum. Bir yaz gecesi, annem, sen ve ben bir yere gidiyorduk. Belki de parka, hatırlamıyorum. Ay da bizimle birlikte geliyordu. O kadar heyecanlanmıştım ki, baba, demiştim, ay da bizimle geliyor. Bir şeyler söyleyebilirdin, hiç olmazsa ‘evet’ diyebilirdin. Sen yine başka bir âlemdeydin baba. Bizimle değildin, gergin ve sinirliydin. Annemse bütün düşlerimi yıkan bir açıklama yapmıştı; “Sana öyle geliyor oğlum,” demişti, “ay bizimle gelmiyor.”</p>

    <p>Neler düşünürüm, neler... İç fısıltılarım çığlıklara dönüşür bazen. Sessizce ilerlerken hiç tanımadığım biriyle, örneğin bir satıcıyla konuşmam gerekebilir. Çok kısa, çok ekonomik bir konuşmadır bu: Bir Samsun, bir kibrit, derim. Kendi sesimden korkarım. Bu ben miyim? Bu yadırgı ve yabancı ses benim sesim mi?</p>

    <p>Mektuplarda bir karışıklık oldu galiba, kusura bakma Nazan. Bugün babama da yazıyordum da...</p>

    <p class="double-margin">Cadde boyu kırçıllı sakalları ve sarı bıyıklarıyla yarış atı gibi biri yürüyor: Nam-ı diğer, Tarık. Yürüyor ve müthiş bir güven duyuyor kendine. Ne ölmek, ne dövülmek, ne adamın gözüne yönelmiş dimdik bakışlar, ne de bükülüp kıvrılan kalçalar...</p>

    <p>Yürüyor ya, yer yer belalı bir yürüyüş bu. Tek başına. Kırat boyu, Emek Kafe’ye doğru. Her an önü kesilebilir ve cesedi Kırat’ın bulanık sularına atılabilir.</p>

    <p>Faşistler Tarık’ı Kırat boyunda vurmuşlar!</p>

    <p>Neden vurmuşlar? Faşistler yani... Bu kentte vurulacak başka adam mı kalmamış...</p>

    <p>Ama o herkese, her şeye dimdik bakıyor. Hiçbir şeyden korkmuyor bugün. Elleri kabanının cebinde, dudağının kenarında Samsun sigarası ağır ağır yürüyor.</p>

    <p>Doğasına vurulduklarım, nasıl da seviyorlar hava atmasını, hem de gökyüzünden utanmadan. Yukarıda ise zamansız, ders çalıştırmayan ve eriyememiş karların üzerinde çılgınca oynaşan bir güneş...</p>

    <p>Bir filmin içindeymiş gibi yürüyor. Kimse onun farkında değil. Kızlar... çıldırtmak için ilerliyorlar; kürklü kabanları, bacaklarını daha çekici yapan incecik topuklu çizmeleri, güzel giysileri ve tırmıklı edalarıyla.</p>

    <p>Çıldırtma neferleri!</p>

    <p>Gelecekleri varsa görecekleri de var.</p>

    <p>Geriye doğru bir perende atarak belediye önünden akan Kırat’ın içine fırlatıyorum kendimi. Uzun kulaçlar atarak (aslında o anda Tarzan’ım) orta yerdeki (belediyenin bir kültür hizmeti bu) kadın heykelinin ardına gizleniyorum. Üzeri örtülmemiş büyük bir kanalizasyonu andıran Kırat’ın ortasından fırlayan bu kadın heykelinin kent sakinlerine, ülkeye ve dünyaya bir iletisi var, ki buna katılmamak elde değil: ‘Bataklıklarda da çiçek açabilir’ demek istiyor. Çok mu sıradan buldunuz? Şu anda bunu irdeleyecek durumda değilim, çünkü tehlikedeyim. Beni ortadan kaldırmayı planlamış gizli gücün onlarca silahlı adamı çevrede mevzilenmiş. Özel, su geçirmez giysimin fermuarını açarak makineli tüfeğimin parçalarını çıkarıp bir araya getiriyorum. Her şey hazır. Düşmanlarım, onların farkında olmadığımı sanıyor. Tetiğe dokunuyorum. Silahım mermi kusuyor; amansız bir ateş, korkunç bir gürültü. Birbiri ardına vurulan adamlar ‘biz öldük’ dercesine atıyorlar kendilerini Kırat’a.</p>

    <p>Sevgilim (biraz Nazan, biraz Arzu Okay) kıyıda, güzel gözleriyle bu barut ve kan fırtınasının içinde beni arıyor. Bakışları korku dolu. Çünkü Kırat kan, Kırat gövde, Kırat kelle.</p>

    <p>Tarık gözlerini kısmış bu cehennemi izliyor. Tamam, diyor, bu iş bu kadar. Silahını küçük parçalara ayırıyor, su geçirmez giysisinin fermuarını çekip sevgilisine doğru yüzüyor. Onu kucakladığı gibi yedi numaralı otobüse uçuruyor.</p>

    <p>Şimdi odasındalar. Uzun ve dolgun bacaklarını, pürüzsüz tenini okşuyor, öbür elindeyse sigara...</p>

    <p>Sevgilisi ona tapsın istiyor. Tapsın.</p>

    <p>Seviştikçe değişiyor yüzü sevgilisinin; biraz Zerrin Egeliler oluyor, biraz Arzu Okay, biraz Figen Han. O da değişiyor; James Bond, Behçet Nacar, Yılmaz Güney arasında gidip geliyor.</p>

    <p class="double-margin">Benim için utanç duyma baba; hâlâ Sınırsız Açınımlar’ın gizine ulaşmış değilim. Kahrolsun İntegral!</p>
  </div>
</body>
</html>
