<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Suda Bulanık Oyunlar</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter6-3">
  <div class="html5_article">
    <p class="chapter-begin">Küçük ama mutlu bir oyun, evcilik gibi bir şey. Küçükken evcilik oyunu oynamamıştı. Ayıptı. Kızlar kızlarla oynardı, oğlanlar oğlanlarla. Kızlarla oynadığı için bir çocuğun adı Kız Ömer’e çıkmıştı. İlkgençliği de kız arkadaşsız geçmişti. Saçları sıfıra vurulmuş ortaokullu Tarık başını kaldırıp da hangi kıza bakabilirdi? İlkokuldan sonra okumayıp sanat öğrenmek için terzilerin, berberlerin, kaportacıların, marangozların yanında çıraklığa başlayan arkadaşları saçlarını ıslatıp yana tararken, pantolonlarının arka cebinde ayna ve tarak taşırken, pazar günleri süslenip mahalle aralarında dolaşarak olmadık aşk serüvenlerini bire bin katarak anlatırlarken çıplak kafalı Tarık ne yapabilirdi? Yıllar sonra, büyüyünce oynayacaktı demek.</p>

    <p class="margin"><em>yanlış olacaktı yanlış olacaktı</em></p>

    <p><em>ağzına dolan bıyıkları</em></p>

    <p><em>satır altları çizilerek okunan kitaplar</em></p>

    <p><em>ve dünyayı değiştirmenin türlü yolları aranırken</em></p>

    <p><em>ve bu uğurda başkaları ölürken belinin derdine düşmek</em></p>

    <p><em>yanlış olacaktı yanlış olacaktı</em></p>

    <p class="margin">Kızlar gelecek diye köklü bir temizlik yapmışlardı. Kirli çamaşırlar saklanmış, kitaplar düzenlenmiş, toz alınmış, bulaşıklar yıkanmıştı. Yine de evi dağınık bulmuşlardı. Seher’le Asuman ‘açlıktan öldükleri’ için hemen mutfağa geçmişlerdi. Seher patates kızartırken (tava da ‘rezalet’ bulunmuştu) Asuman kıvırcık yapraklarını musluğun altında yıkıyordu. Tarık, eşine mutfakta yardım eden koca görevini üstlenmiş, zeytinyağlı yaprak sarması konservesini bıçakla açmaya çalışıyordu.</p>

    <p>“İşte o aletten yok,” diyor Asuman’ın sorusu üzerine.</p>

    <p>“Aman dikkat et, elini melini kesersin.”</p>

    <p>Asuman’ın alnında iki-üç çizgi Tarık için birikiyor: Elini kesersin!</p>

    <p>Büyük kentte doğmuş ve hep büyük kentlerde yaşamış varlıklı bir ailenin kızı Asuman; giyiminden, konuşmasından belli. Ama taşranın bütün izlerini taşıyan Seher’le arkadaş. İkisini yan yana getiren ortak noktayı bulamıyor Tarık. Koşulların dayattığı köksüz bir arkadaşlık onlarınki.</p>

    <p>“Alışkınız,” diyor Tarık.</p>

    <p>“En kısa zamanda bir konserve açacağı alıp hediye edeceğim.”</p>

    <p>Asuman bugün alabildiğine dişiydi. Saçları dümdüz, omuzlarına dökülmüş, gözleri her zamankinden iri ve kara. Köşeli çenesi, kırmızı yanakları ve gülmeye hazır geniş ama biçimli ağzı, dümdüz dişleri, gözkapaklarının uçuk mavi farı... Kırmızı bir kazak giymiş. Daha önce de onu bu kazakla görmüştü Tarık. Çok yakıştığını düşünmüş, ama bunu ona söylemeye çekinmişti. Asuman’dan değil de Yaşar’dan çekinmişti. Bozulabilirdi. Göğüsleri kazağı germiş, iyice belirginleşmişti. Dönüp durdukça ya da bir şey almak için uzandıkça siyah eteğinin yırtmacından dolgun bacakları görünüyordu.</p>

    <p>Salata için havuç rendeliyor Asuman. Bileğindeki gümüş künye rende boyu gidip gelen eliyle sallanıyor. Pürüzsüz ve güzel elleri var. Bu sevimli, bakımlı eller yaz kış sıcak olmalı. Onu ilk kez bu kadar yakından inceliyor. Şakalaşarak iş yapan kızlar bunun farkında değiller.</p>

    <p>Yaşar bakkalda, ekmek ve şarap alacak.</p>

    <p>Tarık, cinsel acılar çektiği bu çatı altında, bu mutfakta iki dişiyle baş başa...</p>

    <p>“Ayy-yi,” diyor Asuman, “of yaa, olmadı işte.” Dolgun bacaklarının üstünde sekiyor. Kolları kazık gibi iki yanında, yumruklarını sıkmış çocukça bir şımarıklıkla bakıyor.</p>

    <p>“Olmayan neymiş?”</p>

    <p>“Salata ya... Şuna bak, beceremedim.”</p>

    <p>“Sen buna kötü mü diyorsun?”</p>

    <p>“Salatan harika kızım,” diyor Seher, “patateslerin bir bölümü yandı, bir bölümü de çiğ kaldı.”</p>

    <p>“Her şey çok güzel,” diyor Tarık, “harika bir sofra donatacağız.”</p>

    <p>Yine dudaklarında genişleyen bir gülüş, yine düzgün dişler.</p>

    <p>Seher’in tavaya attığı patatesler büyük bir cayırtı koparıyor. O da ayy diye bağırıyor. Eline kızgın yağ sıçramış. Sonra da gülmeye başlıyor.</p>

    <p>Tarık konservenin kapağını açıyor; elini bile kesmeden, başarıyla. Asuman alkışlayarak kutluyor onu. Oysa küçük bir çizik, küçük bir kanama nasıl da iyi olurdu. Yapmacık bile olsa Asuman’ın üzüldüğünü görmek, alnında kendisi için biriken kaygı çizgilerini izlemek, kanayan parmağını onun sıcak parmaklarına teslim edip kâğıt mendille sarmasını görmek isterdi. Belki de tütün basarlardı. Tarık paketinden bir sigara çıkarıp parçalaması için Asuman’a uzatırdı. Asuman, karısının eski bir arkadaşıdır ve birkaç gün onlarda kalacaktır. Tarık ona, karşı konamaz bir istek duymaktadır. Bir yandan da usta oyunculuğu ile Seher’de hiçbir kuşku uyandırmamayı başarır. Aslında bu kadar özen göstermese bile karısının kuşkulanacağı yoktur; çünkü kocasını iyi tanımakta, ona güvenmekte ve sevmektedir. Seher, kocasının kopası kafası içinde dönüp duran zehirli yılanlardan habersiz, gülerek çalışmakta, bir yandan da arkadaşıyla eski günleri anmaktadır. Tarık’ın kaçamak bakışları Asuman’ın memelerinde ve bacaklarındadır. Kafası ise kovmaya çalıştığı düşsel birleşmeler, sinema cehennemlerindeki arsız görüntülerle doludur.</p>

    <p>Zil sesi.</p>

    <p>Kızlarda küçük bir tedirginlik.</p>

    <p>“Yaşar’dır, ben bakıyorum.”</p>

    <p>Kapıyı açıyor. Yaşar. Elinde ekmek, naylon torbada şaraplar, biralar.</p>

    <p>“Öbür sokaktaki bakkala gittim, bizimkinde kırmızı şarap kalmamış.”</p>

    <p>Tarık’a göz kırpıyor. Yaşar’ın ucuz şarap bulmak için dolandığını hemen anlıyor Tarık.</p>

    <p class="margin">Tabaklar taşınıyor derslerin, sınavların ve geleceğin harcandığı masaya. Salata, patates tava ve konserve konuyor. Şarap için su bardakları getiriliyor. Ekmek kesiliyor.</p>

    <p>Teypte, Yaşar’ın doldurttuğu kasette Ajda Pekkan, Tanju Okan, İskender Doğan, İlhan İrem şarkılarını söylüyorlardı. Sağlığa, sevgiye ve mutluluğa diyerek şarap bardaklarını kaldırmış, hafifçe birbirine dokundurmuşlardı. Seher ilk yudumda başını titreterek yüzünü buruşturmuştu. Ardından, her beklenmedik olayda kullanılan “ayy!” haykırışı ve sinir bozucu bir gülme nöbeti. Asuman da gülmeye başlamıştı.</p>

    <p>“Ne oldu kız?”</p>

    <p>Seher utanmış, eliyle ağzını kapatarak, “Şaraba pek alışkın değilim,” demişti.</p>

    <p>“Bira alalım.”</p>

    <p>“Yok yok, alışırım. İlk yudumda hep böyle oluyor.”</p>

    <p>“Üzerine biraz kola koyalım, daha rahat içersin.”</p>

    <p>Seher’in şarabına kola katılmıştı.</p>

    <p>Tarık, Asuman’ın salatasını övüyordu. Patatesler de harikaydı. Ellerinize sağlık.</p>

    <p>“Dalga geçme,” demişti Asuman.</p>

    <p>Şarabın markasına bakıp gülüyordu Seher.</p>

    <p>“Öküzgözü... Bu ne biçim isim, başka bir şey bulamamışlar mı?”</p>

    <p>Bakışları kışkırtıcıydı. Yanakları pembeleşmişti. Şarabı en hızlı o içiyor, bardağı boşalır boşalmaz yenisini istiyordu. Artık kola da karıştırmıyordu. Deneyimsiz içicilerin telaşı vardı, ilk bardağın ardından gelen tatlı sarhoşluğu korumak ya da artırmak istiyordu. Bunun sonunun kötü olduğunu biliyordu Tarık. Bozulacak, gidip kusacak, sonra da sızıp uyuyacaktı. Ona daha az şarap vermeye özen gösteriyordu. Asuman da devreye girmiş, şarabın çok yavaş içilmesi gerektiğini söylemişti.</p>

    <p>“Bak işte böyle, yudum yudum.”</p>

    <p>“Tamam canım, senin gibi, yudum yudum.”</p>

    <p>Tarık’ın duvarlara yapıştırdığı, güçlendirici sözleri ve şiirleri yazdığı kâğıtlara bakıp gülüyor şimdi Seher.</p>

    <p>“Şiir de yazıyorsun demek?”</p>

    <p>Yaşar eyleme geçmişti bile. Onlara da yol göstermek için kolunu Asuman’ın boynuna dolamış, kulak memesini ağır ağır okşuyordu.</p>

    <p>“Şiir de yazar, resim de yapar... Ama bakmayın, son derece alçakgönüllü bir arkadaştır.”</p>

    <p>Tarık sıkılıyor. Bardağına uzanıyor. Yarısına kadar dolu şarabı bir yudumda içiyor. Asuman da gözlerini büyük büyük açmış, daha dikkatli bakıyor Tarık’a.</p>

    <p>“Bunları sen mi yazdın?”</p>

    <p>“Hepsini değil,” diyor Tarık. Sigara yakıyor. “Yaşar’a bakmayın siz. Benimki çocukça bir heves. Yazdıklarım şiir değil, rezalet.”</p>

    <p>Seher çın çın gülmeye başlıyor yine.</p>

    <p>“Rezilliklerin he! Bize rezilliklerinden birini okusana... hadi, n’olur...”</p>

    <p>Tarık başını iki yana sallayıp gülümsüyor. İşte yine oyunlar, yine saçmalıklar... iyi ki şarap var ve iyi ki şarap beyninin bir bölümünü uyuşturmuş durumda.</p>

    <p>“Okuyamam, kafanızı takmayın onlara.”</p>

    <p>“Rezilliklerimizin şerefine,” deyip bardağını kaldırıyor Asuman. İçiyorlar. Tarık Seher’e bakıyor ve bu kız kesin kusar, diye düşünüyor, kusar ve her şeyi berbat eder.</p>

    <p class="margin"><em>rezilliklerin şerefine</em></p>

    <p><em>sinema cehennemlerinin şerefine</em></p>

    <p><em>biraz sonra kapı açılacak ve eşikte nazan belirecek</em></p>

    <p><em>şarap bardakları donup kalacak havada</em></p>

    <p><em>tarık’ın ağzı ensesine doğru kayacak çarpılacak</em></p>

    <p><em>cin değil nazan çarpması</em></p>

    <p><em>ne üç kulhüvalla para edecek ne de elham</em></p>

    <p><em>cinlerin üstüne gece işersen yani görmeden işersen nasıl göresin ki cinler görünmez o zaman çarparlar insanı yüzün modern resme döner ama nazan çarpınca daha kötü olur</em></p>

    <p><em>benim için üzülmüyorsun değil mi baba</em></p>

    <p><em>korktuğum şeyler olmayacak nazan yalnızca koca eşşek deyip gidecek baba</em></p>

    <p><em>o kadar</em></p>

    <p><em>koca eşşek</em></p>

    <p><em>ya da kapı küüt diye duvara vurduğunda koltuğunun altında tomar tomar afiş ve bildirilerle ertan girecek içeri ve önemli haberler vermek için kısılmış gözleri birden parlayacak ve tühh diye orta yere tükürecek zor kaçtım ellerinden bütün mahalleyi çevirmişler az sonra burayı da basabilirler</em></p>

    <p><em>nazan kapıyı çarpıp gittikten sonra tarık küçük düşecek bir kez bile öpemediği seher’in karşısında</em></p>

    <p class="margin">Asuman’ın gözleri iyice kısılmıştı. Kulak memesi okşandıkça iyice gevşiyor, kendini salıyordu. Pembeleşmiş yanakları, hülyalı bakışlarıyla hiçbir şeye karşı çıkamazdı artık. Müziğe, başını hafifçe sallayarak eşlik ediyordu. Şarap bardağına uzandı. İçmeyip dudaklarını ıslattı yalnızca. Yaşar’ın kulağına fısıldadığı şeye kahkahayla güldü. Eliyle Yaşar’ın dizine vurdu.</p>

    <p>Seher bardağını kaldırıp “İçelim!” diye haykırdı. Seher için içtiler. Onun bardağının dibinde bir parmak şarap kalmıştı, hepsini içti. Asuman’ın dudağının kıyısından ince bir şarap çizgisi çenesine doğru iniyordu. Elinin tersiyle sildi.</p>

    <p>Yaşar fotoğraflarını gösterecekmiş, yan odada, onun için kalktılar. Asuman parmak uçlarında yükselip bedenini geriye doğru esnetti.</p>

    <p>“Ne çok yemişim,” dedi, “patlayacağım.”</p>

    <p>Çıkarlarken Yaşar’la Tarık göz göze geldiler. ‘Herkes işine baksın’ der gibi bakmıştı Yaşar.</p>

    <p class="margin">“Şu teybe neşeli bir şeyler koy,” diyor Seher.</p>

    <p>Oyun havalarını koyuyor. İşte baş başalar. Hiçbir aksilik çıkmadan bu noktaya dek geldiler. Kusmasa bari. Yüzüne bakıyor, öyle bir belirti yok. Şimdi nasıl bir başlangıç yapmalı, diye hızla karmakarışık şeyler düşünüyor. En büyük korkusu ‘kendine gel’ ya da ‘saçmalama’ türünden bir tepki. Seher sigara paketine uzanıyor, birer tane yakıyorlar. Kıvrak oyun havalarına oturduğu yerden omuzlarını oynatarak katılıyor Seher. Tarık ise çatalıyla şişeye vurup tempo tutuyor. Ortam bayağılaşmaya başlıyor gözünde. Hiçbir şey olmayacaktı işte; hiç-bir-şey. Sigara dumanını Tarık’a doğru üfleyen Seher onun bir adım atmasını bekliyor. Ama tutulmuş kalmış, bardağına şarap dolduruyor. Yaşar’ın odasında neler döndüğünü düşünüyor. Biz fotoğraflara bakacağız. Asuman ve Yaşar. Nasıl da pişkindiler. Tarık ise çatalıyla şişeye vuruyor.</p>

    <p>Birer yudum daha şarap içiyorlar; yılışık yılışık bardakları birbirine vurarak, içtikten sonra alınlarını birbirine değdirip kahkahalarla gülerek.</p>

    <p>Seher masadan kalkıyor. Oynayacak. Kalkarken de bir şişe dengesini yitirip masaya, oradan da yere, kilimin üstüne düşüyor.</p>

    <p>“Sarhoş falan değilim haa...”</p>

    <p>“Değilsin tabii, sarhoş olan şişe.”</p>

    <p>Ellerini başının üstüne toplamış, kalçalarını şaşırtıcı bir biçimde sallayarak kıvrak bir biçimde oynuyor. Gözlerini süzerek bakıyor Tarık’a. Bu gösteri senin için, diyor. Seni arzuluyorum, diyor. Koca sarhoş, yani koca eşşek –senden daha sonra af dileyeceğim Nazan, ama şimdi aramıza girme– el çırpıyor ve sigara içiyor. Seher’in bir yandan oynayıp bir yandan da parmaklarını avcunun içine doğru açıp kapayarak ‘gel, gel’ demelerine dayanamayıp kalkıyor. Onu tanıyanların görmeden inanamayacakları bir şeyi yapıyor; bir kızla karşılıklı oynayıp göbek atıyor.</p>

    <p>Yoruluyorlar.</p>

    <p>Birer yudum şarap. Uzun bir bakışma. Müzik değişiyor. Paul Mauriat kasetini koyuyor Tarık. Dans etmeye başlıyorlar. Dans etmiyorlar da sıkı sıkı sarılmış sallanıyorlar. Seher başını Tarık’ın omzuna yaslıyor. Tarık saçlarını okşuyor Seher’in, eli boynuna, ensesine, kulak memesine gidiyor. Seher başını kaldırıp Tarık’ın gözlerine bakıyor. Çok yakın plandan, çok çarpıcı bir bakışma bu. Gözleri şehla, neyi beklediği çok açık. Üst dudağını öpüyor Tarık, o da alt dudağını kavrıyor. Çılgın gibi öpüşmeye başlıyorlar. O anda ayakları yerden kesiliyor Tarık’ın, başı dönüyor, bir boşluğa hızla yuvarlanıyor. Seher’in yönetimine bırakıyor kendini. Dur, deyince duruyor. Elimi tut, deyince elini tutuyor. İçerideki somyaya doğru yürüyünce peşinden gidiyor. Somyanın başında bir süre ayakta öpüşüyorlar. Seher durmaları gerektiğini belirtince duruyorlar.</p>

    <p>Seher somyaya oturuyor. Göğsü hızlı hızlı inip kalkıyor. Eliyle saçlarını düzeltiyor. Tarık da yanına oturuyor. Elini omzuna atınca hafifçe yana çekiliyor. “Yapma,” diyor. Tarık şaşırıyor, ne söyleyeceğini bilemiyor. Az önce ateşli ateşli öpüşüyorlardı, ne olmuştu birden.</p>

    <p>Yanlış olmuştu işte. Acele etmişti ve yanlış olmuştu.</p>

    <p>“Kaç kızı getirdin bu eve?”</p>

    <p>Bunu sorarken önüne bakıyor Seher. Tırnağı ile öbür parmağının tırnağını çiziktiriyor.</p>

    <p>“Hiç,” diyor Tarık, “ilk sen geliyorsun.”</p>

    <p>“Safım değil mi? Hemen inanacaktım.”</p>

    <p>“İster inan ister inanma, ilk sen geldin bu eve.”</p>

    <p class="double-margin"><em>İlk sen geldin Seher. Nazan’dan sonra öptüğüm ikinci kızsın. Buna inanmayacaksın, bu yaşıma kadar bir kadınla yatmadığıma ise hiç inanmayacaksın</em>.</p>

    <p class="margin">Seher omzunu silkip önüne bakıyor. Bir süre konuşmadan oturuyorlar. Birden çok savunmasız, cinsellikten arınmış buluyor onu. Elini dostça omzuna atmak, ona sarılmak istiyor. Tepkisinden çekindiği için, yanına biraz daha yaklaşmayı deniyor. Seher ses çıkarmıyor. Bu kez, elini omzuna atacak cesareti buluyor. Başını kaldırıp dans ederlerken baktığı gibi bakıyor Seher. Dudakları istekle titriyor, gözleri yine şehla. Birden kollarını Tarık’ın boynuna doluyor ve öpmeye başlıyor. Çok uzun, çok istekli öpüşüyorlar. Tarık onun boynunu öperken kulağına ‘canım’ diye fısıldıyor. Sesi, ‘canım’ demesi daha da baştan çıkarıyor Tarık’ı. Somyaya uzanıyorlar. Başka bir yüz, başka gözler, kabarmış başka dudaklar var şimdi Tarık’ın karşısında. Bacağını bacaklarının arasına sokmasına hemen tepki gösteriyor Seher. “Yaramazlık yok,” diyor. Elini kazağının altına sokup tenine, sutyenin üstünden memelerine dokunmasına ses çıkarmıyor. Belden aşağısı kesinlikle yasak. Bir süre sonra kazağını çıkarıp sutyeniyle kalıyor Seher. Tarık da üstünü çıkarıyor. Sutyeninin kopçalarını açmaya çalışıyor ama beceremiyor.</p>

    <p>Pantolonlarını çıkarmadan, öpüşüp birbirlerini okşayarak sevişiyorlar. Tarık ilk kez bir kızla öpüşürken boşalıyor.</p>
  </div>
</body>
</html>
