<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Suda Bulanık Oyunlar</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter5-1">
  <div class="html5_article">
    <p class="chapter-begin">Aynanın içindeydiler; Clark Gable’a benzeyen, ama ağzı biraz çarpık duran, gözlerinin altı torbalanmış Berber Abdullah, Tarık ve sıra bekleyen sigarasının külü uzamış, boşluğa bakan adam. Köylü mü, kentli mi belli değil. Başındaki büyükçe kasketi ödünç alınmış gibi, siperi yılların toz ve kirinden kapkara olmuş. Büyülenmiş gibi oturuyor. Berber Abdullah arada ona bir şeyler soruyor, o da en kısa cevapları vermekle yetiniyor. Ancak konuştuğunda ağzında hiç dişi kalmadığı anlaşılıyor. Çok sık esniyor, sonunda da “Allah!” diye yüksek sesle iç geçiriyor. Birlikte aynadaydılar. Ayna bir tablo gibiydi.</p>

    <p>Küçük dükkânda iki berber koltuğu vardı. Öbür koltukta oğlu çalışıyordu, ama yoktu işte. Berber Abdullah oğlundan yakınıyordu. Okutmak istemiş, ama o okumamıştı. Çalışmakta da gözü yoktu, haytanın biriydi. Delikanlının altı dokuzluk bir fotoğrafı aynanın sağ alt köşesine iliştirilmiş. Islak saçları geriye taranmıştı ve çapkın bir biçimde gülümseyen, dünya yansa umurunda değilmiş gibi bakan bir delikanlı. Kepini kaşlarına doğru indirmiş bir onbaşı fotoğrafının da aynı genç olduğunu ele veren tek belirti bakışlarındaki vurdumduymazlıktı. O fotoğrafta biraz daha ciddi durmuştu. Bir başka fotoğrafı da yürek biçiminde bir çerçevenin içindeydi. Saçları yine ıslaktı, yine yandan çarklı gülümsemişti, ince bir bıyığı vardı. Bir kız için çektirmişti kuşkusuz. Bir kız için... Haytaydı, çünkü Berber Abdullah’ı yalnız bırakıp gitmişti it kılıklı bir arkadaşının Jawa’sıyla. Zerre kadar gözü yoktu berberlikte. Aklını çelmişler bir kere, şoför olacak. Tutturmuş sat şu tarlayı, diye. O it kılıklı arkadaşıyla ortak kamyon alacaklarmış. Aynadaki adam ağır ağır başını sallıyor, bir yorumda bulunmuyor. Abdullah’ın anlattıklarını anlamamış gibi bakıyor. Belki de dinlemiyor onu. Kimbilir neler düşünüyor.</p>

    <p>Saçları top top düşüyor önündeki beyaz örtüye. Dükkâna girip selam verdiğinde gazetesinden başını kaldırıp gözlüğünün üstünden bakmıştı Abdullah. Onun müşterisi belliydi, saçı sakalı birbirine karışmış gâvur kılıklı bu genç de neyin nesiydi? Çocukluğunun ve ilkgençliğinin berberi tanımamıştı onu.</p>

    <p>Koltuğa oturup ‘saç-sakal’ deyince Abdullah’ın gözlerinde belli belirsiz yanıp sönen çağdışı ışığı yakalamıştı. Bu ışığı görmek ve bu sefil adamı şaşırtmak için gelmişti buraya. Babasının elinden tutup getirdiği ve uzun yıllar boyunca babasının istediği biçimde tıraş olduğu dükkân. Tarık’ın ilk başkaldırısı da babasının talimatları doğrultusunda saçını kesen bu berberi terk etmek olmuştu. Saçlar uzuyor, pantolonlar daralıyor, paçalar genişliyor ve savaş kızışıyordu. Mümkün olduğunca karşılaşmamaya çalışıyorlardı. Birlikte sofraya oturmak gibi zorunlu birlikteliklerde kimsenin ağzını bıçak açmıyordu. Öfkeyle oturulan, öfkeyle kalkılan sofralarda babasının yavaş yavaş öldüğünü bilmiyordu Tarık, annesi de bilmiyordu. Sabahtan akşama, dudağının kenarında Birinci sigarası tüten babası da bilmiyordu. Evin içinde üç yabancı gibi yaşıyorlardı. Annesi hep alçak sesle konuşuyordu. Babası çok az konuşurdu. Günün en tehlikeli anları akşam yemeğinde yaşanırdı. Sofranın zamanında kurulmaması, yemeğin tam ısıtılmadan önüne getirilmesi ya da fazla ısıtılması gergin ipin kopması için yeter de artardı bile. Sonra her şey değişti; sofraya oturamaz, bir şey yiyemez, hiçbir şeye kızamaz oldu. Babası yavaş yavaş değil, hızla ölmeye başlamıştı.</p>

    <p>Makas şakırtısına küçük sobanın üstündeki çaydanlıkta kaynayan suyun sesi karışıyor. Kasketli adamda, biten sigarası dışında bir değişiklik yok, kıpırtısızca oturuyor. Aynadan tek atlı bir araba geçiyor. Saçları kısaldıkça çocuklaşan yüzüne bakıyor. Yine bu aynanın karşısında sıfır numara tıraş olduğu ortaokul yıllarını anımsıyor. Kış sabahları okula giderken, köfteciler dükkânlarının önüne çıkardıkları mangallarını yakmış olurlardı ve öbür öğrencilerle birlikte ellerini orada ısıtırdı. Bazen o kadar kalabalık olurlardı ki, köfteci dükkândan çıkıp onları dağıtırdı. Coğrafya öğretmeninden müthiş korkan, ön sırada oturan örgülü saçlı Meliha’yı bir sır gibi seven ve Tanrı’ya her yakarışında büyüyünce Meliha ile evlenmesi için dilekte bulunan, ama saçsız başından çok utanan Tarık. Lisede okurken çarşıdaki Gençlik Berberi’nde tıraş oluyordu. Ense top olacak, diyordu. Favorileri kısaltma, diyordu. Pazartesi sabahları saç yoklamalarında geri çevrilen ve idare ile başı sık sık derde giren asi bir öğrenciydi artık. Hiçbir öğretmenden korkmuyor, ders aralarında helada sigara içiyordu.</p>

    <p>Şimdi yine Berber Abdullah’ın aynasındaydı. Saçları için ‘kısalsın’ demişti. Berber Abdullah istediği kadar kısaltacaktı. Sıfır numaraya vursa bile karışmayacaktı.</p>

    <p>Ayna bir tarihti.</p>

    <p>Tarık’ın kısa ve buruk tarihi.</p>

    <p>Tarık bu aynada değişip durdukça Clark Abdullah hiç değişmiyordu. Çünkü o hep aynı adamdı. Hiç yaşlanmıyordu, çünkü hep yaşlı bir adamdı. Yine cuma günleri bir kartona elle yazılmış duyurusunu asıyordu: ‘Cuma namazı münasebetiyle kapalıyız.’</p>

    <p>Berber Abdullah, kasketli adama hâlâ oğlundan dert yanıyordu. Radyoda mızmız bir kadın konuşuyordu ama ne dediği anlaşılmıyordu. Berber Abdullah’ın tüm avcu alnını kaplamıştı. Kocaman elinin parmakları kafasının üstündeydi. Beynini ablukaya almıştı. Geçmişi düşünmesine, ayna tarihine bakmasına engel olmak istiyordu. Sonunda doğru yolu buldun işte, diyordu. Parmaklarıyla biraz daha sıkıyordu başını. Saatinin kayışının ekşi ter kokusunu duyuyordu. Makasın soğuk çeliği kulağının ardından ensesine doğru inerken kasketli adam sigara yaktı.</p>

    <p>Makas durdu. Beynini ablukaya almış olan parmaklar gevşedi. Abdullah adamın ona doğru uzattığı sigara paketine doğru yöneldi. Tıraşa ara verilmişti. Kasketli adam uzun uzun esneyip “Allah!” dedi.</p>

    <p>Berber Abdullah sobanın kapısını maşayla aralayıp baktı. Gözleri kısıktı, sigarası dudağının kenarındaydı. Kalınca bir meşe odununu sobaya attı.</p>

    <p class="double-margin">Pat pat pat...</p>

    <p>Motosikletin sesi. Jawa, Abdurrahman ve onun it gibi arkadaşı aynadalar şimdi. Tarık bir film izliyormuş gibi bakıyor aynaya. İkisi de çok neşeliler. Az önce yaşadıkları bir olayın etkisinde gülüyorlar hâlâ. Arkadaşı sağ ayağı ile yere destek yapıyor, Abdurrahman arkasından inip dağılmış saçlarını düzeltmeye çalışırken Berber Abdullah’ın kolu görüntüyü bozuyor. Kocaman el yeniden alnına yaslanıyor ve saat kayışının ekşi kokusunu duyuyor. Dışarıdaki motosiklete vites boştayken birkaç kez gaz veriyor Abdurrahman’ın arkadaşı. Ses, küçük dükkânın içini dolduruyor. Sonra da basıp gidiyor Jawa, sürücüsünün bir eli havada Abdurrahman’ı selamlayarak. Başını çevirmeden göz ucuyla aynanın köşesinde yakalıyor kırmızı rengini motosikletin. Ama bu çok kısa bir anda oluyor; uçup giden kırmızı leke gibi bir şey. Sonra yine durgun ve devinimsiz sokağın yer yer karla kaplı kaldırımları aynada. Sarı tüylü, zayıf bir köpek geçiyor; başı önde, aç ve mutsuz.</p>

    <p>Abdurrahman dükkâna giriyor.</p>

    <p>“Selamünaleyküm.”</p>

    <p>Babası karşılık vermiyor. Yüzü asık, duvar gibi. Ama en küçük bir sitemde de bulunmuyor. Kasketli adam ‘aleykümselaam’ diye uzatarak alıyor selamı. Aynada Tarık’la göz göze gelince başıyla selamlıyor onu. Abdurrahman alabildiğine pişkin, kapının arkasında asılı beyaz iş gömleğini giyerken ‘buyrun’ diyor artık sigara içmeyen adama. Koltuğun meşin kaplamasını iş olsun diye eliyle dövüyor.</p>

    <p class="double-margin">Tarık, hafiflemiş ve rahatlamış olarak çıkıyor berberden. Abdullah’ın sürdüğü kolonyanın kokusuyla yine ortaokul yıllarına gidiyor. Serin serin dalgalanıyor başı. Beynime böyle bir torpil gerekliydi, diye düşünüyor. Bir sigara yakıp birahaneye doğru yürüyor.</p>

    <p class="double-margin">Numan, Tarık’ı görünce gülümsüyor. Yarım bardak çay var önünde; koyu, katran gibi.</p>

    <p>“Kırpıldın he,” diyor. Omuzlarını sarsa sarsa gülüyor. Tıraşını beğenmediği ortada.</p>

    <p>“Güle güle uzat.”</p>

    <p>Tarık elini başında gezdiriyor.</p>

    <p>“Beynim hava alsın.”</p>

    <p>“Yaşa. Peki, sakalı niye kestirdin, yakışıyordu.”</p>

    <p>“Yakışsaydı faydasını görürdük.”</p>

    <p>Numan boğula boğula gülüyor. Ardından sıkı bir öksürük nöbeti. Gözlerindeki yaşları kazağının koluna siliyor.</p>

    <p>“Ulan hepiniz fos çıktınız be! Otuzbirciler güruhu... Kaleci Nedim kadar olamadınız. Sendeki tip bende olacaktı, bir de büyük şehirde okuyacaktım var ya, bir kaçan kurtulurdu lan...”</p>

    <p>“Bırak bu işleri ya...”</p>

    <p>Numan’ın yanına oturur oturmaz ona da simsiyah bir çay geliyor. Birahanenin en boş olduğu saatler. Pencere kenarındaki masalardan birinde derin bir konuya dalmış, ağır ağır biralarını yudumlayan iki kişi var. En uçta, kuytuda da, birleştirdiği sandalyelerle kendisine yatak yapmış biri uyuyor. Sırtı birahaneye dönük. İçki karşılığı her işe koşanlardan olmalı. Numan’ın kayırıp kolladığı düşkünlerden biri.</p>

    <p>Çay bardağına uzanırken, “Elek altı bu,” diyor, “agana taa Rize’den geliyor. Yakup’un kahvesindeki çaylara benzemez.”</p>

    <p>Birahanenin kapısı sertçe açılınca ikisi de dönüp bakıyor. Ağzını burnunu boyun atkısıyla iyice sarmış, boynunu kısmış biri giriyor içeri. Numan’a eliyle selam verip keskin bir bakışla tarıyor birahaneyi. ‘İşte bir militan,’ diye düşünüyor Tarık. Giyim kuşamından, davranışlarından belli. Numan pek umursamıyor geleni. Gözkapaklarını düşürüp kül tablasında tüten sigarasına bakıyor.</p>

    <p>“Havada nicel birikim var!”</p>

    <p>Pencere kenarındaki masada bira içen iki kişi başlarını döndürüp gök gibi gürleyen sese doğru bakıyorlar. Sandalyelerden oluşan yatağında uyuyan ise onu duyamayacak kadar derin bir uykuda. Selamlaşıyorlar. Küçük yer, kim kimi tanımaz ki. Tarık bu militanı tanımıyor. Yeniyetmelerden biri olmalı. Daha dün mahalle aralarında naylon top koşturan bir çocuk, çaktırmadan ve hızla delikanlı oluveriyor. Ne delikanlısı, militan oluyor. Sol kanatta yerini alıp ne zaman nerede kullanacağını bilmediği silahını beline takıyor.</p>

    <p>“Havan batsın,” diyor Tarık çayından bir yudum alarak. Sonra da Numan’a dönüyor. “Bunlardan bizim orada da çok var. Sorsan, on dakika sonra tamam diyecekler, al silahını gel!”</p>

    <p>Numan, panayır çadırlarındaki afyon yutturulmuş yılanların sakinliğinde gözkapaklarını indiriyor. İndiriyor ve öyle kalıyor. Tarık, onun uyku âlemine yuvarlandığını düşünüyor. Neden sonra sararmış dişlerini göstererek gülümsüyor Numan. Görmüş geçirmiş, çok anlayışlı, eski bir savaşçı gülüşü bu. ‘Sen ona aldırma’ der gibi bakıyor.</p>

    <p>“Heyecanlı ama mert bir çocuk.”</p>

    <p>“Olabilir Numan, ama mertlik para etmiyor. Bunların çoğu hayatlarını neyin uğruna ortaya koyduklarını bilmiyorlar. Sokak kabadayısından bir farkları olmalı, değil mi? Bilinç gerek...”</p>

    <p>Numan, bir türlü baş edemediği gözkapaklarıyla boğuşurken ağır ağır başını sallıyor: “Bilinç gerek...”</p>

    <p>“Ne birikimi?” diyor bira içen iki kişiden daha kilolu olanı. Göze girmek ister gibi, ses tonuna ilgileniyormuş havası vermeye çalışıyor. Militana korkuyla karışık bir hayranlık duyduğu her davranışından belli oluyor.</p>

    <p>“Kar yağacak!”</p>

    <p>Kabanını çıkarıp pencere kenarındaki masaların birindeki sandalyenin arkasına asıyor. Sonra maskesini, yani boyun atkısını çözüp kabanının üzerine koyuyor. Otururken yüksek sesle,</p>

    <p>“Bok herifler,” diyor.</p>

    <p>“Kimler?” diye soruyor az önceki delikanlı.</p>

    <p>“Şu millet,” diyor elini boşlukta sallayarak, “şu kasabadakilerin hepsi, herkes... Bok gibi para var herkeste. Mercedesler desen çoluk çocuğun altında. Gel de bunları ajite et, gel de bunlar için devrim yap...”</p>

    <p>Bira içenler gülüyor.</p>

    <p>“Akşam dövdüğünüz çocuk faşist değilmiş.”</p>

    <p>Bunu, sifondan bardaklara bira dolduran çocuk söylüyor. Sesi erkekleşmenin ilk basamaklarında, ince-kalın arası. Gözleri çocuk, bakışları adam. Numan’ın düzenli çalıştırdığı elemanlardan biri değil. Aslında burada kimin müşteri, kimin eleman olduğu da belli değil.</p>

    <p>Militan, bir şey demeden dik dik bakıyor bira dolduran çocuğa.</p>

    <p>“Onu döveceğinize gidip Baki’yi dövsenize!”</p>

    <p>Tarık sandalyesine yaslanıp sigara yakıyor.</p>

    <p>Yumruğunu sertçe masaya vuruyor militan. Numan bile bir an bedenini saran uyuşukluktan sıyrılıp gözlerini açıyor.</p>

    <p>“Baki on beş gündür izleniyor. Ama puşt herif şeytan mıdır nedir (Numan ve Tarık’tan yana dönüp onlara da anlatıyor) bir sokak var, oraya girdi mi izini kaybediyoruz. Ruh olup uçuyor sanki ibne. Hangi eve dalıyor, ne yapıyor anlayamıyoruz.”</p>

    <p>“Boş ver şimdi günah çıkarmayı, o dövdüğünüz çocuk lümpenin tekiymiş. Sağda solda faşistlere ders verdik diye yaygara koparmanın âlemi yok.”</p>

    <p>“Bir kere yaygara yaptığımız yok. (Bira içenlerden kısa boylusunun uzattığı ateşle sigarasını yakıyor. Konuşurken ağzı burnu duman içinde kalıyor.) Yaygarayı siz yapıyorsunuz. Madem o çocuk lümpenmiş, neden siz sahiplenip ‘bizim adamımız dövüldü’ diye konuyu saptırıyorsunuz?”</p>

    <p>“Saptırma yok bu işte. O çocuk kazanılacaktı, ama artık unut. Şimdi ister istemez faşistlere sığınacaktır.”</p>

    <p>Tarık’ın canı sıkılıyor. Her yerde aynı şeyler yaşanıyor. Sopa yiyen lümpen nereye sığınırsa sığınsın, o, biraya sığınmak istiyor.</p>

    <p>“Atilla,” diyor sifonun başındaki çocuğa.</p>

    <p>“Buyur abi.”</p>

    <p>Tarık abidir. Hâlâ öğrencidir ama onlar kadar genç değildir. Silahsızdır. Kararsızdır.</p>

    <p>“Bana da bir bira versene Atilla.”</p>

    <p>“Hemen abi.”</p>

    <p>Numan’ı yarı uyur durumda bırakıp başka bir masaya oturuyor. Numan onun kalktığının farkında bile değil, alaca bir dünyanın sessizliğine dalmış ağır ve emin adımlarla yürüyor. Konuşulanlar ninni gibi geliyor ona.</p>

    <p>Gece birahaneyi dolduran tiplerin hiçbiri yok şimdi. Garip bir yer burası, gecesi başka, gündüzü başka.</p>

    <p>Tarık’ın bira istemesiyle dağılan konu yeniden alevleniyor.</p>

    <p>“Biz özeleştirimizi yaparız,” diyor militan Atilla’ya, “sen bir kere olayı bilmiyorsun ve bilmeden suçluyorsun. Akşam çıktık. Adamları tam iki saat sokaklarda dolaştırdım. Otuz kişi kadarız. Herkeste gerilim acayip artmış, ama bir faşiste bile rastlamamışız. Sonra birden o lümpeni gördük. Evine gidiyordu herhalde. Bizi görünce ürktü, faça verdi yani. Huylanmasa mesele yoktu. Çocuklardan biri de ‘bu faşistlerle dolaşıyor’ deyince giriştiler. Eğer bir yanlışlık olduysa kusura bakmasınlar...”</p>

    <p>Tarık, buğusunu eliyle sildiği pencereden dışarı, bir zamanlar park olan boşluğa bakıyor. Sokaklara göre burada daha çok kar var. Yiyecek arayan bir saksağanı izliyor bir süre. Kırat nasıl acımasızca öldürülmüşse, park da aynı biçimde yağmalanmıştı. Militanın ‘nicel birikimi’ de yağmaya başlamıştı. İçerisi sıcaktı. Bira başını döndürmüştü. Eski parkı çevreleyen, yer yer yıkılmış duvarın üzeri kırmızı boya ile acele yazılmış sloganlarla doluydu. Hep bir şeyler kahroluyor ve hep bir şeylerden hesap soruluyordu.</p>

    <p class="double-margin">Öksüz park birden çocuk ve genç kız kahkahaları ile doldu. Kavak ağaçlarına asılı ses yayıcılardan yaylı tamburun sesi duyuldu, ardından ince bir kadın sesinin söylediği yılın çok sevilen şarkısı... Garson haykırışları, masadan masaya uzanan anlamlı bakışlar, sevdalanmalar, cakalı cakalı sigara içmeler, şarkıyı bir kızın dudağında yakalayıverip öpercesine mırıldanmalar, her göz göze gelmede bir yara daha alan gencecik yürekler, büyüklerin o çok bilmiş ‘kuş uçurmaz’ buyurgan yüzleri...</p>

    <p>Kalabalıktı. Tarık’ın üzerinde kısa kollu açık mavi bir gömlek vardı. Aylardan ağustos olmalıydı. Gün akşama devrildiği halde hava hâlâ sıcaktı. Terledikçe çay içiyordu. Masada üç kişiydiler. Konuşmadan ve sıkılmadan oturuyorlardı, çünkü yapacakları başka bir şey yoktu. Nuri, sigara paketinin üzerine tükenmez kalemiyle şekiller çiziyordu. Çevreyle ilgilenmiyor gibiydi. Yakışıklıydı, ama iki kelimeyi yan yana getirmekten aciz olduğu için kızlardan yana hiç şansı yoktu. Faruk’un bütün ilgisi çevreye yönelmişti. Parka kim giriyor, kim çıkıyor, kim kiminle bakışıyor, hiçbir ayrıntıyı kaçırmıyordu. Lisenin en havalı kızı Semra’nın ana kraliçe gibi oturduğu kalabalık masanın ilgisini çekmeye çalışıyordu. Sigara içişinden oturuşuna, yürüyüşünden gülüşüne kadar her şeyi ısmarlamaydı. Arkasından ‘artist’ dendiğini bilmiyordu. Tarık kadar, Nuri kadar o da şanssızdı. Her ortamda anlattığı birçok kadın öyküsü vardı ama onları yaşadığına kimse inanmıyordu.</p>

    <p>Faruk, ıslığını içine doğru çekerek dirseği ile Tarık’ı dürttü.</p>

    <p>“Şu kapıdan girene bak!”</p>

    <p>Üçü birden kapıdan girenlere baktı.</p>

    <p>“Ortadaki kırmızı pantolonlu yabancı galiba!”</p>

    <p>“İyi manita,” dedi Nuri. Tükenmez mavisi ile lekelenmiş parmağını masa örtüsüne sürtüyordu.</p>

    <p>“İlik gibi lan,” dedi Faruk. Oturuşunu değiştirdi. En delici bakışlarını kırmızı pantolonlu kıza yöneltti. Fahrettin boş bardakları almaya gelmişti.</p>

    <p>“Kim lan bu kız?” dedi Faruk.</p>

    <p>“Tanımadın mı? Gülşen, kardeşi...”</p>

    <p>“Onları tanıdım oğlum, kırmızı pantolonlu kim?</p>

    <p>“Nazan, ziraat mühendisinin küçük kızı.”</p>

    <p>“Hassiktir.”</p>

    <p>“Valla o.”</p>

    <p>“Amma büyümüş lan.”</p>

    <p>“Onlar buradan taşınmamış mıydı?” dedi Tarık.</p>

    <p>“Babası emekli olmuş, yine buraya geldiler,” dedi Fahrettin.</p>

    <p>“Sen nerden biliyorsun?”</p>

    <p>“İki gün önce de geldiler, o zaman öğrendim.”</p>

    <p>Tarık gözlerini Nazan’dan ayıramıyordu. O Nazan bu Nazan mıydı? Ortada, havuza yakın bir masaya oturdular. Nilüfer’in ‘<em>Dünya dönüyor</em>’ şarkısı çalınıyordu. Kızlar gülerek bir şeyler konuşuyorlardı. Nazan, Tarık’ın tam karşısındaydı. Gülmek ona çok yakışıyordu. Sık sık, gözünün üstüne düşen saçını eliyle geriye atıyordu. Güneşte yanmıştı. Denizden geldiği belli oluyordu. Kendi yandığı yetmiyormuş gibi kasabanın delikanlılarını da yakacaktı.</p>

    <p>Sonra Tarık’ın inanamadığı bir şey oldu, Nazan’la göz göze geldiler. Nazan gülümseyerek selam verdi.</p>

    <p>“Uh!” dedi Faruk. Ayağıyla Tarık’ın ayağına vurdu. “Sana güldü lan!”</p>

    <p>“Bana mı?”</p>

    <p>“Sana güldü oğlum, bakıp duruyordu zaten. Şansa bak be!”</p>

    <p>Tarık bugüne kadar böyle güzel, alımlı ve kentli görünümlü bir kızdan böyle ışıl ışıl bir gülücük almamıştı. Hep, onu bir yerlerde bekleyen bir sevgili düşlemişti. O sevgiliye yazılmış şiirler, pulu yapıştırılmamış zarflarda hiç gönderilmeyen adressiz mektuplar, Fahrettin ile içilen kahırlı rakılar, hüzünlenmeler, ‘hiç olmadı’lar... Kız yanıtlanmamış selamıyla hâlâ Tarık’a bakıyordu. Çok başarısız, hazırlıksız yakalanmış insanların iç karmaşalarını gizleyemeyen bir gülüşle karşılık verdi. O an ne park, ne insanlar ne de ağustos sıcağı kalmıştı. Güçsüzleştiğini, kızın karşısında küçülüp gittiğini sandı. Üç yıl öncesinin ortaokul önlüklü Nazan’ı büyümüş, gelişmiş, güzelleşmiş, ulaşılmaz bir kız olmuştu. Tarık, uçarı bir liseli, Nazan ona hayran, belki de âşık, çiçeği burnunda bir ortaokullu. “Bu kız sana vurgun,” diye takılıyorlardı o zaman. Tarık sinirleniyordu, sübyancı mıyım lan, diye çıkışıyordu. Bir yandan da hoşuna gidiyordu. Bir kız tarafından beğenilmek, hele hele sevilmek tanımsız bir coşku veriyordu. Öylesine gizli, öylesine kutsaldı ki bu coşku, biri yanlışlıkla kızın ona olan ilgisinden söz etse hemen sinirlenirdi. Ama kâğıt oynanan kahve köşelerinde, gizli sigara içilen okul helalarında Nazan yanındaymış da, hep onu izliyormuş gibi gelirdi. Arkadaşlarının gözünde küçük düşmemek için Nazan’ın çocukça ilgisine karşılık vermedi. Herkesin kendi akranı sevgilisi varken Tarık’a bu yakışmazdı. Zaten aşka da karşıydı. Herkes âşık olurdu ama o olmazdı.</p>

    <p>“Helal olsun,” dedi Nuri, “durdun durdun turnayı gözünden vurdun.”</p>

    <p>Bakışları sürekli çarpışıyordu Nazan’la. Her seferinde de gülümsüyorlardı birbirlerine. Neşe Karaböcek’in ‘<em>Kıskanırım</em>’ şarkısını Nazan da mırıldanıyordu.</p>

    <p>Nuri parmağını hâlâ masa örtüsüne sürtüyordu.</p>

    <p>Faruk dirseği ile dürtüp kışkırtıyordu Tarık’ı.</p>

    <p>“Dışarı çağırsana oğlum... Hıyar gibi oturma... Kız senden işaret bekliyor.”</p>

    <p>Tarık, nasıl olduğunu kendisinin de anlayamadığı bir yüreklilikle ‘kalk-gel-konuşalım’ anlamına gelecek bir işaret yaptı. Bu konuda o kadar deneyimsizdi ki, gülünç duruma düşmekten korkuyordu. Ne konuşacağını bilmiyordu. Nazan onun işaretinden ne demek istediğini anlamış mıydı? Sanmıyordu. Anladığını belirtir en küçük bir kıpırtı görmemişti yüzünde. Yoksa bozulmuş muydu? Tarık için kalkıp parkın çıkışına kadar yürümek, başarısızlığa uğrarsa bozuntuya vermeden çerez alıp yerine dönmekten başka bir yol kalmamıştı. Denetlenemez heyecanını sigarayla bastırmaya çalışıyordu. Bütün park onun hangi amaçla masadan kalktığını anlamış, Nazan’ın yerinden bile kıpırdamadan alaycı bir biçimde gülümseyerek arkasından baktığını görmüştü. Yürürken güçlük çekiyordu. Bacakları takmaymış, ona ait değilmiş gibi denetimsiz bir biçimde parkın çıkışına doğru sürüklüyorlardı Tarık’ı. Nuri ile Faruk da gülüyordu şimdi.</p>

    <p>Parktan çıkınca dönüp arkasına baktı. Kırmızı pantolonlu kız masadan kalkmış ona doğru yürüyordu.</p>

    <p>Parkı çevreleyen kalın taş duvara sırtını dayadı. Heyecandan elleri titriyordu. Kapıdan Nazan çıktı. Gözleri ışıl ışıl parlıyordu.</p>

    <p>“Merhaba,” dedi Tarık.</p>

    <p>“Merhaba,” deyip elini uzattı Nazan. Tarık’ın dokunduğu küçük, yumuşak ve sıcak el gençliğinin yanardağını gümbürtüyle patlatmış, lavlar gırtlağından midesine doğru baş döndürücü bir hızla inmeye başlamıştı.</p>

    <p>“Hoş geldin,” dedi.</p>

    <p>“Hoş bulduk,” dedi Nazan, “artık hep burada oturacağız.”</p>

    <p>“Çok değişmişsin, ilk anda tanıyamadım seni.”</p>

    <p>Güldü. Tarık’ın gözlerinin içine bakıyordu.</p>

    <p>“Ben seni hemen tanıdım.”</p>

    <p>“Liseye gidiyorsun, değil mi?”</p>

    <p>“Evet, ikiye geçtim. Sen?”</p>

    <p>“Ben bu yıl bitirdim. Üniversite sınavlarının sonucunu bekliyorum.”</p>

    <p>“Sene kaybın mı oldu?”</p>

    <p>“Geçen yıl bir yeri kazanamadım, kaybım oradan.”</p>

    <p>“Bu yılki nasıl geçti?”</p>

    <p>“Bilmiyorum, hiçbir şeyden emin değilim.”</p>

    <p>Aralarına kısa bir sessizlik girdi. Bakışıp gülüştüler.</p>

    <p>“Burada konuşmamız çok dikkat çekiyor,” dedi Tarık.</p>

    <p>“Evet... Ne yapabiliriz ki?”</p>

    <p>“Uygunsa... yarın... buluşup konuşabiliriz.”</p>

    <p>“Olur,” dedi Nazan, “nerede buluşalım?”</p>

    <p>“Burada, bu parkta olabilir. Erken saatlerde pek kimse olmuyor.”</p>

    <p>“Olur,” dedi Nazan, elini tuttu. Bir süre öyle kaldılar.</p>

    <p>“Sen masana dön, ben bakkaldan sigara alıp daha sonra girerim.”</p>

    <p>“Tamam,” dedi. Parmaklarını hafifçe sıkıp bıraktı.</p>

    <p class="double-margin">Eli Nazan kokuyordu Tarık’ın. Kokusu ve sıcaklığı gitmesin diye elini yıkamadı o akşam. Gecesi Faruk ve Nuri’yle birer şişe şarap alıp dere boyuna gittiler. Hayatındaki her şey tersine dönmüş, aniden âşık olup kendini kaybetmişti. Yarınki buluşmadan başka bir şey düşünemiyordu. Yarın ne zaman olacaktı, bu gece nasıl bitecekti... Şarap içip şarkılar söylemişlerdi. Yaşamak buydu işte, hayat buydu. Nazan onun kaderiydi, asla bırakmayacaktı... Geç saatlerde sokaklarda dolaşmış, Nazanların nerede oturabileceğini kestirmeye çalışmışlardı.</p>

    <p>Tarık’ın en mutlu, en uzun gecesiydi.</p>

    <p>Uyku tutmamıştı. Uzun zamandır duymadığı sabah ezanını duymuştu.</p>

    <p>Saat ikide buluşacaklardı.</p>

    <p>Gerilim bir saat öncesi iyice artmış, yürek vuruşlarından, terleyen koltuk altları ve ellerinden, çok sık tuvalete gitmesinden anlamıştı bedeninin tepkisini. Bir şeyler değişmişti.</p>

    <p>Nazan yarım saat gecikmişti.</p>

    <p>Tarık ilk kez bu kadar gaddar bir yarım saat geçirmişti. Ne büyük bir çaresizlikti.</p>

    <p>Nazan geldiğinde kuytu bir masaya oturmuşlardı. O saatte parkta kimseler yoktu. Kot pantolon, üzerine kısa kollu bir penye giymiş, belli belirsiz boyanmış, dudaklarına da uçuk bir ruj sürmüştü.</p>

    <p>“Çok kalamayacağım,” demişti, “anneme yalan söylemek zorunda kaldım. Birileri görür de kulağına giderse üzülürüm.”</p>

    <p>“Geldin ya,” demişti Tarık, ellerini tutmuştu Nazan’ın.</p>

    <p>“Babamın tayini çıkınca çok üzülmüştüm. Son gün, seni görürüm diye çarşıda dolaşmış, ama görememiştim. Benimle ilgilenmiyordun.”</p>

    <p>“Başkasıyla da ilgilenmiyordum.”</p>

    <p>“Biliyorum. Seni de o yüzden beğeniyordum.”</p>

    <p>Nazan, açık renk oje sürmüştü tırnaklarına. Küçücük elleri vardı. Tırnağı ile Tarık’ın başparmağının tırnağını çiziktiriyordu. Tarık’ın kafası karmakarışıktı. Hem çok mutluydu, hem de mutsuz. Nazan’ı hiçbir biçimde yitirmek istemiyordu.</p>

    <p>Fahrettin, yerli filmlerdeki uşak rolünü kendiliğinden üstlenmiş, Tarık’ı kızın gözünde yüceltmek için elinden geleni yapıyordu. Yanlarına iki kez gelmişti. İlkinde hoş geldiniz deyip ne arzu ettiklerini sormuş, ikincisinde de kolalarını getirmiş, özenle bardaklara doldurup iki adım geri çıkarak “Afiyet olsun,” demişti. Neler konuştuklarını merak etmiyordu, çünkü gece kuracakları rakı sofrasında yorumlarıyla birlikte nasıl olsa her şeyi dinleyecekti.</p>

    <p>Geçmişi konuşuyorlardı, üç yıl öncesini. Liseyi, ortaokulu, Nazan’ı...</p>

    <p>“Ben daha o zaman anlamıştım,” diyordu Nazan, “biz bir gün mutlaka buluşacaktık.”</p>

    <p>Müzik dolabında ‘<em>Dünya dönüyor</em>’ çalıyordu. Fahrettin bu konuda uyarılmıştı, en az üç kez o parçayı çalacaktı.</p>

    <p>Nazan’ın saatine bakıp, “Eyvah, geç kaldım,” demesine kadar zaman su gibi akıp gitmişti. Ayrılık zamanı gelmişti işte. Ellerini bir türlü bırakamıyorlardı. Konuşmadan göz göze bakıyorlardı. O anda Nazan’ı öpmek istiyor ama bir türlü cesaret edemiyordu. Nazan onu yüreklendirmek için gözlerini yumdu. Ama Tarık yapamadı, o adımı atamadı. Nazan gözlerini açtı.</p>

    <p>“Gitmem gerek.”</p>

    <p>Kalktı, çantasını omzuna astı. Tarık’ın kolunu tutup hafifçe sıktı.</p>

    <p>“İlk fırsatta yine görüşürüz.”</p>

    <p>Tarık hiçbir şey söyleyemiyordu. Nasıl, ne zaman, nerede bile diyemedi. Başını sallamakla yetindi.</p>

    <p>Nazan gidince sopa yemiş gibi yapayalnız kalmıştı parkın ortasında.</p>

    <p>Fahrettin hemen gelip kutlamıştı Tarık’ı: “Helal olsun sana!”</p>

    <p>“O kız, dünyamı allak bullak etti. Meğer ben yıllardır gizli gizli onu seviyormuşum da haberim yokmuş. Ne eşekmişim be!”</p>

    <p>“Aşk işte böyle bir yılandır,” diyordu Fahrettin, “adamı uykudayken sokar. Uyanınca da iş işten geçmiş olur.”</p>

    <p>Bunca yıl Nazan’sız nasıl yaşamıştı? Parktaki o karşılaşma olmasaydı... Ne korkunçtu şu yaşam, ne anlaşılmazdı...</p>

    <p class="double-margin">Oradaydı Tarık.</p>

    <p>Bir zamanlar park olan yerde. O günlerden yalnızca havuzun kalıntısı duruyordu.</p>

    <p class="margin"><em>zaman ve park</em></p>

    <p><em>bira ve aşk</em></p>

    <p><em>numan ve ölüm</em></p>

    <p><em>ölüm ve barabellum</em></p>

    <p class="margin">Hiçbir şey olması gerektiği yerde değildi.</p>

    <p>O Nazan ile bu Nazan, o Tarık ile bu Tarık, o park ile bu park arasında ne vardı çok bilinmeyenli denklem gibi çatlamış gitmiş ve çöken... Bir sigara yaktı. Hepsi bu işte, dedi.</p>

    <p>Birahaneye sessizlik çökmüştü. Üzerinde sloganların yazıldığı eski parkın duvarına kar yağıyordu. Yani, nicel birikim. Gece dövülen çocuk olayı fazla büyümeden kapandı, belki de ayrıntıların içinde boğulup bambaşka konulara dönüştü. Militan, iki kişinin arasında bira içiyor şimdi. Sessiz konuştuklarından konuyu anlayamıyor Tarık. Numan’ın önündeki yarım bardak katran çay soğumuş, gözleri kapalı, uyuyor gibi.</p>

    <p>Körfezdeki dalgın suya değil, bira bardağının dibine bakıyor Tarık ve geçmiş gecelerden yüzlercesini görüyor derinde.</p>

    <p>“Atilla!”</p>

    <p>“Evet abi.”</p>

    <p>“Bir bira daha getirir misin.”</p>

    <p>“Hemen abi, votkalı mı olsun?”</p>

    <p>“Votkalı olsun.”</p>

    <p class="double-margin">Duvar yıkıntılarından atlayarak parka giren Cemal’i gördü. Ellerini paltosunun ceplerine sokmuş, küçük ama hızlı adımlarla, omuzlarını şaşırtıcı bir biçimde sallayarak geliyordu.</p>
  </div>
</body>
</html>
